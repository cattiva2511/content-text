D>
	На Макс и Еви
D$


>	Едно

	Хана се събужда с парче препечена филийка, залепнало на лицето й.
	Отваря неохотно очи и осъзнава, че лампите светят. Напълно облечена е. Зъбите й не са измити. Изтощение струи от всяка пора. Поглежда часовника на стената и отчаяно затваря отново очи. Два след полунощ е. Точно този ден не биваше да започва така. Трябваше да е по-различен. Като начало на нещата, които предстоят.
	Разтърква схванатия си врат, маха от бузата си размекналата се филия и я оставя в чиния. От телефона й тихо се носи поредната заредена песен и тя бързо натиска „Пауза“. Тялото й все едно е в очертанията на тебеширен контур, с който се отбелязва местонахождението на труп при престъпление. Подпира се на лакти, за да се надигне и оглежда неразборията върху кухненската маса.
	— По дяволите!
	В съня си е успяла да бутне чашата с вино и сега есетата на десетокласниците върху „Макбет“ изглеждат обилно напръскани с кръв. Пита се дали да не каже, че го е направила нарочно, за да „оживи“ пиесата. Представя си скептичните физиономии на учениците си и се отказва. Тийнейджърските им антени постоянно следят за нещо скандално и вероятно слуховете, които ще се понесат из училището, ще й навлекат наказание още преди края на седмицата.
	Изпиюкване оповестява пристигането на есемес. Стеф също е по средата на маратона на проверяване на есета.
	_Той върна ли се вече? Ти каза ли му? х_
	Хана отговаря. _Не и не._
	Стеф веднага продължава. _Но ще го направиш, нали? Обещай._
	Хана въздъхва. _Да. Иначе ще ме убиеш. А и много искам да гледам следващия сезон на „Скандал“._
	_Късмет. Ще се справиш. х_
	Хана отмества стола назад и закача трофея от последния си неуспешен опит да мине край книжарница, без да купи книга. Пресяга се и прокарва длан по успокояващата гладка повърхност на корицата. Изкушена е да будува цяла нощ, потънала в историята на някой друг. Сеща се обаче какво й предстои днес, затова неохотно изправя рамене и издишва бавно, за да успокои нервите си, които се опъват при всяко поемане на дъх.
	_Том, напускам те._ Побиват я тръпки от страх при мисълта да изрече думите на глас; представя си как ще отвори уста и ще присвие очи, докато се кани да я нападне за последен път. Това е един от талантите му. Имейли; гласова поща; старовремско крещене. Винаги знае как да те нарани.
	Отнася чинията до препълнената мивка и я пъхва между празната кутия от печен боб и мръсния тиган, където се заражда нова форма на живот.
	По-късно; ще се захване с всичко по-късно. Гаси лампите и започва да разкопчава копчетата на сивата си рокля, качвайки се горе. Спира изненадана на прага на спалнята, защото чува тежкото дишане на съпруга си. Предполагаше, че още е в офиса. За поредното дело; и за поредната нощ, когато отново няма да са заедно.
	Пъхва се тихо под завивките.
	— Защо не ме събуди, когато се върна?
	Том й отговаря с изхъркване.

	* * *

	_Хръц-ц-ц…_
	Хана закрива глава с възглавницата.
	_Хръц-ц-ц…_
	Продължава да го чува. Измъква глава и поглежда часовника. 4:30. Не е на себе си от липса насън.
	Ето — отново.
	Обръща се.
	— Том, хайде по-тихо. — Гласът й е като грачене. — Опитвам се да спя.
	Щеше да е чудесно, ако я послуша.
	Никакъв шанс. Вместо това той започва да мърмори. Гласът му е гърлен и завален.
	— У… у… др…
	Тя неохотно се навежда през неговата страна на леглото. Взира се в тъмнината и вижда фигура на пода. Чудничко. Явно вместо да работи е бил по-зает да се налива с уиски. За пореден път. Протяга ръка и го смушва, но в отговор той само простенва.
	— За бога!
	Тя разтърква смъдящите си очи.
	— У… др… По… мо… нимиии…
	Тя уморено се обръща и пали лампата на нощното шкафче. Поглежда го, премигвайки от ярката светлина.
	Нещо не е наред.
	Никак не е наред.
	Том лежи на пода. Тялото му е сгърчено; очите му са широко отворени и умолително срещат нейните. Лицето му е пепеляво и несиметрично; стегнатите му устни се опитват да произнесат думи, които Хана не разбира. Ужасена, тя наблюдава как дясното му ръка немощно чегърта по дървения крак на леглото. _Хръц-ц-ц…_ Лявата му ръка е извита под странен ъгъл до тялото, а пръстите са вирнати и очевидно не са в състояние да помръднат.
	Случило се е нещо ужасно. Пулсът на Хана се ускорява; тя се надига тромаво и инстинктивно се протяга да го вдигне. Напряга всички мускули, ала тялото му е напълно отпуснато и й е невъзможно да го изтегли; той се свлича отново върху килима. Тя неволно трепва, когато го чува да простенва и се притеснява дали не е влошила нещата. Устата й е пресъхнала, а обземащата я паника заплашва да я задуши.
	Нужна им е помощ.
	— Не се притеснявай, Том. С треперещи пръсти взема телефона, за да набере 999. — Спокойно. Всичко ще е наред. Ще се оправиш.
	Ако го повтори многократно, може и да си повярва.
	Веднага откликват на позвъняването; гласът й потреперва, докато моли да я свържат с „Бърза помощ“. Изричайки думите на глас, превръща случващото се в стряскаща действителност. Очите на Том са пълни с ужас и тя протяга ръка да погали тъмните му коси. Меки са като на бебе. Толкова отдавна не ги е докосвала.
	Мъж й задава въпроси, които е чувала само по телевизията. Какво се е случило? С кого? Кога? Къде? Старае се гласът й да не трепери, докато отговаря. Човекът я уверява, че линейка ще пристигне при тях съвсем скоро. Тя си дава сметка, че се пита кой ли е операторът, как ли изглежда, в състояние ли е да й каже какво крие бъдещето.
	Вероятно е по-добре да не знае. Затваря телефона и за миг остава неподвижна, докато не чува Том да промърморва нещо — не е изключено да е името й. Сяда на пода и придърпва главата му в скута си, за да блокира бъдещето и да утеши Том, доколкото може. Взема дясната му ръка, той се вкопчва в пръстите й и заедно изчакват онова, което ще последва.
	Ръката му е студена; тежка. Като отговорност.

	* * *

	След минути пристигат двама парамедици — мъж и жена, чиито имена забравя моментално, но чиито лица ще запомни завинаги. Тръгва след зелените им униформи нагоре по стълбите, към спалнята.
	— Какво му е? Какво му се е случило?
	Хана започва да трепери и отчаяно кръстосва ръце пред гърдите си в отчаян опит да намери някаква утеха.
	Жената отмята кестенявата си конска опашка през рамо, докато коленичи до Том. Прилича на непълнолетна, на която е забранено да се продава алкохол, но увереното й съсредоточаване, докато мери пулса на Том вдъхва известна увереност на Хана.
	— Не съм сигурна още. Ще го прегледам. — Обръща се към него. — Здравей, Том. Как се чувстваш?
	— Не… не… немощен…
	— Добре — кимва момичето, все едно й е отговорил нормално. — Ще направя някои изследвания, за да видим как да ти помогнем. Би ли вдигнал ръце, моля?
	Хана затаява дъх. _Хайде, Том._
	Той вдига дясната си ръка, но лявата остава до тялото.
	Хана се моли да успее да вдигне и нея.
	Нищо.
	Паниката на Хана се засилва и тя се обръща към мъжа:
	— Той ще се оправи ли?
	Мъжът я поглежда. В очите му се чете, че новината е неприятна.
	— Лицето на Том е сковано. Като се има предвид нарушения говор и неспособността да се движи, най-вероятно става въпрос за мозъчен удар. Налага се да направим допълнителни изследвания, за да разберем.
	— _Удар?!_ Боже!
	Опитва се да не мисли как бавачката й от детството лежеше в болнично отделение, а от устата й се стичаше слюнка.
	— Ще откараме Том възможно най-бързо до болницата.
	Гласът на мъжа е стабилен; целта му с да й вдъхне увереност.
	— Добре. Опитва се да се съсредоточи. В ума й се върти една-единствена дума — УДАР — и дишането й е затруднено. Впива нокти в дланите си, за да не заплаче. — Може ли да дойда с вас?
	— Разбира се. — Свежда дискретно очи. — Но по-добре първо се облечете.
	Тя поглежда късата си розова тениска. Да. Да се облече е добра идея. Взема от гардероба първите попаднали й дрехи и отива да се преоблече в банята.
	Все още закопчавайки джинсите, излиза и вижда как парамедиците свалят Том с носилка по стълбите. Късата му коса е подгизнала от пот. Погледът му е пуст, а восъчното му лице е увиснало надясно — жесток контраст с енергията и радостта на мъжа от сватбените снимки по стената, край които минава, докато го смъкват към линейката. В очите й напират сълзи, като го гледа толкова безпомощен; толкова смъртен.
	Трябва да му помогне; трябва да има нещо, което да може да направи. Облича си палтото и взема чантата от закачалката в антрето, преди да излезе тичешком. Докато затваря вратата, зърва нечие отражение в тъмното стъкло на всекидневната. Проблясващите сини светлини на линейката осветяват щръкнала къдрава коса, пребледняло лице, ужасени очи.
	Минава секунда, преди да осъзнае, че тази жена е тя.

	* * *

	Гумите на колата свистят по улиците на Южен Лондон и след десет минути са пред болницата. Повече от очевидно е, че всяка секунда е от значение.
	Том е в опасност.
	Том може да умре.
	Няма да мисли за това. Вратата се отваря и Хана стъпва на чакълената пътека, загръщайки се плътно, за да се предпази от шибащия януарски вятър. Парамедиците чевръсто избутват носилката към изписания с червени букви знак ЗЛОПОЛУКИ И СПЕШНИ СЛУЧАИ, който свети зловещо в тъмнината. Хана се протяга и хваща ръката на Том, докато минават край слаб като скелет мъж, застанал под огромен надпис ПУШЕНЕТО ЗАБРАНЕНО. Той предизвикателно дърпа от цигара и при разминаването им й намигва. Поведението му е толкова неуместно, че тя е готова да го зашлеви през лицето.
	Няма обаче време.
	Парамедиците вкарват Том в болницата и висок мъж с набола брада, тъмна колкото сенките под очите му, пристъпва към тях. Той натиква вратовръзката си в ризата и Хана долавя изтощението му зад усмивката.
	— Здравейте. Аз съм доктор Малик, кардиологът на повикване. А вие сте…
	— Хана.
	Ала той вече разговаря с парамедиците, бутащи носилката на Том по коридора. Дочуват се думи: „церебрална артерия“, „вероятен кръвоизлив“… Всичко, стигнало до ушите й, я плаши още повече.
	Том с „мълчаливото око на бурята“. Тя стисна пръстите му, но той вече дори не реагира на това. Сега очите му са затворени и тя вижда как той все повече и повече се отдалеча от нея. Тя няма да го допусне. Събира силите, които знае колко са му нужни, и се навежда, та устните й да са съвсем близо до ухото му.
	— Дръж се, войниче.
	Това е галено нейно обръщение от минали времена и в отговор той отваря очи. За секунда очите им се срещат и тя усеща как в нея се заражда надежда. После обаче клепачите му отново се спускат.
	— Том?
	Нищо.
	— _Том?_
	Не. Тя няма да го допусне. Обръща се да заговори парамедиците, но те вече бутат Том през боядисана в кремаво летяща двойна врата. Готви се да ги последва, но доктор Малик я спира. Вратите се затварят. Все пак тя е зърнала ярката светлина вътре и е доловила металния дъх на кръв. В гърлото й се надига жлъчен сок; поема дълбоко въздух, а доктор Малик прави крачка към нея.
	— Ще направим още изследвания на съпруга ви. След това ще бъдем в състояние да ви дадем повече информация. — Посочва сиви пластмасови столове. — Изчакайте тук, моля. Повикайте някого, ако ви е необходимо.
	— Но…
	Той обаче вече е изчезнал.
	Тя е сама.
	Ужасяващо е.
	Сяда и установява, че столът ще й изкриви гръбнака. Скача на крака и се заглежда в лющещата се стена пред себе си. Цветът й наподобява тена на Том сутрин, след като е ял престоял дюнер.
	Замисля се за него и как сега лежи вътре. Безпомощен.
	Свива ръце в юмруци.
	_Хайде, Том._
	— Добре ли си, скъпа?
	Тя се извръща рязко, за да види как пушачът, който стоеше отвън, се отпуска върху стол наблизо. От него лъха на застоял алкохол.
	— Не, не съм добре.
	Отстъпва, но изведнъж си дава сметка, че не е толкова лошо да не е сама.
	Мъжът се прокашля, а от гърдите му се чува свистене.
	— Онзи вътре съпругът ти ли е?
	Накланя глава към кремавите врати, обляга се и широко се разкрачва. Хана извръща очи от дупката, която е забелязала в джинсите на чатала му.
	— Да.
	Гласът й е напрегнат.
	— Отдавна ли сте женени?
	Тя поглежда към вратата и отчаяно иска да разбере какво се случва зад нея.
	— От пет години и половина.
	Той кимва.
	— Аз самият никога не съм изкарвал толкова.
	Хана не би казала, че е изненадана.
	В този момент доктор Малик излиза. Не й се иска да анализира сериозното му изражение.
	— Ела, Хана. Вече сме готови.
	— Късмет — пожелава й компаньонът й и вирва палец. — Той ще се оправи.
	— Надявам се.
	Това й напомня израза как удавник и за сламка се хваща.
	Поема дълбоко въздух и тръгва след доктор Малик.


#	Подложка за чаша от „Заведението на Коко“, Сохо
#	Лятото на 2006 г.

	Той пиеше млечен шейк, когато я срещна. Хана. Беше сервитьорка с умопомрачително къса пола, а черните й къдрици непрекъснато напираха да се измъкнат изпод розовата бейзболна шапка. Страшно много му се искаше да се пресегне и да ги освободи.
	Беше толкова жизнена. Постоянно бе готова да се смее и да бъбри. Беше далеч извън неговата лига.
	Огледа се наоколо и си помисли, че всички мъже в заведението са влюбени в нея — включително и онези с обратни наклонности. А той беше просто тихият студент в ъгъла. Всеки път, когато го обслужваше, той неизменно се криеше зад учебниците по право, цялата му увереност се изпаряваше и бе в състояние единствено да промърморва нещо неразбираемо или изпитваше силно желание да прави каламбури.
	Докато изчакваше благоприятния момент, изпи толкова много безсмислено скъпи млечни шейкове, че се налагаше да работи извънредно в пъба; и да направи нова дупка на колана, за да не му падат панталоните. Но един ден търпението му бе възнаградено. Той точно идваше в заведението, а тя излизаше, за да пуши. Поздрави я и извади запалка „Зипо“ с изображение на английското знаме. Отдаваше му се възможност да я впечатли; да контактува с нея. Най-накрая.
	Запалката не запали.
	Опита отново. Нищо. Усети как у него се надига паника. В този миг тя постави нежната си ръка върху неговата, за да спре да трепери и пламъчето лумна. Погледна го. Наистина погледна право в него. Големи кафяви очи внимателно изучиха лицето му. Червени те й устни се извиха в усмивка. Беше толкова близо до него, че той изгуби способност да мисли. Във въздуха се разнесе аромата на червено „Марлборо“. Трябваше да действа или сега, или никога.
	Устните му се раздвижиха. Очевидно говореше нещо.
	— Никога не съм харесвал момиче с бейзболна шапка досега.
	Не беше най-удачният му ден. Между тях се възцари тишина; достатъчно дълга, та той да се състари с десетилетие. Сведе очи. По дяволите. Издъни се. Но в този миг…
	— А аз никога досега не съм харесвала някой, който не умее да запали цигара. — Безизразният й тон го подтикна отново да я погледна в лицето. Просто да провери как стоят нещата. Видя закачливи пламъчета в очите й, докато тя издишаше съвършено кръгче дим. — Питах се още колко пъти ще идваш при нас, преди да завържеш разговор с мен. — Усмихна се. — Отне ти дълго време, войниче.
	Той си позволи да издиша облекчено.
	— Исках моментът да е подходящ. — Край тях мина шумна женска компания; очевидно възнамеряваха да се забавляват из Сохо. Той се ухили. — Нали разбираш: да сме само двамата. — Над тях прелетя гълъб и той усети нещо топло и мокро върху челото си. Докосна го с ръка и простена. — Птича курешка определено не влизаше в плана ми.
	Тя се разхили, а после отметна глава и избухна в неудържим смях. Той я погледна и прихна заедно с нея; в този момент си обеща, че ще направи всичко възможно това невероятно момиче да стане негово. Всичко.


>	Две

	Тя върви из помещението и усеща как нещо я стиска за гърлото. Премигва, за да нагоди очите си към неоновото осветление и вижда доктор Малик да се обръща към нея и да прокарва ръка през още по-разчорлената си коса.
	— Кога за пръв път забеляза симптоми, Хана?
	Тя се старае да намери отговор, но се сеща само за тялото на Том на пода. Очите му се затварят; лявата ръка е прилепнала към тялото.
	Поклаща глава, за да прогони образа. Трябва да си спомни; трябва да помогне.
	— Не знам. Преди час, да кажем.
	— А имаш ли представа кога са започнали?
	— Не. — Обзема я чувството, че се проваля на изпит. — Много съжалявам. Спеше дълбоко, когато си легнах в два часа.
	Зад розовата завеса вляво зърва мъж да диша с помощта на кислородна маска; прави го така мъчително сякаш всеки дъх му е последен.
	— Като цяло беше ли във форма и здрав, според теб?
	— В общи линии — да. Играе футбол. И тича. Понякога. Или поне го правеше.
	Изпитва леко раздразнение. Редно е да знае повече; да е в състояние да добави още нещо. Истината обаче е, че през последните няколко седмици разговаряше повече с продавача на вестници, отколкото със съпруга си.
	— Том пуши ли?
	— Да. Е, не много. — Вървят край лавици с шишенца и спринцовки. — Малко повече през последните месеци.
	— Някои от симптомите появявал ли се е наскоро?
	Тя се замисля.
	— Какви по-точно?
	— Главоболие? Непохватност? Забравяне?
	Връща лентата назад.
	— Доста го боли глава, когато е махмурлия.
	— А това колко често се случва?
	— Почти всеки ден напоследък.
	— И си сигурна, че е пил, преди да се появи главоболието, така ли?
	— Да. — Кимва, макар да не е напълно убедена. Вече не си даваше труда да пита. — Защо?
	Доктор Малик не й отговаря. Тя продължава да го следва. Стигат до оградено със завеса легло, където вижда облечена в розова болнична роба фигура. Куп жици са прикрепени към гърдите му, а монитор следи функциите на отделните органи. Медицинска сестра в тъмносиня униформа приближава кислородна маска към лицето му и му говори тихо, докато нахлузва каишките на главата му.
	Хана се готви да продължи, но вижда, че доктор Малик е спрял и е взел медицинския картон, закрепен към таблата на леглото.
	Отново поглежда към фигурата: има тъмна коса и брачна халка.
	Това е Том.
	Вдига ръка към устата си, защото неволно изхлипва. Том вече не прилича на човешко същество. Целият е опасан с жици. Не е същият мъж, който я внесе на ръце през прага на дома им; който през цялото време на купона по случай годежа им не спря да приготвя огнени лилави коктейли в шейкъра; който отскочи през нощта със стар форд ескорт, за да й донесе кошница с торта, сирене и ликьор „Амарето“ по случай първия й учебен ден.
	Изведнъж започва да си спомня само хубавите неща.
	— Да вървим. Доктор Малик започва да избутва леглото на Том към коридора. Брадат санитар поема превозването, та докторът да се съсредоточи върху пациента. До главата на Том е сестрата. Минават край празни носилки, кашони с превързочни материали и пълни с хартия кутии.
	Хана подтичва, за да не изостане.
	— Къде отиваме?
	Доктор Малик вдига ръката на Том, но щом я пуска, тя се отпуска безпомощно.
	— Водим го на скенер, за да видим какво става в мозъка му.
	Стомахът на Хана се свива.
	— Какво точно търсите?
	Влизат в асансьора. Тежките сиви врати се затварят и те започват да се придвижват нагоре вбесяващо бавно.
	Доктор Малик проверява пулса на Том, после вдига очи и поглежда Хана.
	— Инсултът се причинява, когато се прекъсне доставката на кръв към мозъка било заради запушване на артерия, било от кръвоизлив в мозъка. Разбираш ли?
	Хана преглъща.
	— Май да.
	— Чудесно. — Той кимва. — Скенерът ще ни покаже кое от двете се е случило на Том.
	Хана така силно стиска дръжката на чантата си, че тя се впива в дланта й.
	Доктор Малик отново гледа към Том.
	— След като видим какво се случва, ще знаем как да го лекуваме.
	— Добре…
	Остава загледана в Том, докато асансьорът най-после благоволява да стигне до желания етаж. Неподвижността на съпруга й я ужасява. Сеща се за последната им кавга и енергичния му гневен изблик, докато крачи пред нея и изрежда дългия списък от нейни недостатъци. Наивност, себичност… Все същия стар списък. Гледа го как лежи безжизнено и й се иска да й вика в момента; да можеше да й вика.
	Доктор Малик помага да избутат леглото навън. Поемат по поредния коридор и влизат в отделението по радиология. Рецепцията за приемане на пациенти с тъмна и пуста.
	Доктор Малик продължава да се движи.
	— Изчакай тук, Хана.
	— Не! — Ръцете й се свиват в юмруци. — Искам да съм до него.
	Лекарят поклаща глава.
	— Съжалявам. Не бива да влизаш.
	— Моля ви.
	— Радиацията е прекалено висока. Трябва да останеш отвън, опасявам се. — Барабани нетърпеливо с пръсти по картона на Том. — Наложително е да го вкараме веднага. Всяка секунда е от значение.
	— Добре.
	Раменете й се отпускат, докато откарват Том и тя отново се озовава сама.
	Тук, отвън, е зловещо. Отива до машината за вода, но няма пластмасови чаши. Коремът й къркори. Поглежда часовника на телефона. Пет и половина.
	Започна да рови в чантата, за да открие нещо за ядене. В този момент чува включването на скенера. Най-накрая намира старо пакетче с шоколадови дражета и го изважда. Обезформили са се, но захарта я утешава и тя лапва още едно; после — трето. Опитва се да прогони усещането, че светът й е на път да се срине. Девет, десет, единайсет… Затваря очи и светът й се свежда до вкуса на шоколад и мед.
	Скоро чува стъпки. Доктор Малик се приближава и сяда до нея.
	— Хана…
	— Да?
	— Скенерът го потвърди. Том е получил инсулт.
	Тя не иска да го приеме.
	— Но той е едва на трийсет и две.
	Доктор Малик поклаща глава.
	— За жалост това няма никакво значение. Кръвта не достига до частта на мозъка, която контролира лявата страна, и на скенера се вижда малък увреден участък.
	— Боже.
	Хана е стиснала толкова силно ръце, че вече не усеща пръстите си.
	Доктор Малик продължава:
	— Не знаем по кое време са се появили симптомите, затова се налага да го вкараме в специализираното отделение и да го наблюдаваме внимателно. Всеки момент ще го отведем.
	Усмихва й се пресилено, преди да се обърне и да се отдалечи. Хана седи, зазяпана в пода, а последното шоколадово драже бавно се топи в ръката й. Затваря очи и се опитва да си спомни как се моли човек.

	* * *

	Изваждат Том от залата със скенера. Хана скача на крака и отново хваща ръката му. Оказва се леденостудена.
	Асансьорът неохотно ги изкачва нагоре и при пристигането им отново избутват Том към поредните двойни летящи врати. Хана вдига поглед и вижда, че е в отделението за хора, прекарали инсулт.
	Доктор Малик се обажда:
	— Засега ще се грижим за Том тук. — Посочва притъмненото отделение зад гърба си. — Непрекъснато ще следим състоянието му, а есетрите ще имат грижата да държат състоянието му стабилно.
	Видно е, че в отделението има движение. Лекарят прави знак на сестрата на рецепцията. Тя се приближава и помага да избутат Том в заградено пространство вляво.
	Доктор Малик се навежда към Хана и тихо добавя:
	— Сега ще го настаним. Моля те, изчакай тук. — Посочва врата с надпис „Чакалня“. Няма да се бавим.
	— Защо? — тросва се Хана малко ядосана. — Редно е да съм с него.
	— Нужни са ни няколко минути. После ще влезеш.
	Том отново е заобиколен от хора, а Хана остава сама. Отива до прозореца и във вътрешния двор долу вижда малко зловеща осветена скулптура. Замисля се за всички телефонни обаждания, които й предстои да направи, за да съобщи лошата новина и й иде да си удари главата в един от извитите метални шишове, стърчащи от неопределената фигура.
	Та самата тя едва осъзнава какво се е случило; представа няма как да го съобщи на други.
	Сяда и вади телефона от чантата. Поема дълбоко дъх и набира номера на Джули. Докато телефонът звъни, си представя как сестрата на Том се измъква от прегръдките на мъжа, с когото излиза тази седмица. Не се надява много на отговор. Джули е всеизвестна със спането си до обяд.
	Изненадва я провлачен глас:
	— Ало?
	— Джули? Хана е.
	Старае се да звучи спокойно и овладяно.
	Не се получава. Джули има усет за нещастията. В състояние е да ги открие и в най-щастливите моменти.
	— Какво е станало? Какво не е наред?
	Хана снишава още повече глас.
	— Том е в болница. Получи инсулт.
	— Какво?! Джули посреща новината с кашлица, която може да се чуе в туберкулозна клиника. — Той… Той още…
	— Да, Джули. Още е жив. Стабилизираха го и ще следят състоянието му.
	— Мамка му! — Хана чува шумолене на завивки и няколкократно щракане на отказваща да запали запалка. — МАМКА МУ!
	— Джули?
	Хана чува шум от ръка, шляпваща по кожа. Мъж възмутено промърморва нещо. На компаньона на Джули в леглото няма да му бъде позволено да спи повече.
	Тонът на Джули към онзи, към когото се обръща, е остър:
	— Ще запалиш ли проклетата запалка?
	Чува се гърлен глас:
	— Шест часа е, Джулс. Заспивай.
	Хана разтърква очи в опит да разсее болката в главата. Чува нови изсумтявания. После отново Джули.
	— Току-що ми съобщиха нещо много лошо. Престани да мърмориш и ми запали цигарата!
	Хана въздиша.
	— Джули?
	— Само секунда. — Хана отново чува щракане. — След като тази проклета запалка не работи, намери друга. Брат ми е получил инсулт, разбра ли?
	На Хана й минава през ума, че връзката между тези двамата няма да продължи още дълго. Поема си дълбоко въздух.
	— Слушай, нещата наистина са зле, Джулс, но добрата новина е, че е под лекарски контрол и те правят всичко необходимо.
	— Той ще се оправи ли?
	— Не знам. — Хана се чувства съсипана от умора. — Сега трябва да затварям, но ела възможно най-бързо, моля те.
	— Колата е счупена. Не знам…
	Хана я прекъсва. Поне този път се налага Джули да се оправи сама.
	— Вземи метрото или измисли начин. Ние сме в болница „Кингс Лейн“. Съжалявам, но наистина бързам да се върна при Том.
	— Добре. — Джули изведнъж става страшно уязвима. — Кажи му, че го обичам. Моля те.
	— Непременно. Доскоро.
	Чува хлипания, докато затваря.

	* * *

	Пускат Хана в отделението и тя заварва Том в легло, заобиколен от монитори и опасан с тръбички. До него на стойка виси прозрачна банка от система. Стомахът й е свит от страх, докато сяда на стола до леглото и го хваща за ръката.
	Доктор Малик се обляга на таблата и я поглежда. Подхваща тихо:
	— Следващите двайсет и четири часа са много важни. Ще следим за усложнения, ще се опитаме да определим причината за инсулта и колко рехабилитация ще му е нужна.
	Хана наблюдава дишането на Том. Вдишване, издишване. Има чувството, че отклони ли поглед дори за секунда, то ще спре.
	Усеща как сълзи се стичат по страните й.
	— Колко дълго мога да остана тук, при него?
	— Колкото искаш.
	— Благодаря.
	Лекарят си тръгва, а тя се обръща към Том и остава поразена колко млад изглежда. Притъмнената светлина е заличила бръчките по челото и той отново е мъжът, който не можеше да откъсне очи от нея в заведението в Сохо. Щастливи дни… Вдига поглед към мониторите, а сълзите не престават да се леят.
	Съкрушена е от това колко много са изгубили.
	Усеща лек натиск върху пръстите си и поглежда надолу; вижда как дясната ръка на Том леко стиска нейната. И неговите очи са пълни със сълзи. Не го е виждала да плаче от години.
	Том. О, Том.
	Погалва го по лицето и изчаква мълчаливо да затвори очи. Дишането му става по-дълбоко, а тя си мисли какво щеше да му каже днес. Думите, които репетира от седмици; от месеци.
	Закрива лице с ръце и в тъмнината на отделението прошепва молба.
	Никой не я чува.


#	Разписка: 35,75 лири, Бар „Рейнбоу“
#	Лятото на 2006 г.

	Първата им среща се състоя в гей бар.
	— Това не е точно романтичната атмосфера, която си представях — обяснява той, свличайки се от тапицирания с леопардова шарка стол до бара и с лакти им пробива път до малката метална маса.
	— Не знам какво имаш предвид. — Хана си съблича коженото яке и прокарва ръка през гъстите си къдрици.
	На устните й играе усмивка. Той отчаяно копнее да ги целуне, но щом събере смелост, тя или отпива от питието, или хапва от храната.
	Това го влудява.
	Хана седи изискано на стола.
	— Какво по-романтично от това да пиеш коктейл маргарита от чаша във формата на светеща розова кофа?
	— Права си — съгласява се той. — Подобно нещо се вижда само по филмите. — Всмуква от коктейла през сламката. Говорех по-скоро за музиката.
	— Какво?! — симулира изненада тя. — Мислех, че специално си помолил диджея да я пусне.
	Около тях шумно звучи „Вземи ме“ на „А-ха“. Той поставя ръка върху нейната и се чувства късметлия, защото тя не я отдръпва.
	Пръстите й са топли.
	— Типично за студент по право. Вероятно си прекалено зает да се вземаш на сериозно и не си в състояние да оцениш старовремска поп песен като тази.
	Той забелва очи.
	— А ти си прекалено лекомислена студентка по английска литература и нищо не разбираш. Поклаща глава, преструвайки се на съсипан. — Ако си фен на подобни боклуци, се опасявам, че ще те зачеркна от списъка на момичетата, с които бих излязъл втори път.
	— Нима? — Тя се навежда напред и на него отново му се отдава възможност да види гърдите й под розовата блузка с дълбоко деколте. — И кой друг е в списъка? Кои са конкурентките ми?
	Веждите му се стрелват нагоре.
	— Кандидатките са прекалено много, за да успея да ги изброя.
	Тя се отдръпва.
	— Ясно. Значи всички онези вечери миналата седмица, когато не ти беше удобно да излезеш — каза, че имаш прекалено много работа в пъба, — си бил с други жени? — Тонът й е закачлив, но той долови лека угриженост в очите й, преди да ги сведе. — Добре е да знам какви са ми шансовете.
	Той не е в състояние да определи дали тя говори сериозно.
	Навежда се напред, за да хване отново ръката й, но столът за малко не се преобръща. Том едва запазва равновесие. Браво, Том. Изложи се.
	— Повярвай ми, Хана, няма тълпи от жени в живота ми. Имам майка, сестра и доста харесвам жената, която ми продава съботния вестник, макар постоянно да ми показва снимки на безбройните си внуци. Това горе-долу изчерпва всичките.
	Хана седи с все още сведен поглед.
	— Наистина ли?
	— Наистина.
	Вдига глава и отпива от питието. Той изпитва силно облекчение, когато я вижда да се усмихва.
	— Всъщност, не се притесних — доверява му тя. — Искам да кажа: преследват ме куп поклонници, където и да отида.
	Той подозира, че отговаря на истината. Но забеляза също, че тя няма представа за истинското положение на нещата. Това е причина да я харесва още повече.
	Опитва се да стегне бицепсите си. Не се получава кой знае колко убедително.
	— Е, ще ги размажа всичките. Очевидно е.
	Тя се навежда към него и повтаря:
	— Очевидно е. Разтваря широко очи. Би било приятно за гледане.
	— Така е — отвръща той с увереност, която далеч не изпитва.
	— Да. — Едната й вежда се стрелва във въздуха. — Впрочем, какво ще изпусна, ако не се класирам за втора среща?
	Той прокарва палец и показалец през устните си все едно ги затваря с цип и клати глава.
	— Разбирам. — Диско светлините се отразяват в сребърната висулка на шията й. — Пак се правиш на тайнствен.
	— Да.
	Той се накланя напред. Устните му почти докосват нейните. Най-накрая.
	— Телефонът ти ли вибрира, или просто се радваш да ме видиш?
	Нужна му е секунда да осъзнае, че още не я целува.
	— А, да. — Вади си телефона. — Майка ми е.
	Изключва го и го прибира в джоба.
	— Толкова късно? — пита загрижено Хана. — Сигурен ли си, че е добре? Обади й се, ако искаш.
	— Добре е. Обича да ме чува, когато свърши смяната й. — Събира достатъчно смелост и погалва Хана по косата. — Хайде да се върнем отново на моята тайнственост. Беше ми приятно да говорим за нея.
	Тя поставя пръст върху устните му.
	— Млъкни и ме целуни.
	Той го прави. Тя има вкус на цитрус и на надежда.
	„Тейк Дет“ започват да свирят. Той дори не забелязва.


>	Три

	— Добре съм — кимва Джули решително. — Съвсем добре.
	Хана поглежда към кошчето за боклук до празното легло на Том. Преброява празните кенчета от диетична кола в него.
	Четири.
	Девет сутринта е.
	Джули не е добре.
	— Сигурна ли си?
	— Да.
	Докато Хана я наблюдава, сестрата на Том бърка в джоба и вади блокче шоколад. С треперещите си ръце и постоянната консумация на кофеин Джули напомня на Хана на паникьосана ученичка преди матура, а не на двайсет и три годишна жена, каквато всъщност е. Всеки момент ще извади кенче „Ред Бул“ и картината ще е завършена.
	— Искаш ли вода, Джулс? — Хана сочи пластмасовата кана на подноса над леглото. — Тук е адски горещо.
	Усеща как от подмишниците й се стича пот и прави опит да остави чашата с чай, за да си свали жилетката. Трудно намира място върху претрупаното с картички и дребни подаръци шкафче до леглото на Том. Пожелания за скорошно оздравяване се редуват с шоколади и цветя, а фирмата на Том се е престарала, като му е пратила кошница с плодове с размерите на лабрадор. Най-отгоре се мъдри ананас, украсен с обидно весела тюркоазена панделка и обвита в сребриста хартия, която шумоли при допир.
	Хана забелва очи от раздразнение. Колегите на Том очевидно нямат представа колко са зле нещата. Седмица след прекарания инсулт Том е все още толкова изтощен, че едва дъвче, камо ли да се бори с опаковани плодове.
	— Не, не искам вода — отвръща Джули. Нетърпеливо се опитва да разкъса опаковката на шоколада със зъби. По дяволите.
	Навежда се напред и похлупва лице с ръце.
	— Всичко ще е наред, скъпа — обажда се мъжът от съседното легло.
	Рунтавите му вежди са се сключили от съсредоточаването да изяде закуската от овесени ядки. Мляко се стича по брадичката и капе по раираната му синя пижама, докато дясната му ръка прави неумели опити да уцели устата му. Жълтеникавият тен на лицето му контрастира жестоко с боядисаните в розово стени на отделението, а по челото му са разпилени кичури бяла коса.
	— Добро утро, Джон. Как си?
	Хана му се усмихва, а Джули се обръща рязко към него. В продължение на няколко секунди изглежда сякаш Джули ще избухне за четвърти път, откакто пристигна тук.
	— Чудесно — отвръща Джон с изкривена усмивка. Губи битката с лъжицата и по сивото болнично одеяло се разпиляват овесени ядки. Той клати глава и проницателните му сини очи се насочват към тях. — Нещата можеха да са и по-зле, скъпа — гърлено се засмива той. — Поне не се капете със закуска като мен.
	Джули го дарява с пресилена усмивка. Хана знае, че не обича да я прекъсват и се намесва.
	— Но поне го правиш със замах, Джон.
	— Нали? — Възрастният мъж посочва млечната каша в скута си. — Правя всичко със замах. Навремето…
	— Да, добре. Ще ви оставим за малко. Съжалявам.
	Джули се изправя и издърпва зелената завеса между леглата. Хана безмълвно се извинява на Джон.
	— Боже! Тук няма никакво уединение. НИКАКВО!
	Джули поглежда недоволно към другите пациенти, настанени в пригоденото за четири болнични легла помещение. За миг Хана се пита дали да не татуира думата „Извинявайте“ на челото си; това би й спестило време.
	— Искам да кажа: имам нужда да осмисля случилото се, разбираш ли? — Джули подновява битката с опаковката на шоколада. Най-после успява и отчупва две тъмни парченца. Пъха ги в устата си, без да предложи на Хана. Това не е никак изненадващо. — Истински се притеснявам. След като на Том му се е скъсала…
	Джули се заиграва с къдрица от косата си, вторачена в тавана за вдъхновение.
	Хана й се притичва на помощ:
	— Сънната артерия.
	— Да, да — кима Джули нетърпеливо. — Точно това щях да кажа. — Въздъхва. — След като го е сполетяло това и е получил инсулт, може би…
	Очите й се разширяват и тя млъква.
	Хана също мълчи — насилва се да измисли какво да каже. Нещо утешително. Нещо, което отговаря на истината. Знае какво си мисли Джули. От какво се страхува Джули.
	Наясно е, че и тя би се страхувала.
	Джули пъха още шоколад в устата си.
	— Тогава може би…
	Хана се опитва да й помогне:
	— … може и теб да те сполети ли?
	Джули кимва.
	— Да.
	Почти го прошепва. Хана забелязва сенките под огромните й зелени очи. И начина, по който Джули гризе долната си устна. Долавя страха; необходимостта.
	Хана отваря уста, но в този мит Джули смачква на топка станиола от шоколада и го хвърля ядно в кошчето за боклук.
	Моментът е отминал.
	— Както и да е. Няма да мисля за това. — Джули започва да крачи край леглото на Том. — Няма никакъв смисъл.
	Движи се бързо: до прозореца и обратно; до завесата и обратно.
	Хана свъсва вежди, защото усеща появата на всекидневното си главоболие. Вдига ръце и притиска длани към челото в отчаян опит да го спре. Вдишва дълбоко и долавя миризмата на застояла закуска и дезинфектиращи разтвори. Копнее за зелена поляна или поне ваза, пълна с цветя. Дори болничният паркинг, пълен с изгорелите газове на Южен Лондон, би й подействал по-освежително.
	Поглежда Джули.
	— Да си припомним хубавите неща, става ли? Състоянието на Том е стабилно. Започва да говори. Знае кой е. — Преглъща. — Лекарите все повтарят, че върви към подобряване.
	Джули изсумтява присмехулно и се изправя в цял ръст. Дори да е на най-високите си токчета, Хана ще се нуждае от стълба, за да стигне до ключицата й.
	— Естествено. Същото казаха и за мама. Нищо не значи.
	Хана не знае какво да й отговори. Затова се заглежда в омачканите чаршафи на Том и си спомня преживения ад през онази безкрайна нощ. Дори сега, когато Том е стабилен, не спира да го наблюдава. Във всеки миг е нащрек. Докато дните преминават в нощи, а после пак в дни тя гледа как гърдите му се надигат и отпускат, устните, които се мъчат да произнесат думи, крайниците, които се опитват отново да помръднат. Ако спре да го наблюдава дори за секунда, може отново да се случи. Не бива да го допуска.
	И без това вече се чувства достатъчно виновна.
	Джули се обръща и започва да крачи напред-назад. Подът скърца под ботушите й.
	— А и какво знаеш ти? — Хана въздъхва, а Джули отива до прозореца и се вторачва в бетонната стена отсреща. Свикнала е да бъде мишена на гнева на Джули. Доста често й се е случвало. — Не си даде труда да дойдеш, когато мама беше болна.
	Хана отваря уста, за да се защити. После се отказва. При всичките си опити през последното десетилетие така и не успя да накара Джули да разбере нейната гледна точка. Горещината в болничното отделение едва ли ще я накара да промени мнението си.
	Джули отмята дългата си тъмна коса.
	— Ще ми заемеш ли десетачка?
	— Пак ли?
	— Да. — Джули скръства ръце пред гърдите, при което зеленият й пуловер прилепва още по-плътно към тялото. — Трябва ми още храна. За да издържа тук. Не ми е особено леко, ако не си даваш сметка.
	— Да, разбирам те.
	На Хана й се иска да добави, че и на нея никак не й е леко в момента. Не е спала, откакто намери Том на пода. Сега, когато той се стабилизира, вече не й позволяват да седи след часовете за посещение, затова прекарва нощите вкъщи, вторачена в часовника и не престава да се налива с алкохол, докато не стане отново време да дойде в болницата.
	Очите я смъдят и тя прокарва длан по лицето. Кожата й е опъната и суха. Буквално усеща как остарява.
	Поема дълбоко въздух.
	— Защо не използваш банкомата долу?
	Джули я поглежда сякаш говори пълни глупости.
	— Нужна ми е само десетачка. — Потупва се нетърпеливо по бедрото. — Двамата сте достатъчно заможни. Едва ли е проблем да ми заемеш десетачка.
	Хана се въздържа да не изнесе поредната лекция на Джули за вноските по ипотеката на дома им или за факта, че половината хора, прекарали инсулт, повече не се връщат на работа, както е разбрала в резултат на среднощните си ровения в гугъл.
	Опитва друг подход.
	— Ще ти взема нещо от кафенето. Точно се канех да отида да закуся там. — Усмихва се. — Защо не отидем заедно?
	Джули премисля думите й за наносекунда.
	— Не — отсича тя. — Ти иди, щом искаш. Няма да го оставя. Прекалено… — Изхлипва неволно. Прокарва ръка по леглото, за да се овладее. Очите й са влажни. Поема си дълбоко въздух. Приглажда възглавницата и продължава, все едно говори на себе си: — Като деца всеки ден след училище го карах да играем на лекари. Не му давах мира. Той се включваше в играта и се преструваше, че е доктор Монк.
	Хана кимва, защото не желае да наруши магията на спомена.
	Джули оправя чаршафа. Хана забелязва разнеженото й изражение и си я представя като момиченце, облечено е престилка на медицинска сестра, как гледа към вратата и чака обичания си батко да се прибере вкъщи.
	Том й е разказвал колко близки са били тогава.
	Джули въздиша.
	— Той винаги дотичваше и спасяваше живота на плюшеното ми мече или куклата Барби. — Усмихва се и лицето й засиява. — Беше му приятно. Или поне така казваше. Часове наред играеше с мен. Дори да имаше тренировка по футбол. Или да искаше да види някое момиче. — Бърше си очите с опакото на ръката. — Толкова обичаше футбола. — Почти загубва гласа си. — Дали някога пак ще играе?
	— Да, естествено.
	— Няма откъде да знаеш.
	— Не. Но го вярвам. — Хана се пресяга и внимателно докосва Джули по ръката. — Той ще се оправи.
	Джули не казва нищо. Хана не се отказва:
	— Слушай, досещам се какво изпитваш, но…
	Джули си дръпва ръката.
	— Не е вярно! — Лицето й става сурово. — Нямаш представа. Дори не знам защо току-що ти разказах всичко това. Слушай, наистина ми трябва само десетачка. Става ли?
	Хана въздиша, вади портфейла си и й подава парите.
	— Заповядай.
	Джули ги взема, без дори да благодари.
	— Ще ти ги върна.
	Хана е абсолютно убедена, че това никога няма да се случи.
	— Знам.
	Джули свъсва вежди.
	— Не ми ли вярваш?
	Хана вдига очи към тавана. Търпението й е на път да се изчерпи. Ако остане тук, вероятно ще изтърси нещо, за което ще съжалява.
	— Ще отида да закуся.
	Взема си чантата и се отдалечава. Догонва я пронизващ глас:
	— Какъв ти е проблемът, Хана?
	_Мъжът ми получи инсулт. В деня, в който щях да го изоставя._
	За миг Хана си въобразява, че го е изрекла на глас.
	Преглъща и продължава да върви. Джон й намига, докато минава край леглото му; на сипкавото му лице с изписана болка. Тя събира сили и също му се усмихва.

	* * *

	— Точно навреме, Хана.
	Хана ускорява крачка, защото Том вече си е взел душ; тъмната му коса е мокра и сресана назад. Джули отново е изчезнала, вероятно в търсенето на нещо сладко; или на цигари; или — и двете.
	До Том е Сандра в къса бяла престилка и тъмносини панталони униформата на екипа от отделението по физиотерапия; ръката й е на облегалката на инвалидния му стол. Тялото му отвсякъде е подкрепяно с възглавници, бели, колкото и лицето му, а лявата му ръка е отпусната безпомощно върху ръкохватката. Сиво-черните цветове на инвалидната количка навяват спомени за ерата на парния локомотив, а плътните колела очевидно са предназначени да налагат посоката на движение.
	— Готова ли си да ми помогнеш да го сложим в леглото, Хана?
	Хана подозира, че само мачете би заличило постоянната усмивка от лицето на Сандра.
	— Напълно.
	Хана вече е започнала да лъже страшно умело.
	— Аз… — Том си поема дълбоко въздух — … мога и… сам.
	Внимателно изговаря всяка дума. Продължава да заваля, когато е уморен, но с всеки изминат ден говорът му става по-ясен. А също така е и все по-намусен. И гневен.
	Изгубен.
	Хана никога не го е виждала толкова съкрушен. Прехапва долната си устна, за да спре сълзите, които той толкова ненавижда. Ще ги изплаче по-късно.
	— Още не съвсем, Том поклаща глава Сандра. — Но скоро ще можеш. Трябва само да натрупаш още малко сили.
	Том изсумтява.
	— Чудесно. — Сандра има безотказен филтър за негативни реакции. Вероятно тук й е необходим. Поглежда Хана. — Готова ли си да го прехвърлим?
	Натиска бутон и смъква леглото до нивото на инвалидния стол.
	— Да.
	— Застани от лявата му страна, ако обичаш.
	Хана заема позиция. Босите крака на Том изглеждат странно уязвими. Крачолите на сивия му анцуг се веят безпомощно около глезените.
	— Чудесно. Бъди готова да повдигнеш торса, когато се надигне.
	Хапа подпъхва ръце под подмишниците на Том.
	— Том, сега се надигни, като използваш дясната си ръка. Хана, придържай го, ако се налага… Точно така!
	Но не всичко е наред. На Хана й е горещо, а дясната й ръка трепери. Така потреперваше и навремето в пъба, когато се налагаше да сервира повече от две питиета. Усеща как и Том трепери. Бори се.
	Стои зад него, разкрачила широко крака и се напъва да не му позволи да падне. Откакто е в болницата, почти не е ял, но тя никак не е сигурна, че ще съумее да поеме тежестта му. Зад отделящата ги от съседното легло завеса чува Джон да повръща. Напълно го разбира как се чувства.
	Приповдигнатият глас на Сандра продължава:
	— Браво, Том. Изправи се. Сега се хвани за леглото с дясната ръка. Хана, приготви се да препречиш коляното му със своето.
	— Какво?!
	Сандра забелязва объркването й.
	— Бъди готова да подкрепиш лявото му коляно, ако поддаде.
	— Добре.
	Премества крак и поглежда лицето на Том. То е пепеляво. Ръката му замахва безпомощно във въздуха, а Хана усеща как между гърдите й се стича пот. Дясното й око започва да сълзи.
	— Аз…
	Най-после ръката му се хваща за леглото.
	— Чудесно, Том! — плясва с ръце Сандра. — Сега прехвърли тежестта на тази ръка и приплъзни дупе от стола на леглото. Хапа е до теб и ще те придържа.
	Хана се опасява, че внезапната болка, която изпитва в гърба, ще бъде сериозно препятствие да помогне. Все пак напряга всичките си сити.
	— Хайде, Том. Ще се справим.
	По челото му избива пот, докато се надига и се стоварва тежко върху леглото. Сандра се протяга, за да му попречи да се наклони наляво и се ухилва, при което се показват удивително равни зъби.
	— Добра работа — отсича тя.
	Том извръща глава и Хана вижда как по бузата му бавно се стича сълза.
	Гласът на Сандра продължава да е настроен на режим ЖИЗНЕРАДОСТНО.
	— Това е начинът Том да легне в леглото.
	— Чудесно. — Хана протяга скованите си ръце над главата. — От лесно, по-лесно.
	— А също и от стола на тоалетната чиния и обратно — добавя Сандра със задоволство. — След малко ще изрепетираме и него.
	— Ура!
	Сандра я поглежда с укор и Хана си дава сметка, че се е провикнала по-саркастично, отколкото е възнамерявала.
	Физиотерапевтката продължава забързано:
	— Сега, когато Том е стабилизиран, започваме пълна възстановителна терапевтична програма, за да си възвърне физическите умения. Да може да се бръсне, да сяда, да готви… Скоро ще го изправим на крака. Ще ходи с проходилка.
	Том въздиша. Хана поставя ръка на рамото му, но той я отблъсва. Тя изпитва обичайното усещане, че се е провалила. Няма представа как да му помогне.
	Той поглежда Сандра.
	— Искам да говоря… с…
	Посочва Хана с глава.
	Сандра хвърля нетърпелив поглед към часовника си.
	— Добре. — Белите й гуменки изскърцват по пода, когато се обръща. — Ей сега ще се върна.
	Хана поглежда Том.
	— Какво има, войниче?
	Той не откъсва поглед от тавана. Думите излизат от устата му накъсано, все едно устата се е настроила против него.
	— Недей… Недей да ме наричаш… така.
	— Извинявай.
	Подава му чаша с вода.
	Той я отблъсва с дясната си ръка.
	— Дори не мога да пия. Не и без твоята помощ.
	На лицето му се изписва гняв.
	Тя трепва и оставя чашата на масичката.
	— Знам, трудно е, но…
	— Трудно? — Поглежда я невярващо. — _Трудно?_ Виж ме! — Сълзи от раздразнение напират в очите му. — Не мога да пикая, да се обръсна. Не мога дори да седна. — Лицето му се сбръчква от гняв, докато гледа получените картички и подаръци. — В един момент съм адвокат със… — лицето му е сиво от изтощение, но той продължава: — … спортна кола, а сега получавам шибани кошници с плодове. — Протяга ръка и се опитва да бутне разстроилия го предмет на пода. — Аз дори не обичам плодове!
	Кошницата не помръдва, но всички картички се прекатурват и падат, образувайки цветна мозайка от фалшива надежда. Хана се изправя, не откъсва очи от изписаната върху лицето му болка и отчаяно иска да я заличи.
	— По дяволите! — Сълзи продължават да се стичат от очите му. — Защо се случи това? — Хана мълчаливо вади книжна салфетка от джоба и бърше страните му. — И защо плача? — Затваря очи, сякаш така ще спре сълзите. — Никога не плача.
	— Не знам — отвръща тя със стегнат глас.
	— Не знаеш, естествено!
	Свикнала е с гнева в очите му. От месеци той я гледа по този начин. Преди инсулта Том твърдеше, че тя е причината. Нейната себичност, нейните потребности, нейните грешки.
	Сега тя не е виновна, но по някакъв начин се чувства още по-зле отпреди.
	Том продължава да се опитва да говори, ала гласът му става все по-напрегнат и по-напрегнат.
	— Не знам защо говоря тези неща. Ти не си в състояние… да направиш каквото и да било.
	— Знам, Том. Но да се съсредоточим върху възстановяването ти.
	— Възстановяването ми?! — Той буквално просъсква последното. — Няма да се възстановя. — Очите му са пусти, когато срещат нейните. — Приеми го. Това е факт: аз съм инвалид.
	— Не, Том. — Тя отчаяно търси точната дума. — Не си инвалид.
	Той вдига лявата си ръка с дясната. Пуска я. После гледа как пада безпомощно върху леглото.
	— Напротив — съм.
	— Не — клати тя глава. — Лекарите казват…
	— Лекарите — презрително поклаща глава той.
	— Стига, Том.
	Не я слуша.
	— Не. — Накланя глава към безжизнената си лява ръка. — Това е истината. Каква късметлийка си.
	Обзема я чувство за вина и тя се опитва да хване ръката му.
	— Не, Том. Аз…
	— Здрасти, друже. — Плътен глас се вклинява в разговора им. — Защо си с този отвратителен анцуг? Не знаеш ли, че сивото не е твоят цвят?
	— Ник! — възкликва Хана.
	Никога преди не се е радвала толкова много да го види.
	— Здравей, друже — поздравява Том и бърза да избърше сълзите, докато най-добрият му приятел приближава леглото.
	Единствено лекото потрепване в крайчето на устата на Ник подсказва колко е шокиран от вида на Том. Ник е висок, широкоплещест, в тъмносин костюм. Изглежда почти обидно здрав сред сивокосите и умърлушени пациенти в отделението.
	— Боже, ти определено смъкваш средната възраст тук, Том. — Навежда се и добавя шепнешком: — Винаги съм твърдял, че си стар нехранимайко по душа. Сети ли се да си донесеш чехли?
	Том почти се усмихва.
	Ник се обръща към Хана:
	— Как си? — Поставя ръка на рамото й. — Не се съмнявам, че се справяш страхотно с грижите по този кошмарен пациент.
	Хана свъсва вежди.
	— Не бих казала.
	— Напротив. — Ник не откъсва поглед от нея. — Според мен нямаш грешка.
	Хана прехапва устни, за да не се разплаче.
	— Наистина не съм убедена. — Взема си сакото. — Ще отида да глътна малко въздух. Ще ви оставя насаме.
	— Добра идея. — Ник сяда на стол до леглото. — Том, избирай между три неща за четене. А: чудотворни истории за оцелели след инсулт; Б: най-новият роман на Джон Гришам; и В: спортните страници на „Таймс“.
	По лицето на Том пробягва усмивка.
	— Глупав въпрос. В, естествено.
	— Добре. Ник разтваря вестника със замах. — Но ако ще ме караш да ти чета за проклетите „Спърс“, ще ти натикам онзи ананас там, където слънцето не огрява.
	Хана проверява телефона си, докато се отдалечава.
	Пристигнало е ново съобщение.
	_Липсваш ми._
	Напуска отделението и се обляга на стената до асансьорите, вторачена в думите.
	_Не спирам да мисля за теб._
	Докосва екрана за секунда; пръстите я сърбят да отговори.
	Не. Не сега. Не вече.
	Изтрива текста и се отдалечава.


#	Монета от два пенса
#	септември, 2006 г.

	— И така… — Хана му се усмихна, докато придърпва лилавата завивка по-плътно около себе си. Бяло облаче пара се появява пред устата й в малката й стая. — Къде би искал да бъдеш? В най-смелите си мечти.
	Той прокарва ръка по гладкото й бедро.
	— Тук.
	Тя се засмива и се пресяга през него, за да вземе пакета цигари от нощното шкафче.
	— Едва ли ако останеш тук, ще изкараш много пари. — Постави нещо студено и кръгло върху гърдите му. — Горе-долу само толкова мога да ти платя.
	Той поглежда надолу и вижда монета от два пенса.
	— Х-м-м-м… Мислех те за богата.
	Тя се ухилва.
	— Не чак толкова богата.
	Той въздъхва.
	— Това определено не е стартовата заплата, с която искам да започна, след като завърша. Ще ми се да имам възможност да си купувам храна.
	Тя се усмихна, постави цигара между устните си и я запали със запалката с английското знаме, която някак бе станала нейна. Издиша и обяви:
	— Тогава ще се налага да работиш почасово за мен. Ще ти се отплащам с жестове. Все едно съм кралица.
	— Устройва ме. — Обгърна топлото й тяло с ръка. — Винаги съм смятал, че в теб има нещо царствено.
	Тя се изхили.
	Мама би се изсмяла, ако те чуе. Постоянно повтаря колко съм недодялана.
	— Така ли?
	Том вижда позната бръчка върху лицето на Хана. Винаги се мръщи така, спомене ли майка си.
	— Да. — Хана слага глава върху гърдите му. — Обича да обяснява колко съм непохватна.
	Долавя въздишката й и се опитва да я развесели.
	— Тя пък какво знае? Явно никога не те е виждала как танцуваш върху масата, след като си изпила толкова бяло вино, колкото тежиш. Достойна си за Кралския балет.
	Усмивката се връща върху лицето на Хана и той е удовлетворен.
	— Прав си. — Обръща лице към него. Очите й са широко отворени. Сериозно: какъв искаш да бъдеш, ако от теб зависи да избираш?
	Прегръща я нежно. Не е мислил по въпроса. Като се изключи краткотрайната мечта да играе футбол за Англия, за него винаги най-важно е било правото. Още откакто тринадесетгодишен срещна онзи юрист във влака за Бристол. Типът му даде кенче бира и не спря да говори как променя света. Оправя несправедливостите. Защитава обикновените хора.
	Животът, който описваше, звучеше вълнуващ. Пълноценен. Свят далеч от пиенето на сайдер и майка, която всяка вечер гледа през прозореца в очакване баща му да се върне.
	— Хайде, кажи ми — подкани го Хана.
	Той глътна корема си и я притегли по-близо. Откакто започнаха да излизат, режимът му за тичане се ограничи с отскачане до лавката за цигари или бира. Всяка сутрин се събуждаше изпълнен с намерението да тича, но не успяваше да се откъсне от нея.
	Намота една от къдриците й около пръста си.
	— Какъв искам да съм? В мечтите си?
	— Да.
	— Ще ми се да бъда международен безделник. С яхта. И собствен остров.
	— Звучи вълнуващо. — Тя отново дръпва от цигарата. — Къде ще отидеш с яхтата си?
	— Навсякъде.
	— Леле! Това е голямо пътешествие. — Засмива се. — Позволяваш ли да дойда и да безделнича с теб?
	Той се усмихва на начина, по който тя небрежно споменава бъдещето.
	— Разбира се. Дори ще добавя няколко чифта бикини и ключа за луксозната ми каюта.
	Тя кима доволно.
	— Ще ми е приятно в луксозната каюта.
	— Не се съмнявам.
	Навежда се и я целува.
	Тя се отдръпва, за да загаси цигарата в разкривен кафяв пепелник, дело на един от безбройните й обожатели. На Том пепелникът му напомняше за изпражненията на бащиния му териер, след като е унищожил съдържанието на кофата за боклук в кухнята, но Хана го харесваше.
	Тя се обляга на възглавниците.
	— А в истинския живот? Защо точно право?
	Той се ухилва.
	— Защото изкарваш куп пари.
	Тя прави физиономия.
	— Така ли? А не заради нещо друго?
	— Разбира се.
	Той се въздържа да не отговори по-остро. Приятелите й се насочваха към благотворителност или щяха да станат музиканти след университета. Лесно е да постъпиш по този начин, когато имаш постоянен достъп до банковата сметка на мама и татко.
	Прогонва тази мисъл от ума си.
	— Това не е цялата причина. Правото също така е интересно. Предлага и състезателен елемент.
	— Значи те устройва. — Тя забелва очи. — Помня физиономията ти, когато „Спърс“ загубиха миналата седмица.
	Той трепва при споменаването на любимия му отбор.
	— Приех го спокойно.
	— Не е вярно. Изпи три халби, преди да успееш да изречеш завършено изречение. — Надига се на лакът. — А след това настоя да си поръчаш най-лютото къри. Само и само, за да се докажеш. — Обръща ръката му и го целува по дланта. — Но сериозно: какъв адвокат искаш да бъдеш? Като Атикус Финч ли? Да водиш справедлива борба? Или като… — Прави физиономия. — Гордън Геко?
	Той леко поклаща глава.
	— Той е банкер.
	Сръгва го в ребрата.
	— Стига. Знаеш какво имам предвид. Един от онези мазни градски типове.
	Той обожава да я дразни.
	— Не знам за какво говориш. Просто искам онези червени тиранти.
	— Млъкни! — Този път тя го удря с възглавницата. — Мразя ги.
	— Защо? Ще съм много секси с тях.
	Отдръпна се, когато тя отново замахва с възглавницата. После я сграбчва, преобръща я, ляга отгоре й, смехът секва и вече нищо няма значение, освен тях.
	Когато свършват, придърпва главата й върху гърдите си, а тъмните й къдрици се разпиляват по кожата му. Чувства се умиротворен. И цялостен.
	— А ти каква искаш да бъдеш?
	Гласът на Хана е приглушен под завивката.
	— Когато порасна ли?
	— Точно така.
	Тя прави широк жест с ръка.
	— Огледай се. Каква, мислиш, искам да бъда?
	Той внимателно изучава стаята.
	Сочи фикуса, който бавно умира върху бюрото й.
	— Надявам се да не си наумила да станеш градинар.
	Тя клати глава.
	— Не, дори да ми плащаш. Което няма да сториш. Опитай отново, моля.
	Той бавно плъзва поглед по стените. По полиците има книги — много повече отколкото мнозина прочитат за един живот. До изданията на класиците се мъдрят томове с литературна критика. Върху бюрото лежи отворена тетрадка голям формат с изписани с лилав химикал неразгадаеми бележки. Книги са струпани и в малката мивка, и по пода.
	Той замислено гърка брадичка.
	— Ами, не знам… Дали не е нещо, свързано с книги?
	— Леле! — засмива се тя. — Ти си истински гений.
	— Така е — кима Том. — Специалист съм да отбелязвам очевидното.
	— Замисли се!
	— Да не искаш да станеш писател?
	Тя клати глава.
	— Прекалено самотно е. Следващо предположение?
	— Да се занимаваш с книгоиздаване?
	— Мислила съм си. — Прокарва пръсти по гърдите му. — Но грешиш.
	— По дяволите! — Въздъхва. — Да не искаш да преподаваш?
	— Най-после отгатна. — Усеща я как се стяга. — Но не казвай на мама. Все още се надява да си направя транс плантация на личността и да стана счетоводител като нея.
	Том вирва вежди.
	— И няма да го направиш?
	— Боже, не! — Усеща я как се напряга, докато му отговаря. — Първо: има много математика. Не е за мен. Но второ: тя е нещастна. Говори само за трансфери и данъци. Защо да искам да съм като нея?
	— Ясно. — Том си отбелязва наум никога повече да не повдига въпрос за майка й. — Но защо все пак преподаване?
	— Щекотлив въпрос. — Целува го по бузата. — Защото всичко, което изрека, звучи като клише. Но преди две години помагах в летен лагер за деца в неравностойно положение. И страшно ми допадна. Беше от онези моменти, когато те осенява нещо. — Цялото й лице засиява. — Невероятно изживяване. — Свива рамене.
	— Разбира се, най-много да ти се случи два пъти на седмица, но дори само на едно дете да помогнеш, си заслужава. — Засмива се. — А и си падам по книгите…
	— Не мога да повярвам.
	— Затова да говоря за тях по цял ден ми се струва примамливо.
	Той се усмихва.
	— Значи имаш призвание.
	— Да — ухилва се тя. — Май да. Потъва във възглавниците и поглежда към картата на света, залепена със скоч на тавана. — И е дяволски добър начин да подхранвам страстта си към пътуване. За мен светът е като стрида.
	Той също се заглежда в картата и забеляза, че голям брой страни са оцветени с жълт маркер.
	— Жълтите са местата, където си била ли?
	Обръща глава към нея и изпитва страх тя да не го остави. Вече. Заедно са едва от няколко седмици.
	— Да — кимва тя. — Остава ми да посетя само останалата част от планетата. — Усмихва се. — Всъщност мястото, за което мечтая, е Танзания. Откакто татко ми купи книга за „Серенгети“, когато бях малка. — Въздъхва. — Но бих отишла навсякъде. Искам паспортът ми да е с толкова много печати, че да няма място за нови.
	— Ясно.
	В неговия няма почти никакви печати.
	Тя започва да си гризе кожичка на нокътя.
	— Всъщност заминавам този уикенд.
	— Така ли?
	— Да. С приятели.
	Той потисна желанието си да попита дали някои от тях са мъже.
	— Къде отивате?
	Опитът му да прозвучи нехайно излиза като фалцет.
	— В Испания. На музикален фестивал. — Усеща как тя извърта очи към него. Широко отворени; изкусителни. — Адски ще се радвам, ако дойдеш. Тръгваме довечера.
	Просто ей така. Хана действа по този начин. Всичко в последния момент.
	Обзема го раздразнение.
	— Не знам…
	Предстои му да отиде при майка си този уикенд, а и банковата му сметка е на червено.
	— Телефонът ти звъни — отбелязва Хана и премята крака, за да стане от леглото. — Ще отида да пикая.
	Страшно му допада, че тя въобще не се старае да говори възпитано; секне се шумно като него, приказва за пърдене и е в състояние да изяде пилешко бутче за по-малко от минута. Далеч по-земна е от други момичета, с които е бил, които ставаха от леглото на зазоряване и бяха с идеален грим, когато той се събуди. Такива момичета го караха да се чувства раздърпан; разпилян.
	Хана го предразполага да се чувства удобно.
	Продължава да я наблюдава дори когато отговаря на обаждането.
	— Томо?
	— Здрасти, Джулс.
	Хана облича дълга копринена роба, подходяща за някой от черно-белите филми, които толкова много обича. Излиза от стаята, а Том се обляга на възглавниците.
	— Как вървят нещата, Джулс? Пак ли си начело на класа и тази седмица, сестричке?
	— Млъкни! — Джули се срамува от академичните си успехи, макар те да са й осигурили стипендия за училище със собствено игрище за поло. — Няма начин да се случи. Всички в класа ми са толкова умни. Тази година е още по-трудно, тъй като ще имаме изпити.
	Той изпитва желание да я защити, но същевременно е и горд.
	— Да. Лесно им е да са умни, когато мама и татко са ги захранвали с Джейн Остин от момента на зачеването им.
	— Няма значение. — Тя въздъхва. — Както и да е. Исках да проверя по кое време ще дойдеш утре. Мама се притеснява дали няма да е на смяна и се оплаква, че не връщаш обажданията й.
	Обзема го чувство на вина.
	— Да, така е. Съжалявам.
	— Нямаме търпение да те видим.
	Гласът й е приповдигнат, момичешки. Редно е по-често да я вижда. Да отскача до Съмърсет и да я извежда. Липсват му приказките й за най-новите истории, които пише, или да я следва по време на приключенските й разходки из горите на графството зад пределите на имота им.
	Джули прелива от ентусиазъм.
	— Планирала съм толкова много неща. И имам домашно по история, за което много ми трябва помощта ти.
	Представя си я как нервно намотава шнура на телефона около пръста си, облечена в любимия си син анцуг, а дългата й тъмна коса опира в раменете й.
	— Не ти трябва помощта ми, Джулс, убеден съм. — Отпива вода от чашата на нощното шкафче и прави физиономия, защото се оказва водка. — Знам, ще се справиш чудесно и без мен.
	Гласът на сестра му потреперва.
	— Но ще си дойдеш, нали? Мина толкова много време.
	Телефонът на Хана писука и на екрана се появява текст. Не се въздържа; чете го.
	_Здрасти, Хан. Нямам търпение да тръгнем довечера. Аз ще докарам колата, ти донеси развлеченията. Целувки, Д._
	Деймиан. Бившият й. Висок и арогантен, с огромен като егото му портфейл. Том преглъща и бута телефона настрана, защото Хана се връща в стаята.
	— Томо?
	Гласът на сестра му се чува някъде отдалече. Той гледа замаян как Хана сваля робата. Вижда бледата й кожа, страхотното дупе. Тя няма представа колко е красива.
	Изрича забързано:
	— Съжалявам, Джулс, няма да дойда.
	— Наистина ли? — пита плахо Джули и той се чувства виновен. — Защо? Приготвих любимата ти лазаня и още много неща.
	Той се двоуми, но един поглед към Хана решава всичко.
	— Съжалявам, Джулс. Имам прекалено много да уча.
	— Добре. — Гласът на Джули е дрезгав заради напиращите сълзи. Той я чува как подсмръкна. — Но ще ми купиш мезонет, когато започнеш да печелиш милиони, нали?
	Той се хили. Малката му сестра ще се съвземе. Винаги успява.
	— Непременно. Скоро ще дойда да ви видя, обещавам. — Отпуска се, когато вижда как Хана, усмихната, се връща в леглото. — Обичам те.
	Хана го поглежда, след като той затваря.
	— Е, ще дойдеш ли?
	— _Si._ — Том заравя остатъците от чувството си за вина в продължителна целувка. В момента не му е до дома. Не се интересува от изоставеното учене. Когато Хана е толкова близо, той не се интересува от нищо, освен от нея. — _Si, senorita._
	Тя се отдръпва.
	— Боже, с испански като твоя, нищо няма да е в състояние да ни спре. — Гали го по бузата. — Толкова съм щастлива, че ще дойдеш. Заглежда се за миг в очите му; изражението й е сериозно. После се усмихва. — Май щеше да ми липсваш.
	Думите й го развълнуват.
	— Радвам се да го чуя. — Вдига монетата от два пенса. — Ще взема и това. За да съм сигурен, че ще се получи истински купон.
	Тя се хили.
	— _Viva España._


>	Четири

	— Ти сериозно ли?! Брат ми прекара инсулт, а ти постъпваш така с мен?!
	Хана разпознава гласа и сърцето й се стяга. Излиза от асансьора и вижда дълга тъмна конска опашка до прозореца в края на коридора. Клатушка се със заплашителна скорост наляво-надясно, докато притежателката й крещи в телефона.
	Хана отива незабелязано до гимнастическия салон на физиотерапията, но продължава да чува думите на Джули. Всъщност гласът на Джули е толкова пронизващ, че според Хана и жителите на Брайтън биха я чули, ако несъзнателно се заслушат.
	Тонът на Джули става още по-висок.
	— Не е за вярване! Трудих се, и то здравата, за теб, а сега ме уволняваш?
	Из въздуха се носят ругатни. Влизаща в асансьора жена поставя ръце върху ушите на дъщеря си. Хана наблюдава как Джули прави пауза, за да поеме още кислород. След това отново започва да кълне.
	Хана вече е научила, че е най-добре да не се приближаваш до Джули, когато е бясна, затова продължава да върви към гимнастическия салон. Джули беше барманка в „Коста Кафе“ цели шест седмици. Това е третата й работа за тази година. Всичките бяха ВЕЛИКОЛЕПНИ, докато не я уволнят или тя не реши да се впусне в изпепеляваща връзка с женен колега, който няма абсолютно никакво намерение да напуска съпругата си.
	Хана стига до вратата и въздъхва. Спира и докосва с ръка стъклото на вратата. Като гледа Том вътре, й иде да халоса живота, задето му е причинил това. Когато е в леглото, прилича на всички други — има цялостен, човешки вид. В гимнастическия салон е като разчленен; напълно разголен. Понякога тя дори не издържа да го гледа, а всяко негово несигурно движение е осветено ярко от студените неонови светлини на тавана.
	Само бог знае как се чувства _той_ в този момент.
	Стисва зъби и бута вратата, за да я отвори.
	Том е в средата на помещението. Бори се, залита. Сивата му тениска е подгизнала от пот, а лицето му е каменно. Опитва се да крачи по зеления под: от едната страна го придържа Сандра, а от другата — не по-малко енергичната Ейми.
	Том е навел глава и лицето му е изкривено в гримаса, докато се опитва да придвижи левия си крак напред. Хана свива ръце в юмруци. Толкова са жестоки да го тормозят така. Би трябвало да го оставят да лежи; да се възстанови. Той не е готов за подобно натоварване.
	Извръща поглед и поглежда през големите прозорци, от които се вижда Парламентът отвъд реката. Автобуси сноват напред-назад. Черна моторница цепи сивите води на Темза. Пред нея се движи пълно с туристи корабче, а яркожълти спасителни пояси опасват перилата на палубата. Дори от това разстояние тя вижда как пътниците сочат, смеят се и като цяло живеят!
	Отново поглежда гимнастическия салон. Светът на Том. Една стъпка; втора…
	— Много добре се справяш, Том насърчава го Ейми и го подхваща, за да не залитне надясно. Ръката й го държи здраво през раменете. — Хайде сега да се върнем ей там — посочва тя синята колона в единия ъгъл на помещението.
	Том се опитва да поклати глава.
	— Не мога…
	— Знаеш, че не приемаме тази дума тук, Том. — Кичур кестенява коса се измъква изпод касинката й. Белите й пантофи скърцат по пода, а вените на ръцете й са изпъкнали, докато поддържа тежестта му. — Колкото повече се движиш сега, Том, толкова по-рано сам ще проходиш отново, нали? Знам колко много го искаш.
	— Не мога…
	— Само опитай.
	Жизнерадостният глас на Ейми е по-подходящ за сутрешно радиопредаване.
	— Добре, добре.
	Том прави нов опит. Още едно малко придвижване. Сандра го подкрепя от другата страна и държи левия му крак под око, тъй като именно той е неустойчив и саботира всяка негова стъпка.
	Том поглежда към Хана и тя съзира пълно отчаяние в очите му. После Том бързо завърта глава настрана.
	Хана съзнава, че той се срамува. Винаги е мразел да показва каквато и да е слабост. Тя се сеща за времето, когато той падна от колелото и си счупи китката. Цяла нощ гълта парацетамол и отиде на лекар едва сутринта, когато болката стана непоносима.
	Тя иска да каже нещо; да го накара да се чувства по-добре. Иде й да изнесе реч, с която да вдъхнови Том отново да е онова, което е. Отваря уста.
	— Справяш се, Том.
	Думите й прозвучават глупаво; безсмислено. Увисват в спарения въздух.
	Тя поклаща глава и сяда на пода между няколко сиви проходилки и черен пластмасов контейнер, пълен с гумени топки за упражнения.
	Вратата до нея се отваря и затваря. Не се обръща, защото предполага, че е разгневената Джули, тръгнала да търси любимата си човешка мишена. На Хана не й е до крясъците й в момента. Копнее за минута спокойствие; минута, през която да се приспособи.
	— Том напредва.
	Хана вдига поглед и вижда застаналия до нея доктор Малик. Скръстил е ръце и наблюдава напредъка на Том.
	— Така ли? — изправя се Хана.
	— Да — кима доктор Малик искрено. — На крака е едва от няколко дни, а вече възвръща центъра на тежестта си.
	— Какво означава това? — пита Хана тихо, докато гледа плахите му пристъпвания.
	Движейки се постоянно, се накланя наляво; върху лицето му е изписано примирение, докато левият му крак отказва да поеме тежестта му.
	Доктор Малик посочва Том.
	— Започва да компенсира слабостта си, като се тегли повече надясно. Виж; Сандра го подкрепя по-малко, отколкото в началото.
	— Сигурен ли си?
	Хана не забелязва никаква разлика.
	— Да. — Той почесва наболата си брада. — Още не са дори бебешки стъпки, но е напредък.
	Хана се опитва да намери утеха в неговата увереност.
	— Надявам се да е така.
	Наблюдава как Том най-после стига до колоната. Направил е една десетина крачки, а изглежда готов да припадне.
	Сандра му помага да седне на пейка и му държи чашата, за да пийне малко вода. Гърдите му се движат учестено, а от потта косата му е полепнала по скалпа. Хана се сеща как навремето прескачаше препятствия при кросовете или риташе топката по терена и от контраста при сравняването някога и сега дъхът й секва.
	Сандра оставя чашата с вода.
	— А сега, Том, какво ще кажеш да поупражняваме малко сядане и изправяне?
	— Садисти! — отсича Том.
	Пребледнял е, а на бузата му един мускул трепва.
	Сандра прихва все едно току-що той е изтърсил остроумна шега.
	— Нямам представа за какво говориш. — Побутва го леко. — Хайде. Ако не можеш да се изправиш, няма да се прибереш вкъщи.
	— Вкъщи ли?!
	Хана е потресена. Целият свят сякаш застина. В болницата е достатъчно лошо, а тя няма абсолютно никаква представа как ще се справят вкъщи. В дома им има стълби; всевъзможни завои. И най-вече няма услужливи санитарки и медицински сестри, които да я съветват какво да прави. Обръща се към доктор Малик и думите излизат от устата й, преди дори да се замисли.
	— Не е ли прекалено рано?
	Изрече го по-високо, отколкото възнамеряваше и поглежда плахо към Том с надеждата, че не я е чул. Той пие вода и не реагира.
	— Никак даже — клати глава доктор Малик. — Започваме да мислим за изписването още щом пациентът пристигне. Том съвсем скоро ще се движи самостоятелно. След две, най-много три седмици. Ако продължи да се старае и напряга.
	— Три седмици? — повтаря Хана и се обляга на стената, за да не залитне. — Но минаха едва десетина дни, откакто това го сполетя.
	— Знам — кимва доктор Малик. — Но Том е млад и здрав. Има всички шансове за бързо възстановяване. Особено ако е вкъщи, в позната обстановка… — Обръща се към Хана и тя усеща как неговото очакване се стоварва върху раменете й. — И познати хора. Важно е близките му и онези, които обича, да са наоколо. Те трябва да му помагат да се приспособи към новите обстоятелства.
	Хана стои безмълвна и потиска огромното си желание да заплаче. Иска да помогне на Том. Иска да е онази Хана, от която той има нужда.
	Но просто не е наясно как да го постигне.
	— Той вече изяви желание да се прибере, а не да е тук по време на рехабилитацията. — Доктор Малик разтърсва монетите в джоба си и те иззвъняват. — Но това вие двамата сигурно вече сте го обсъдили.
	Не са. „Да обсъждат“ не е от нещата, които правят.
	Хана свежда поглед към ходилата си.
	Доктор Малик скръства ръце.
	— Знам, не изглежда така, но Том е един от късметлиите.
	— Така ли?
	— Да. — Поглежда я в очите. — Засегната е дясната страна на мозъка, а тя контролира лявата част на тялото. Затова не успява да движи ръката или крака. Физиотерапията ще му помогне да го преодолее.
	— Какво значи това? Напълно ли ще се възстанови?
	— Очакваме да видим някакъв напредък.
	— Разбирам.
	Тя издишва. _Някакъв напредък._ Това може да означава прохождане; но може да означава и инвалидна количка до края на живота. Иска точни отговори. Факти. Неща, на които да разчита.
	Доктор Малик продължава:
	— Говорните му умения не са засегнати особено. Това е голямо предимство.
	Хана съзнава, че трябва да е благодарна, но й е толкова трудно, докато наблюдава как Том се опитва да се изправи. И не успява. Отново се опитва. Пак не успява. Загубата е прекалено голяма; прекалено видима.
	— Кажете ми какво да очакваме, доктор Малик. — Страх я е какъв отговор ще чуе. — От сега нататък.
	Той свива рамене.
	— Трудно е да се определи. При всеки е индивидуално.
	— И все пак?
	— Ще го изпишем, но ще оборудваме къщата ви с рампи, ръкохватки, които да са му под ръка. Въобще — всякакви приспособления, та той да успее да се пригоди.
	— Ясно.
	Хана се обляга на стената. Рампите и наклонените плоскости няма да помогнат да се изгради наново връзката им. Няма да им помогнат да се погледнат един друг в очите.
	Доктор Малик поставя ръка на рамото на Хана.
	— Той е решен. И е млад. Нещата наистина са положителни.
	Хана поглежда съпруга си.
	— Хайде, Том. Опитай сега сам — насърчава го Сандра и се отдръпва.
	— Не. — Гласът му изневерява и той се отпуска безпомощно на пейката. — Не мога.
	— Напротив. — Тонът на Сандра не търпи възражения. — Само опитай. Ще успееш, Том.
	Хана наблюдава как Том бавно се изправя на крака. Задържа се една секунда. Залита. Подхващат го и го отпускат да седне.
	— Хайде пак — отсича Сандра.
	Би могла да изгради втора успешна кариера като военен.
	Том поклаща глава и изрича насечено:
	— Ти… си… _зла!_
	Сандра се усмихва.
	— Така казват всички. Но колкото повече се стараеш, толкова по-малко време ще прекараш с мен тук. Рехабилитаторите, които ще те посещават вкъщи, са много по-мили от мен.
	Той се подготвя отново да се изправи, но не преди да отбележи:
	— Не ти вярвам.
	Тя само поклаща глава.
	— Толкова си циничен. Вече. А едва сега започваме. Хайде. — Поглежда го с очакване. — Изправи се.
	Хана наблюдава съпруга си. Изправя се. Задържа се. Срива се. Сяда. Надига се. Застава несигурно. Кълне. Срива се.
	И пак; и пак; и пак.
	Това е най-смелото нещо, което е виждала.


#	Билет за „Тотнъм Хотспър“ срещу „Чарлтън Атлетик“
#	декември, 2006 г.

	— Е, мама къде се преструва, че ще ходи тази година?
	Джули е наведена напред и внимателно разглежда насипните бонбони по стелажите. Свъсва вежди, вдига един от прозрачните пластмасови капаци и слага няколко бели бонбона в оранжева хартиена торбичка.
	После се изправя и отговаря:
	— Каза, че отива на работа. Допълнителна смяна в „Премиум Ин“. Винаги имали нужда от допълнителна помощ по това време на годината.
	Том добавя няколко червени гумени „червеи“ към набъбналата си торбичка с бонбони.
	— Не каза ли същото миналата година?
	— Да. — Джули се е вторачила в бутилките кока-кола с изражението на учен от НАСА, готов да изстреля совалка в космоса. Но, естествено, и двамата сме наясно какво всъщност ще прави.
	Тя го поглежда косо и те си кимват с разбиране. Днес майка им ще отбележи годишнината, откакто баща им си тръгна: ще плаче в пъба, където се е състояла първата им среща. Прави го всяка година. Половин бутилка джин по-късно и със залитащи стъпки ще се прибере, ще си легне и на следващото утро отново ще е овладяната, спокойна жена.
	Том въздъхва и пуска шоколадово блокче в торбичката. Всяка година тя лъжеше къде отива, а всяка година Том и Джули криеха факта, че знаят и предварително молеха бармана Майк да я държи под око.
	Междувременно Том и Джули следваха своята традиция: гледаха „Мери Попинс“ и ядяха от торбичките си с бонбони. Докато Джули насочваше вниманието си към сладките и се колебаеше между лимоновия шербет и шоколадовите еклери, Том си припомни как гледаше трептящите коледни светлинки, когато се понесоха крясъците откъм кухнята. След това започна плачът. Когато вратите се затръшнаха, той измъкна шестгодишната си сестра от къщата и я заведе в местното кино, без да има какъвто и да било план, освен по някакъв начин да спре сълзите й. В киното даваха „Мери Попинс“. Идеално.
	Той стоеше, прегърнал Джули през раменете, и я тъпчеше с бонбони, докато сълзите й спряха. Ненавиждаше баща си с цялото си сърце. По някакъв начин знаеше, че този път баща му няма да се върне; беше си тръгнал завинаги.
	Сега всяка година се придържаха към един и същи ритуал. Слава богу, че баща им ги изостави по време на коледните празници. Все някъде даваха филма, а сладко се намираше в изобилие.
	— Здравей, Джули.
	Русо момиче с невероятно тесни джинси се бе приближило до тях. Носеше силен грим, а начервените й устни се разтегнаха в нещо като опит за усмивка.
	— Саша. — Джули изправи рамене и несъзнателно подръпна горнището на анцуга. Здрасти.
	Саша огледа облеклото на Джули. Определено не й хареса.
	— Кой филм ще гледате?
	— Ами… — Джули погледна Том. Очевидно го молеше да не споменава истината. Пристъпи от крак на крак с маратонките. — „Момичета мечта“.
	— А, знам го. — Саша вирна вежди. — Гледах го миналата седмица. Бива си го.
	Появи се момче с опъната на гърдите червена фланелка за ръгби.
	— Здравей, Роб — поздрави Джули.
	Том се притеснява за сестра си. Тя видимо се смущава от двамата новопристигнали. Навива нервно кичур коса около пръста си и се накланя напред, сякаш се срамува от височината си.
	— Здрасти, Джули. — Роб отмята русия си перчем от очите и прегръща Саша през раменете. — Нашият филм ще започне всеки момент. Ще се видим.
	Обръща се и двамата се насочват към разпоредителя, проверяващ билетите пред стълбището.
	Том поглежда сестра си, която има вид на човек, готов да се разплаче всеки момент.
	— Тези двамата чаровници пък кои са?
	Джули е забила поглед в земята.
	— Едни от училището.
	— Изглеждаха ми малко…
	— Стига, Том! — Напрежението в тона й го изненадва. — Не ми се говори за тях. Не и днес, ясно?
	— Добре — кимва той. — Няма проблем.
	— Благодаря.
	Ще му се да върне усмивката на лицето й.
	— Какво ще кажеш да си вземем и голям плик бонбони „Астро белте“?
	— Не. — Сега очите й са приковани към мястото, където стояха Саша и Роб. Пръстите й си играят с ципа на анцуга, — най-добре да не прекалявам със сладкото.
	Той ненавиждаше неувереността в тона й.
	Докато се нареждаха на опашката да платят, се опитваше да измисли какво да каже.
	— Как върви английският в момента? Да си написала нов потресаващ разказ?
	Тя се усмихна и светът отново стана такъв, какъвто трябваше да бъде.
	— Не. Съсредоточила съм се върху математиката.
	— Така ли? — Подаде торбичките им, за да ги премерят. — Какво си замислила сега? Да се занимаваш с инвестиционно банкиране? Или с инженерство?
	— Не. — На него много му допадаше, когато тя добиваше сериозен вид. — Мисля дали да не стана лекар.
	Той се обърна към нея.
	— Боже, Джулс, би било чудесно.
	Тя се изчерви.
	— Ако се справя. Следването е тежко.
	Той напълно вярваше в нея.
	— Ще успееш. Виж как влезе в училището без предварителна подготовка. Приеха те и ти дадоха пълна стипендия при това.
	Лицето й отново се издължи.
	— Да… Жалко само, че…
	— Какво? — попита Том.
	— Нищо. — Тръсва глава, за да прогони мисълта. — Просто ще трябва да се представя много добре на матурите. — Той плати за сладките, тя взе едната торбичка и веднага бръкна вътре. Извади шоколадов бонбон и го захапа. Хайде да влизаме да гледаме Мери.
	— Добре.
	Двамата тръгнаха към разпоредителя.
	Лицето й отново сияеше.
	— А после може да хапнем пържен боб и ти да ми почетеш от приключенията на пилота Бигълс както някога.
	Обзе го чувство за вина.
	— Съжалявам, Джулс, но довечера трябва да се върна в Лондон.
	— Така ли? — Тя отново се натъжи. — Защо? Заради работата ли?
	Доверието, с което го гледаше, го накара да се почувства още по-зле.
	— Не. Заради Хана. Намерила е билети за мача на „Спърс“ за тази вечер.
	— Ясно…
	Очите й помътняха. Чувстваше се засегната.
	Той заговори, за да се почувства по-добре.
	— Винаги се прибираме заедно, знам, но тази година се надявам да нямаш нищо против, ако поема за Лондон веднага след филма.
	Тя стоеше смълчана, а наоколо се чуваха обичайните шумове: хрускане на пуканки, детинско бъбрене…
	Стомахът му се сви от чувство за вина.
	— Бих могъл да остана, ако настояваш…
	Лицето й бе като изваяно от мрамор. Тя само поклати глава.
	— Не. Няма нужда. Добре съм. Ти върви. Том, щом това те прави щастлив. — Дори успя да се усмихне. — Тази Хана явно е нещо специално.
	— Да, такава е — кимна той.
	Джули отметна кичур тъмна коса от челото си.
	— Тогава се радвам, че си щастлив, Том. Наистина се радвам.
	Докато вървяха по дебелия тъмен килим към салона, Том се запита дали да не промени плановете си. Извади мобилния си телефон, но си представи Хана и колебанията му се разсеяха.
	Джули ще се справи. Винаги успяваше.


>	Пет

	— Хапни нещо.
	Хана продължава да печата.
	— Трябва да довърша това и да го пратя.
	Голямо парче пица се появява пред екрана на лаптопа й.
	— Хайде. — Най-добрата й приятелка разклаща парчето пред очите й. — Знаеш, че го искаш.
	— След секунда — избутва го Хана настрана. — Трябва да пратя проклетите анотации за уроците. — Приключва с писането и натиска „Изпращане“. — Пфу-у-у…
	Пицата отново се появява. Този път на ръбчето е залепено листче, на което пише: _„Изяж ме“._
	— Почакай, Стеф. Искам да се уверя, че имейлът е изпратен. — Хана преглежда кутията с изпратени писма. — Добре, заминал е. Да се надяваме, че през следващите двайсет и четири часа злата Маргарет няма да има за какво да се заяжда с мен.
	Дългата руса коса на Стеф се развява, защото тя енергично клати глава.
	— Съмнявам се това да я спре. — Изважда останалите парчета пипа и ги разпределя в две чинии. — Липсва ми Оливър. Той беше шеф, който ми допадаше.
	— Знам. — Хана се надига от дивана на Стеф. — При него имах чувството, че наистина ме бива да преподавам.
	— Да. — Стеф отмества купчина списания и книги настрана и поставя чиниите на масата. — Мина време, откакто и аз се чувствах така.
	Хана чува леко изпукване, докато протяга ръце над главата си. Чувства се стара. Изтощена.
	— Ти щеше да си много по-добър ръководител на отдела, Стеф. Далеч по-добър.
	Стеф отваря шкаф и изважда две огромни чаши за вино.
	— Така е.
	Налива по половин бутилка бяло вино във всяка.
	— Знаеш ли какво каза мама по този повод?
	— Не.
	— Трябвало да се кандидатирам за поста. Хана отпива първата си глътка. — Щяло да бъде идеалната стъпка за изкачване по служебната стълбица. Трябвало да го включа в петгодишния си план.
	— Какъв проклет петгодишен план?
	— Това питам и аз. — Хана се сеща за напрегнатото изражение на майка си и й иде да се удари с нещо по главата. Никога не съм искала да ставам ръководител на отдела. Цялата тази бумащина ме отблъсква.
	— Убедена съм — кимва Стеф. — Но се обзалагам, че Маргарет няма нищо против.
	— Бас държа, че я _обожава_. — Хана разкършва шия, за да облекчи болката в раменете. — Вероятно я възбужда. Представата й за чудесно прекарана вечер сигурно е да е в леглото с формуляри за графици пред себе си и чаша шери до нея.
	— И не забравяй за диска със самоучител по китайски, който звучи тихо от уредбата. За да придаде малко лекомислие на сцената. — Стеф оставя чашата върху масата и издърпва един от разностилните дървени столове. — Хайде да ядем. Изглеждаш ужасно.
	— Благодаря, Стеф. Точно това ми трябваше да чуя.
	Хана сяда и прокарва пръст над едно от парчетата в чинията. Усеща как стомахът и започва да се бунтува и бързо отмества ръка.
	Стеф издухва бретона от челото си.
	— Хан, последните две седмици ти стоя затворена в болница, заобиколена от пенсионери и болести. Няма как да приличаш на рекламно лице на „Лореал“.
	Едната вежда на Хана се стрелва във въздуха:
	— По-точно е да се каже, че дори обстоятелствата да не бяха такива, пак не бих била рекламно лице на „Лореал“.
	— Глупости. — Стеф отхапва солидно парче от пицата. Биха те грабнали без колебание. Единственото, което възпрепятства кариерата ти на модел, е височината ти. Или по-скоро — липсата й.
	— Нахална си. — Хана отпива от виното. — Със среден ръст съм, ако искаш да знаеш.
	— Да, бе. — На Стеф очевидно й е смешно и това не се харесва на Хана. — Дори да си на десетсантиметрови токчета, едва ще достигнеш звънеца на вратата. — Побутва чинията на Хана по-близо, а очите й изведнъж са станали сериозни. — Хайде, моля те, хапни нещо. Изглеждаш страшно слаба.
	— Добре.
	Хана взема парче пица и отхапва. Съмнява се дали ще успее да преглътне, но усеща аромата на доматите и пеперонито и устата й се изпълва със слюнка. Дъвче, преглъща и отхапва още един голям залък. Стомахът й се свива от удоволствие.
	— Така е по-добре — отбелязва Стеф и се обляга назад в стола. — Сега, когато покачихме отново нивото на кръвната ти захар, ми кажи как си.
	На Хана не й се говори за това. Бързо пъха в устата си още един залък, за да има оправдание да отвърне само със свиване на рамене.
	— Отговаряш ми доста красноречиво — подмята Стеф и отпива отново от виното.
	Хана преглъща.
	— Какво очакваш да ти кажа? Да не мислиш, че ми е забавно?
	— Не — поклаща глава Стеф. — Никак не те бива да лъжеш и затова не бих ти повярвала.
	Хана пъха още пица в устата си. Далеч по-лесно е да яде, отколкото да говори. Много по-лесно е, вместо да се обърне с лице към бъдещето.
	Стеф се навежда напред и вече с по-мек тон пита:
	— Как е той? По-добре ли е?
	Хана поклаща глава.
	— Не. Лявата му страна е скована. Напълно. Не е в състояние да се облече, да се избръсне или да вземе душ.
	Млъква. Списъкът от действия, които не умее да прави, с безкраен.
	Поглежда към масата. После — отново към Стеф. Думите няма да й помогнат. Само ще напомнят какво е изгубено.
	— Боже, страшно съжалявам, Хан.
	От съчувствието, изписано върху лицето на Стеф, на Хана й става само още по-зле.
	Време е за още вино.
	Стеф прокарва пръст по ръба на чашата.
	— И какво възнамеряваш да правиш?
	— Какво ми остава? — Апетитът на Хана отново изчезва и тя връща парчето пица в чинията. — Ще прибера всичко, което пренесох в стаята ти за гости, ще го върна вкъщи и ще го разопаковам. След това ще се опитам да помогна на Том да се оправи. А и за да е още по-забавно — тонът й вече е горчив, — ще продължа да ходя на скапаната си работа, където шибаната ми началничка ми диша във врата, защото постиженията ми не са от най-добрите. Нищо, че ми е дала най-слабите ученици, докато тя самата преподава на очерталите се отличници.
	Стеф се усмихва кисело.
	— Не е честно…
	— Знам. Хана премигва, за да възпре напиращите гневни сълзи, които заплашват да бликнат всеки момент. — Но нищо от това няма значение в момента. — Сеща се за Том и как го остави днес. Медицинска сестра го отвеждаше с инвалидна количка до тоалетната. — Да беше видяла Том… Толкова е тъжно.
	— Не се съмнявам. — Стеф хваща ръката на Хана. — Но не е тъжно само за него. И за теб е страшно трудно.
	— На него му е по-трудно.
	Стеф въздиша.
	— Да, но…
	— Няма „но“. — Хана си дава сметка, че е изпила виното си. Откакто Том прекара инсулта, махмурлукът не я напуска. — Не пожелавам онова, което преживява, и на най-големия си враг.
	Стеф вирва вежди.
	— Дори и на Маргарет ли?
	— Дори и на нея.
	Стеф става и взема нова бутилка бяло вино от хладилника.
	— Само ми кажи: нали не си направила глупостта да отмениш преместването си, например?
	— Отказах го, естествено. — Капки дъжд започват да бият по прозореца на Стеф и прехвърча празна найлонова торбичка от супермаркета „Сейнсъбирс“. Хана въздиша. Танзания й се струва страшно далечна в момента. Вероятно никога няма да стъпи там сега. Побутва чашата си към Стеф, за да й я напълно отново. — Лекарите не са в състояние да определят колко време ще мине, преди Том да се възстанови. Не върви да си взема шапката и да замина за една година, нали?
	— Но, Хан, това е работа, за която винаги си мечтала. — Стеф сяда и отваря бутилката. — Толкова се вълнуваше, че дори ме убеди да замина с теб.
	— Знам. — Хана въздъхва. — Но понеже не те направиха ръководител на отдела ми беше по-лесно да те убедя.
	Стеф поклаща глава.
	— Не затова ме убеди.
	— Е, можеш да ми пратиш имейл и да ми кажеш как е — заявява Хана и взема парче пица.
	Стеф й налива вино в чашата.
	— Сега сме още февруари. Нищо чудно нещата да се променят. Например той да се възстанови по чародеен начин.
	— Едва ли. Та той дори не е в състояние да ходи, за бога.
	Стеф поставя лакти на масата.
	— Всичко е страшно _скапано_! След толкова гадости от него през изминалата година просто не е за вярване, че това се случва.
	Хана отново отпива.
	— И на мен ми е трудно да го повярвам. — Прехапва устни, но изведнъж осъзнава нещо. — Боже, нали не ми се сърдиш? Задето няма да дойда с теб, имам предвид.
	— Не, разбира се. Просто ми е тъжно. За теб.
	— И аз искрено съжалявам.
	— Хан…
	Хана обаче не спира.
	— Ще ти платя наем за месец-два, ако искаш, независимо, че няма да живея тук.
	— _Хан!_ — Стеф я поглежда строго. — Престани! Това, че няма да се нанесеш тук, ми дава чудесна възможност да намеря напълно неподходящ съквартирант по интернет. Някой, който ще ми изпива джина и ще ми показва голи части от тялото си през нощта.
	— Боже, сега ме караш да се чувствам още по-зле.
	— Шегувам се. — Стеф се ухилва, а сините й очи сияят. — И естествено не се сърдя. Поне не на теб. Но бих шамаросала съдбата, ако имах възможност. — Избърсва ръцете си с кърпа. — Но, слава богу, че не му беше съобщила. За намерението си да го напуснеш. Представяш ли си, ако беше?
	Хана потреперва.
	— Не, не мога.
	Стеф отпива от виното.
	— Поне за това може да сме благодарни.
	— Да. — Хана забелва очи. — Ура!
	— Той знае ли за другото?
	Хана се размърдва на стола.
	— Кое друго? — пита тя.
	— _Знаеш_ за какво говоря. — Стеф взема гъбка от парче пица и го пъха в устата си. — Какво се случи след събирането, което организира.
	Страните на Хана поруменя ват.
	— А, това ли?
	— Да, _това_! — Стеф присвила очи. — Или по-точно — за него. За Раж.
	— Не. — Хана е обзета от чувство за вина. — Том не знае за него.
	— Продължава ли да ти праща съобщения?
	— Не и през последните два дни. Но в момента той и без това е в Брайтън. Отново преподава там. И се опитва да изглади отношенията с бившата си, според мен. Няма да ме потърси повече.
	— Така ли смяташ? — Очите на Стеф се разширяват. — Беше страшно хлътнал по теб. И е толкова висок. И тъмен. И какви скули. Леле!
	Хана въздиша. Има чувството, че купонът се е състоял преди години. С друга Хана. В друг живот.
	— Ти май си го харесвала — подмята тя.
	— Не е моят тип.
	— Не е ли?
	— Не. — Стеф се изправя и оставя чинията си в мивката. — Познаваш ме. Харесвам мъже, които биха те наранили сериозно в меле на ръгби.
	— Да, вярно…
	— Освен това не е австралиец. Нито е на път да напусне страната. А аз май държа на тези две неща.
	Стеф завърта кранчето, за да потече вода.
	— Което вероятно обяснява защо още не си омъжена.
	— Може би — кимва Стеф в знак на съгласие. — Но предпочитам да си го обяснявам със своята придирчивост.
	— Продължавай да разсъждаваш така. — Хана взема чашата си и се изправя. — Най-добре да се кача и да започна да опаковам, преди да се напия толкова, че да не съм в състояние да помръдна. Казах, че ще отида да видя Том отново в седем, а вече е почти шест.
	— Защо не си спестиш едно вечерно посещение?
	— Няма. — Хана се отправя към всекидневната. — Странно е. След толкова месеци викове по мен и опити да ме избягва, сега сякаш му е неприятно, когато не съм там. Постоянно пита къде съм ходила, какво съм правила. Сега вече дори плаче. И постоянно се пресяга и хваща ръката ми. Все едно е спасителен пояс.
	— Може и така да е. Ще ти помогна да опаковаш.
	— Няма нужда. — На прага Хана се обръща. — Най-добре е да го направя сама.
	Стеф се готви да възрази, но накрая кимва в знак на съгласие.
	— Добре. Но ще бъда тук, ако ти трябвам. И имам шоколад. Както и джин.
	Хана се усмихва.
	— Благодаря.
	Върви към стълбището в края на тесния коридор и си мисли колко различно си представяше този момент. Преди две седмици щеше да тича към стаята за гости на Стеф, изпълнена с облекчение, че най-после е свободна. Освободена от постоянните отровни забележки на Том за недостатъците й; отърсила се от болката да се вижда през неговите очи.
	Сега всичките тези надежди са зад гърба й.
	Качва се и отваря вратата. Поглежда двойното легло в ъгъла. Дъхът й секва при вида на пачуърка от розови и сини парченца плат по кувертюрата. Изглежда толкова топла и примамлива; много по-приятна от сивите и черни чаршафи, които Том предпочита у тях. Сяда на леглото и си припомня вечерта, когато Стеф й я донесе с уверението, че винаги е добре дошла, щом се реши да напусне Том.
	Хана се оглежда и съзира старото си плюшено мече на прозореца и топлите чехли, които се подават изпод скрина. Погледът й попада върху броя за Танзания на „Лонли планет“ върху нощното шкафче. Взема го и прокарва пръсти по страниците, над които прекара толкова дълго време да планира голямото си приключение. Поглежда и вестникарските изрезки — разкази за усмихнати деца, които пеят под звездите. Събираше ги месеци наред.
	Веднъж откъсваше статия от неделен вестник, а Том я попита защо изглежда толкова щастлива. Не му каза. Знаеше, че само ще й се присмее; ще я обяви за фантазьорка; ще я посъветва да се стегне и да се върне в действителността. _Престани да си представяш невъзможното, Хана._
	Отваря пътеводителя и съзира посвещението с почерка на Стеф.
C>
	На моята изумителна приятелка Хана, заслужила цялата забава, която и предстои. Това е твоята година. Целувки, С.
C$
	Докато чете, от очите й потичат сълзи.
	Половин час по-късно избърсва лицето си и прибира книгата в черната раница, закачена на вратата. Движи се из стаята, вади обувки от гардероба, дрехи от чекмеджетата и накрая вече нищо не подсказва, че е възнамерявала да живее тук.

	* * *

	Докато Хана наближава отделението, се чува аларма. Персоналът тича; отправи се към мястото, където лежи Том.
	Адреналинът й се покачва. Том вероятно умира. Обзема я страх. Отначало продължава да върви бавно, но после се забързва. Скоро е сред другите и ръката й се опира в подвижното легло, което доктор Малик бута пред себе си.
	— Моля те, отстъпи — смъмря я лекарят.
	Хана спира, но продължава да гледа. Завесите около леглото на Том са спуснати. Усеща вкуса на жлъчен сок в устата си. Той не може да умре; не бива да умре. Затаява дъх, а в съзнанието й се мяркат безчет образи: приближаващото се лице на Том, готов да я целуне; възторжените му викове след гола на футболния му отбор; тъмната му щръкнала коса на фона на болничните възглавници…
	Нейният Том.
	Премигва, защото дежурният екип дръпва завесите в съседство с леглото на Том. Става въпрос за Джон, а не за Том. Поема дълбоко въздух; сърцето й се отпуска.
	Всички в помещението чуват какво става. Тънките завеси не са в състояние да прикрият факта, че усмихнатият възрастен човек е починал.
	Хана минава тихо край заграденото легло на Джон. Мисли си за струящата от него доброта и хумор. Вмъква се при Том. Толкова е благодарна, че още е жив; още е тук; още има шанс.
	— Хана…
	Челото на Том е изпотено.
	— Том…
	— Горкият. — В очите му се чете паника. — Уж всичко му беше наред. Говорихме за крикет. Както и за „Спърс“. — Хваща ръката й. — И колко си красива.
	Хана го погалва по лицето.
	— Ш-ш-ш-т…
	— Не го прави, Хана?
	— Кое?
	— Не отмятай с лека ръка факта, че си красива.
	— ОТДРЪПНЕТЕ СЕ — нарежда доктор Малик иззад завесите.
	— Но…
	— Хана, страшно съжалявам.
	— За кое?
	— ОТДРЪПНЕТЕ СЕ! — долита гласът на доктор Малик още по-високо.
	След това настъпва тишина.
	— Исках да кажа… — Очите му не се откъсват от нея. — Видях лицето ти, когато сутринта Сандра спомена, че ще ме изписват. И как разговаряше с лекаря…
	— Том, аз…
	Обзета от силно чувство за вина, тя не е в състояние да продължи.
	— Трябва да ти кажа… — Поглежда към поздравителните картички и подаръците на нощното шкафче. — Можеш да ме напуснеш, ако желаеш. — Свежда очи. — Няма да те виня.
	Тя преглъща.
	— Том…
	— Не. Изслушай ме. Хана, държах се страшно кофти. Съзнавам наранявах те. Знам кога спря да се усмихваш. Както и да се смееш. Дори спря да говориш. Съзнавам колко те натъжавах. — Преглъща. — И страшно съжалявам.
	Думите, които толкова отдавна мечтае да чуе. Думи, отсъствали по време на толкова мълчаливи закуски. Неизречени по време на самотните пътувания с кола, докато той седи до нея. Спомня си как недостатъците й се превърнаха в оръжия, които той всекидневно насочваше към нея. Сякаш неговите проблеми бяха по нейна вина. Вечно тя беше виновната.
	Чувството на гняв не я бе напуснало; още я изгаряше; независимо от сполетелия го инсулт и от извинението му. Но ти съзнава необходимостта да го преодолее. Заради него. Заради двамата.
	— ОТДРЪПНЕТЕ СЕ!
	Устните на Том треперят, докато изрича:
	— Хана, не знам какво да добавя. Когато ме покоси инсулта, реших, че вече никога няма да успея да ти кажа нищо. — Той вдига очи и в тях тя забелязва обич. Това я ужасява. — А след това ти се държа толкова страхотно, а аз продължавах да се сърдя. Заради инсулта. И колко нечестно бе да ме сполети. А ти бе единствената, на която да си го изкарам.
	Тя поставя ръка върху неговата. Лицето му е зачервено. Той трябва да спре; време му е да си почине.
	— Том…
	Той обаче продължава, все едно тя не се е опитала да го прекъсне.
	— Но сега съм в състояние да споделя: знам, не съм човекът, за когото се омъжи. Той те подкрепяше, прегръщаше те, грижеше се за теб. Правеше ти чай… Не беше… това, което лежи пред теб сега. — Том премигва, за да прогони напиращите сълзи. — Да, отдавна не съм онзи човек. Държах се скапано с теб и се ненавиждам. — Въздиша. — А и съм наясно…
	Млъква, но продължава да я гледа отчаяно.
	— С какво?
	Заради вината, която изпитва, тонът й е остър.
	Той отваря уста, затваря я, но все пак продължава:
	— Не бих те винил, ако ти е писнало, ако не желаеш да останеш. Ще го преживея.
	Взира се в нея и тя забелязва отдавна забравена смелост.
	Навежда се и го целува по бузата.
	— Всичко е наред.
	— Не. — Вдига дясната си ръка. — Трябваше да се постарая повече, Х. Заради нас. Заради живота.
	— Още имаш възможност. — Целува пръстите му. — Ще го направиш, когато се оправиш.
	— Дали ще стане?
	— Да. — Звучи далеч по-уверена, отколкото се чувства. — И ще съм тук. През цялото време.
	По бузата му се стича сълза.
	— Наистина ли? Независимо от всичко, което ти причиних? Как е възможно да желаеш да останеш?
	— Искам го. — Кимва бавно. — Искам да остана, Том.
	По лицето му пробягва сянка на съмнение. Тя вижда, че думите й не са му достатъчни. Нужно му е да й повярва; да повярва в общото им бъдеще.
	Тя прокарва ръка през косата му, докато се подготвя да изрече лъжата, която му е нужно да чуе.
	— Обичам те, Том.
	Навежда се и го целува по устните.
	_С таз целувка уверявам те аз._
	_С таз целувка мамя те аз._
	— Никъде няма да ходя, Том. Повярвай.
	Облекчението върху лицето му е цена, която заслужава да плати за своята нечестност.
	— Благодаря ти.
	Тя се отдръпва.
	— Има обаче едно условие.
	Паниката върху лицето му разкъсва сърцето й.
	— Какво е то?
	— Да не се предаваш, Том. Колкото и да е трудно. Да, гневи се, плачи, крещи. Но не се предавай. Никога.
	— Добре. — Той кимва, пресяга се и я погалва по лицето все едно е най-скъпоценното нещо на този свят. — Невероятна си, Х. Ти си… всичко за мен.
	Тя го прегръща, за да му попречи да види лицето й.
	До тях, зад завесите, се чува гласът на лекаря:
	— Час на смъртта: 19:10.


#	Маската на Батман
#	януари, 2007 г.

	Тя наливаше текила, когато той за пръв път й каза, че я обича.
	— _Какво?_
	Тя напълни и последното шотче върху кухненската маса и премигна насреща му; очите й блестяха зад маската. Откъм всекидневната се чуваха крясъци, но той не им обръщаше внимание. Най-важното бе да й каже какво изпитва.
	Той повиши глас, за да надвика шумната музика от стереоуредбата.
	— Не на тази реакция се бях надявал.
	Тя поклати глава и за малко да размести котешките уши, които стърчаха привлекателно между къдриците й.
	— Не съм сигурна дали те чух правилно. Питам се дали текилата не е заговорила. — Изрисуваните черни мустаци щръкнаха на бузите й, щом се усмихна. — Или е това, или си силно поразен от костюма ми на жената котка.
	— Да, наистина е доста впечатляващ. — Целуна я. — Но сериозно, трябва да си се досетила вече какво изпитвам към теб.
	— Може би. — Постави ръка върху бузата му. — Знам, харесваш частите на тялото ми. Бележката, която остави в сутиена ми сутринта, ме наведе на тази мисъл.
	Той се усмихна.
	— Радвам се, че ти е допаднала.
	Тя търсеше сол в шкафа и същевременно цитираше думите му: _„Скъпи сутиен, моля те грижи се добре за тези кутрета. Много са ми скъпи и възнамерявам да прекарвам доста време с тях“._ — Сипа сол в чинийка. — Как да не ми хареса? — Заобиколи масата и обви врата му с ръце. — Но не си от онези, които обявяват привързаността си, Том. Ходим от шест месеца и си заявил само, че ти с приятно да съм наоколо. — Повдигна се на пръсти и го целуна нежно. — Но вероятно това е една от причините да те харесвам толкова много. Постоянно ме караш да правя догадки.
	— Харесваш ме? Започна да го обзема паника. — Само ме харесваш?
	Тя сви рамене.
	— Ако заметнеш пелерината си към мен няколко пъти тази вечер, бих могла да се изкажа… — усмихна му се — … по-ентусиазирано.
	— Нима? — Той вдигна към челото си маската на Батман. — Държа да изпълниш това обещание.
	— Елисън!
	Мускулеста зелена ръка се стовари върху раменете му, когато съквартирантът му Ник влезе в кухнята, следван по петите от смееща се Супержена. Представляваше типичен избор за Ник: висока, руса и склонна да се хили, макар никой да не бе пуснал шега.
	Ник го потупа по гърба.
	— Къде е проклетата текила?
	— Пристига, господин Невероятен Хълк. — Хана посочи чашките.
	— Прекрасно. — Шотчето изглеждаше страшно дребно до боядисаната в отровнозелено разголена гръд на Ник, широка като на играч на ръгби. — Има ли лимон?
	Хана вдигна бутилката с концентриран лимонов сок и я разклати.
	— Това става ли?
	Ник бе стигнал онази степен на опиянение, когато от значение бе само следващото питие.
	— Предполагам.
	Забърса пластмасовата бутилка, присви очи и се опита да прочете надписа.
	Хана нежно взе сока от ръката му, вдигна чашка и обяви високо:
	— Наздраве.
	— Наздраве — обади се принцеса Ши-ра от прага и също се въоръжи с шотче.
	Всички изпълниха задължителния ритуал да изпият питиетата на екс, а после да направят гримаси.
	— Още! — пожела Том, усетил как алкохолът се влива в кръвта му. Напълни отново чашките. — За Хана. Благодаря, задето организира този купон за супергерои. Залитна леко. — По дяволите. Май се напих.
	— Не колкото онзи дръвник Деймиан. — Ник гаврътна питието си и взе бира от купчината, складирана да се изстудява в мивката. Спи във ваната, прегърнал руло тоалетна хартия. Кой въобще го покани?
	— Аз. — Хана сви рамене. — Момиче отменило срещата им и исках да го развеселя.
	Том прехапа устни. Не остана очарован от появата на Деймиан. Особено след като цъфна, без да носи никакъв алкохол.
	Ник поклати глава и промълви:
	— Е, добре. — Обърна се към Супержената. — Такива като него ги смиламе при игра на ръгби.
	Тя се изхили; напълно очаквано.
	— Стига, фукльо — обади се Том, усетил как текилата циркулира из вените му. — Никой не го е грижа за спортните ти успехи. Какво като си се откроявал още в училище?
	— Какво ще кажете да отидем да събудим Деймиан? — прекъсна ги Хана.
	Всички единодушно одобриха идеята.
	Том се готвеше да се присъедини към отправилата се към банята подпийнала група, когато усети ръка да се плъзва в неговата.
	— Ей — Хана се бе повдигнала на пръсти, за да прошепне в ухото му, — и аз те обичам, Батман.
	Целуна го нежно по устните.
	В този момент чу телефона си да звъни. Взе го от етажерката от „Икеа“, причудливо килната на една страна, откакто с Ник я сглобиха, след като изпиха доста бири. За получения резултат обвиниха инструкциите. Естествено.
	— Ало?
	От банята долетяха протестни викове и крясъци. Надяваше се разбужданото да е особено неприятно за Деймиан.
	— Том?
	— Мамо? — Долови уплахата в гласа й и свали маската. Какво става?
	Последва мълчание, преди отново да чуе майка си.
	— Скъпи… — Гласът й трепереше.
	— Да?
	В коридора видя измокрения от главата до петите Деймиан да излиза от банята. От дългата му коса се стичаше вода, а той се бе облегнал здравата върху раменете на Хана. Обзе го ревност, но се опита да я тушира.
	— Какво има, мамо?
	— Става въпрос за Джули.
	— Дай да говоря с нея.
	— Не е тук.
	— А къде е?
	— Не знам.
	— Мамо, почти полунощ е. Какво стана? Защо не знаеш къде е?
	— Защото…
	— Говори!
	Бутна с крак вратата на кухнята, за да заглуши шумовете от купона.
	— Защото отиде някъде.
	— Къде?
	— Не знам.
	Последва ново изхлипване.
	Започна да изпитва уплаха. Снимки от таблоидите се мярнаха в главата му: насилени момичета, зарязани тела в гората…
	Притисна слушалката по-силно към ухото.
	— Откога я няма?
	— От сутринта. Отиде до магазина. Звънях на всичките й приятели и на полицията и вече не знам какво да правя.
	Том замръзна от ужас.
	— Питах се дали не е тръгнала да се види с теб.
	Щеше му се да е по-трезвен. Мозъкът му не функционираше.
	— Защо, мамо? Защо би дошла тук?
	— Иска да говори с теб за нещо.
	— Така ли?
	Страхът му се трансформира в гняв. Насочи се към мръсния кухненски прозорец, все още със следи от опита на Ник да сготви спагети болонезе. Погледна към улицата и към пристигащите мотриси на метростанцията. Копнееше да я зърне; да види тъмната й коса; лилавият й анцуг.
	Нищо. Чуваше се единствено вой на сирена през няколко улици. Мъжът в апартамента отсреща гледаше порно, без да е спуснал завесите.
	Една съвсем нормална съботна вечер.
	Като се изключи фактът, че Джули бе там някъде, навън. Едва петнайсетгодишна. Сама.
	Пое дълбоко въздух.
	— Слушай, мамо. Не се притеснявай. Ще й звънна. Ще дойда при теб, ако тя не се появи.
	Но тя щеше да се появи. Знаеше го.
	Трябваше да се появи.
	— Добре, скъпи. — Майка му отново изхлипа. — Звънни ми, ако я видиш. Тя много държеше да говори с теб.
	— Ще ти се обадя, мамо. Всичко ще е наред. Обещавам.
	Единственото, което чу, бе поредното изхлипване, докато затваряше.
	Набра номера на Джули. Затвори очи и постави длан върху челото си, когато чу сигнала за гласовата й поща. Мислено виждаше лицето й и закачливата усмивка, докато записваше съобщението. Цял месец бе работил извънредни смени, за да й купи телефона за Коледа. Сега се молеше тя да го използва.
	_Здравейте. Джулс е. Знаете какво да правите._
	Звучеше толкова млада и неопитна. От страх стомахът му се сви.
	— Джулс? Аз съм. Къде си? Обади ми се, когато чуеш съобщението. Спешно е. Благодаря.
	Затвори, взе най-близката чаша и я пресуши. Усети сладкия вкус и потрепери. Хана отново не бе пестила ликьора.
	Взря се в телефона. Опитваше се да му внуши да звънне.
	Трябваше да звънне. Трябваше.
	Така и не звънна.


>	Шест

	— Внимавай! — Том вдига дясната си ръка, за да се предпази. — Спри!
	Хана отчаяно се опитва да не допусне инвалидната количка да се блъсне в колчето, ограничаващо пешеходната зона. Както обикновено — не успява.
	Кракът на Том се удря в бетонната подпора и столът отскача назад, като пътьом не пропуска да опита да избие коленните капачки на Хана.
	Тя се навежда към него.
	— По дяволите! Страшно съжалявам, Том.
	Той не отговаря. Хана ужасена чака гневът му да я връхлети.
	— Нищо — обръща той глава към нея. — Този път поне пострада левият ми крак. То и не би могла да нараниш повече другия.
	Тя го поглежда; крайчетата на устните му са леко извити нагоре. Самата тя е готова да се усмихне.
	— Боже, наистина никак не ме бива да управлявам това нещо.
	— Така е — кимна той. — Никак не се справяш. А навремето си помислих, че като заби минито ми в живия плет, по-зле от това не би могла да шофираш.
	— Извинявай. — Хана разтърква натъртените си колене. Режимът й от плуване веднъж месечно определено не я поддържаше във форма, за да избута най-тежката инвалидна количка на света от болницата за разходка по Южния бряг. — Онзи жив плет изскочи изневиделица, а и ако ме питаш, воланът ти не беше наред.
	— Разбира се — отвръща Том, но тонът му далеч не звучи убедено.
	— Ето ви и вас — появява се отново Джули.
	Пъха мобилния обратно в джоба, а върху лицето й над яката на зеленото й палто се появяват угрижени бръчки.
	— Добре ли си, Джулс? — пита Хана. — Не си получила лоши новини, надявам се.
	— Нищо ми няма, благодаря. — Изрича го сърдито, пъха ръка в джоба и се оглежда. Посочва количката за сладолед, оптимистично спряла в края на площада. — Искаш ли сладолед, Томо?
	Хана се пита дали Джули не забелязва пронизващия ги свиреп февруарски вятър. Повтаря си наум, че инсултът на Том дойде като шок за Джули и е прекалено рано да се очаква тя да се държи като нормално човешко същество.
	Том отговаря нещо, но думите му са заглушени от виковете на момченце, което прехвърчава край тях на тротинетка, следвано по петите от запотените си родители, видимо дълбоко съжаляващи, задето въобще са го допуснали до нея. Хана се навежда, докато неловко маневрира с инвалидната количка, за да я отдалечи от злонамереното колче, и устните й почти допират червената скиорска шапка на главата му.
	— Какво каза, Том?
	Той се старае, доколкото му е възможно, да извърти глава към нея.
	— Времето не е най-подходящо за сладолед. Да продължаваме. Стига да ми обещаеш оттук нататък да гледаш какво има пред теб.
	— Добре, добре…
	Хана си поема дълбоко въздух, докато се бори вътрешно още сега да не обърне инвалидната количка в обратна посока. Започва да бута по-силно, защото тротоарът става по-стръмен; дишането й се учестява от усилието. За четвърти път извежда Том, а мускулите на ръцете й са все така безсилни, както и първия път.
	— Защо не отидем в кафенето? — Дишането на Хана е затруднено и тя едва изрича думите. — Онова, в което ходехме някога. Където се събират хората с мотопедите.
	Продължава да бута количката и се пита как така досега не е забелязала колко неравни са лондонските тротоари. Наклонът я принуждава да усети всеки килограм от тялото на Том и тя се е навела толкова силно напред, че буквално се придвижва в хоризонтално положение.
	— Мотопеди ли? — Джули забелва очи. Малко е нетактично, не смяташ ли? Все пак ще мине доста време, преди Томо отново да се качи на нещо с две колела.
	Хана я полазват тръпки от срам.
	— Боже, въобще не се замислих. Извинявам се.
	— Не говори глупости. — Том замахва да перне сестра си, но, естествено, не я достига. — Джулс се държи като крава. Идеята ти е чудесна, Х.
	Хана си дава сметка, че Том се застъпва за нея. Усещането й е непознато; обърква я.
	На ъгъла завиват и нивото й на стрес скача драстично, защото съобразява, че пред тях има стотици хора, всичките отправили се към Окото и реката. До нея долита аромат на понички от издигнатия на брега щанд и вижда голям пътнически ферибот, плаващ величествено по Темза.
	Слива се с тълпата. Голяма група японски туристи обръщат обективите на фотоапаратите си в пълен синхрон, за да заснемат гледката пред себе си, а инвалидната количка стъпва на калдъръма. Веднага се насочва към групата и на Хана за пореден път й се иска да бе оборудвана с клаксон.
	Движи се сред тълпата, като постоянно променя посоката, за да избегне сблъсък с някого и не спира да се извинява на Том, докато количката се тресе по неравния паваж. Ръцете й са сковани от шок и количката използва всяко нейно невнимание да се отклони и да удари хората в гръб; или по свивката на коленете. Не подбира особено.
	Уличен актьор в златна роба минава край тях. Инвалидната количка се измъква от хватката на Хана, насочва се бързо към него, но се сблъсква с кошче за боклук, препълнено с хартии от сандвичи и изхвърлени рекламни броеве на списание „Метро“.
	Тя тича, за да догони „бегълката“.
	— Извинявам се…
	— Внимавай! — поклаща глава Джули.
	На Хана й писва от постоянното заяждане на Джули.
	— Слушай: правя всичко по силите си. Адски неравно е, а и управлението на това чудо е скапано.
	— Става, ако знаеш как се прави. Дай на мен — предлага Джули.
	Хана я е виждала как шофира. Косите ти да настръхнат.
	— Сигурна ли си, че е добра идея?
	— О, стига. — Джули слага длани на дръжките, готова да я измести. — Все аз бутах мама навсякъде. Инвалидните колички едва ли са се променили толкова оттогава.
	Хана свива рамене и се предава. Кратка почивка ще й се отрази добре. Протяга уморените си ръце над главата и с известно раздразнение наблюдава Джули, която умело навигира с лекота сред група тийнейджърки, облечени като за морско парти на брега на Средиземно море. Вижда настръхналата им кожа и треперещите крайници и надушва във въздуха сладникавия аромат на изкуствен тен.
	Джули избягва сблъсък с възрастен мъж с патерици, обръща се триумфално и се провикна:
	— Виждаш ли? Съвсем лесно е.
	Хана е доста доволна, че не вижда лицето на Том.
	Джули рязко спира, защото едно от момичетата, загледано в лъскавия си розов мобилен телефон, е изскочило на пътя й в последния момент. Джули се прокашля; доста високо.
	— Извинете!
	— Какво? — поглежда я момичето.
	Извръща очи към Том. Бързо ги отмества. Хана зърва нещо като смущение.
	Том се обажда:
	— Застанахте пред нас.
	Момичето не му обръща внимание и заговаря Джули над главата му.
	— Добре де. Гледах си телефона. Не съм виновна.
	Джули свива устни.
	— Следващия път гледай къде вървиш.
	Момичето свива рамене. Продължава да не поглежда към Том.
	Джули поема отново. Хана я догонва.
	— Искаш ли да я набия вместо теб?
	Джули се засмива и Хана си мисли колко млада изглежда, когато се усмихва.
	— Не, благодаря. Едва ли ще приключи щастливо.
	— Щом казваш.
	Хана кимна. Придвижват се към по-гладката бетонна пътека, успоредна на реката. Биг Бен се издига на отсрещния бряг. Стрелките му се придвижват към кръгъл час. Кулите на Парламента се открояват на фона на сивото небе. Навсякъде гъмжи от туристи. Фотоапарати щракат; мнозина държат картонени чашки с чай, за да си стоплят ръцете.
	Хана се навежда към Том.
	— Добре ли си?
	— Разбира се.
	Докато го изрича, левият му крак се изхлузва от стъпенката и започва да се влачи по земята.
	— Изчакайте ме. — Джули спуска спирачките на инвалидния стол. — Трябва да се изпишкам.
	Отправя се към тоалетните до парка.
	Хана кляка от лявата страна на Том. Край нея се носят крачоли на джинси и поли. Поглежда нагоре и вижда колани и чанти; чувства се дребна, незначителна. Вероятно и Том се чувства така всеки път, когато го изкарват с количката.
	Гледа напред, докато тя нежно вдига крака му и го поставя на стъпенката. Целува го по челото.
	— Почти стигнахме.
	Поглежда го одобрително. От вятъра бузите му леко са порозовели.
	В очите му се мяркат закачливи пламъчета.
	— Може да си сипя едно малко уиски в кафето — обявява той.
	Тя се усмихва и се изправя.
	— Направо ще ти разреша двойно.
	— А цигара?
	— Не прекалявай.
	И двамата се разсмиват.
	Хана се мъчи да си припомни кога се е случило за последен път.
	Не успява.

	* * *

	— Чудесно. — Том се прозява, докато Хана слага кафето на масата. Жълтата чашка е толкова малка, че една ли ще му помогне да се пребори с очевидното си изтощение. — Къде е захарта?
	— Ето я.
	Хана бутна чашка със златни пакетчета захар към него.
	— Благодаря.
	Взема едно и се вторачва в него. Опитва се да го задържи и да го разкъса с една ръка.
	— Дай на мен — посяга Джули към пакетчето.
	— Не, ще се справя. — Том свъсва вежди, поднася го към устата си и го разкъсва със зъби. — Видяхте ли? — Поглежда ги победоносно, но в този миг пакетчето се изплъзва от ръката му. По него се посипва захар. Хана се навежда, за да я изтърси, ала той отблъсна ръката й. — Нищо ми няма.
	— Добре, извинявай.
	Обляга се и изпитва познатото усещане за провал. Ще й се да знае как да му помогне.
	Джули безмълвно отваря ново пакетче и го изсипва в чашата на Том.
	— Да го разбъркам ли? — пита тя.
	— Не. — На лицето му трепва мускул. — С това все ще се справя.
	— Чудесно. — Джули отпива горещ шоколад. — Не бива да се измързеляваш.
	Том трепва, защото жена го удря по главата с чантата си, докато отваря вратата. Поглежда надолу и явно първо забелязва инвалидната количка, а чак после Том.
	— О, _много_ се извинявам.
	Навежда се към него и Хана вижда троха от кроасан върху бузата й. Жената започва да говори бавно и високо, сякаш обяснява на загубил се турист как да стигне до метрото.
	Страните на Том порозовяват.
	— Няма нужда да крещите — стрелва я Джули със зелените си очи. — Напълно е в състояние да ви разбере.
	— Да, да, разбира се. — Жената се изчервява от смущение. — Наистина много се извинявам. Но и вие сте седнали прекалено близо до вратата.
	Том въздиша.
	— Не се притеснявайте. Всичко е наред. — Поглежда към препълненото кафене с дървени маси и очукани столове. Между тях са наместени бебешки и пазарски колички и ранички. Опитът на Джули преди малко да бутне инвалидната количка в далечния край на заведението не завърши успешно. Той поглежда жената в очите. — Нямаше къде другаде да се настаним.
	От начина, по който се свива в палтото, Хана знае, че всъщност нищо не е наред. Той се опитва да стане невидим.
	И тя би искала да е невидима.
	— Щом казвате.
	Жената неловко махва, вдига дръжката на чантата си по-високо на рамото и се отправя към улицата.
	Настроението на Хана помръква. Кафенето е пълно с бъбрещи, смеещи се хора, и в тяхното обкръжение Том изглежда още по-тъжен. В болницата той се слива с околните, но тук се откроява. Всички задържат поглед прекалено дълго върху него, преди да отместят очи и да свият състрадателно устни. После се отдалечават от трагедията на Том и се връщат към своя живот — вечер се отбиват в пъба, или прибират децата, или подготвят презентацията, предвидена за следващия ден.
	За Том подобно спасение няма.
	Хана въздиша и без особен ентусиазъм отпива от горещия шоколад; и си изгаря езика; естествено.
	Сандра, физиотерапевтката, все повтаря, че тези излизания целят да са забавни. _Те са шанс Том да се аклиматизира, преди да се прибере вкъщи. Всички вие трябва да свикнете с нещата._
	Вместо това оставят Том унил и тъжен, а Хана се връща у дома и напада намаляващия запас от алкохол. Вече е стигнала до лимоновия ликьор. След всяка глътка се мръщи, но продължава да го пие, докато седи на дивана, гледа боклучавата телевизия и яде овесени ядки направо от кутията. Събужда се в малките часове, с обувки на краката и мюсли по цялото тяло.
	Много изискано, няма що.
	Трепва, когато още един човек се блъска в Том на излизане.
	— Съжалявам, Том. Май това място не беше най-хубавата идея.
	— Всичко е наред. — Той отпива от кафето. Добра мотивация е да изляза от това чудо възможно по-скоро.
	— Чудесно намерение. — Джули се навежда, за да си открадне още малко от тортата му. — Знам как да ти помогна с това.
	— Така ли? Как? — Том поглежда сестра си. — Да не разполагаш с вълшебна пръчка в чантата?
	Хана наблюдава Джули нервно. Нейните хрумвания най-често са драматични и са свързани с крупни суми пари.
	— Ще се преместя у вас и ще се грижа за теб, докато Хана е на работа. Джули се усмихва и поставя длан върху ръката на Том. — Струва ми се редно да постъпим така.
	Хана премигва. Джули представя в доста благородни краски факта, че е била уволнена. Пита се отново дали да не спомене телефонния разговор, който неволно дочу, но се въздържа.
	Навежда се напред.
	— Нали щеше да се връщаш в Бристол? При Зак? — Долавя как по лицето на Джули се изписва несигурност. — Поне така ми каза.
	— Да, знам. — Джули тръсва глава и черните й къдрици се разпиляват около лицето. — Реших обаче, че големият ми брат е по-важен.
	Хана усеща как стомахът й се свива. На Том му е нужен човек, на когото могат да разчитат повече; да е по-съсредоточен.
	— Това е много работа…
	— Е? Ще се справя. — Долната устна на Джули щръква напред. — Така беше и с мама.
	— Да, но…
	— Да не смяташ, че няма да се справя, Хана?
	— Не. — Хана взема от тортата си и се пита защо при всеки разговор с Джули има чувството, че трябва да си приготви чифт пистолети за дуел. — Просто се питах за Зак, това е всичко.
	— Той ще идва през уикендите. — Джули избягва да я погледне в очите. — А и защо да се съобразявам с него? Не си ли чувала за феминизъм?
	— Да, естествено, но…
	— Пак започваш — сопва се Джули.
	Отхапва отново от тортата и започва да дъвче.
	Хана я наблюдава изпитателно. Има и още нещо; сигурна е. Кани се да попита какво, когато забелязва усмивката по лицето на Том.
	— Ще е приятно да прекарам известно време с теб, Джулс. — Допива кафето си и внимателно поставя чашката върху чинийката. — Отдавна не сме го правили.
	— Така е — кимва Джули. Но да не се увлечеш. Няма да съм ти лична слугиня или нещо такова. Няма да ти вея с палмово ветрило или да разтривам слепоочията ти с благовонни масла.
	Том се усмихва.
	— Слава богу. — Поставя ръка на рамото на сестра си. — И ти благодаря.
	Хана е наясно, че той отдавна се чуди как да оправи взаимоотношенията си с Джули. Явно смята, че сега му се отваря такъв шанс.
	Стисва рамото на Джули.
	— Признавам, не си представях куп непознати да ме обгрижват.
	— Вместо това ще се наложи да се примириш с мен — отбелязва Джули.
	Хана се размърдва на стола.
	— Добре. Щом идваш за по-дълго, ще махна всичкия багаж от разтегаемия диван в кабинета.
	Том свъсва вежди.
	— Защо да не се настани в стаята за гости?
	Хана преглъща; изчаква няколко секунди.
	— Защото е по-добре ти да си там, Том.
	Усмивката му изчезва.
	— Защо?
	Хана мрази, когато върху лицето му се изпише разочарование.
	— Защото е на приземния стаж и в съседство има тоалетна. Ще бъде много… — поглежда инвалидната количка — по-лесно. Няма стълби.
	— О… — Лицето му се издължава. — Правилно.
	Не й стигат сили да го погледне в очите. Да дели легло с него сега ще бъде прекалено голяма близост; прекалено интимно; прекалено фалшиво.
	Пресяга се и хваща ръката му.
	— Само докато отново стъпиш на крака, Том. Тримата ще се справим. — Насилва се да се усмихне на Джули. — Ще върнем Том във форма за нула време, нали?
	— Разбира се — ухилва се Джули. — През април ще участваш в маратона, Томо.
	— Не — възразява Том със сериозно изражение. — Направо ще го спечеля. — Поглежда ги. — Аз и моите момичета. Заедно. Какъв екип!
	Хана се насилва да се усмихне.
	Не се чувства част от екип.
	Никога през живота си не е била толкова самотна.


#	Снимка на торта за рожден ден във формата на футболна топка
#	март, 2007 г.

	Том се вторачи в момичето, което отвори входната врата.
	— Джулс?!
	По телефона майка му спомена, че сестра му се е „променила“ малко, откакто я е видял за последен път. Беше забравил таланта на майка им да придава на нещата по-незначителен вид, отколкото са в действителност.
	— Здравей, Томо. — Джули потрепери, защото студеният вятър я обгърна. После се завъртя на пети. — Какво ще кажеш?
	— Леле! — Премигна и я разгледа по-внимателно. Дългата й тъмна коса беше доста подкъсена, а бедрата й бяха стегнати във впити джинси, които не бе виждал дотогава. Беше обута в черни кожени ботуши, а на врата й висеше висулка във формата на кинжал, от който капе кръв. — Изглеждаш… страхотно.
	Не беше така. Поне не и в неговите очи. Предпочиташе я по анцуг и с книга в ръка.
	— Благодаря. — Тя се ухили. Ще влизаш ли или какво?
	Заигра се с гривните от тъмна кожа на китката си.
	— Разбира се.
	Пристъпи напред и разпери ръце за прегръдка.
	Взе я в обятията си и забеляза сребристите сенки на клепачите й.
	— Честит рожден ден, Томо!
	Косата й ухаеше на ябълки и той я задържа до себе си няколко секунди; по някакъв странен начин се страхуваше да я пусне.
	Тя обаче се отдръпна.
	— Да затворим вратата. Навън с адски студено.
	Пристъпи в преддверието и намери странна утеха в познатите зелени тапети и подредените на масичката предмети: прасенцето, което направи в забавачката, преди да знае, че животните имат крака; ключът за бараката на ключодържателя — един от редките подаръци, правен на майка им от баща им. Том се вбесяваше от упорството й да не го изхвърли вече, близо две десетилетия откакто онзи ги бе изоставил.
	Пое дълбоко въздух и усети миризмата на Господин Шийн, котарака. Погледна надолу и видя животното да се вие около краката му.
	— Здрасти, лъве! — Клекна и прокара ръка по гъстата му оранжева козина. Вдигна поглед към сестра си. Добре изглежда.
	— Радвам се, че важи поне за един от нас.
	На бледото й чело се появи бръчка.
	— Какво искаш да кажеш? — Той се изправи. — Добре ли си?
	Тя въздъхна и поклати глава.
	— Нищо особено. Няма значение.
	— Сигурна ли си? Май има значение.
	Не събра смелост да го погледне.
	— Не, не. Всичко е наред.
	Отметна паднал пред очите й кичур.
	Том не разбираше какво поражда тази неловкост помежду им. Направи нов опит.
	— Е, защо реши да промениш външния си вид?
	Тя трепна и той се досети, че не е казал каквото трябва.
	— Време беше отвърна тя. — Спрях да се обличам като хлапе. Вече съм на шестнайсет.
	Според Том изглеждате двайсетгодишна. Щеше му се отново да е малка. Тогава нещата бяха по-лесни. Знаеше какво да каже; как да я накара да се чувства по-добре.
	— Как е Хана? — попита Джули и кръстоса ръце пред гърдите си.
	— Чудесно.
	— Радвам се. — Тонът й бе безизразен. — Днес заета ли е?
	— В какъв смисъл?
	Тя се извърна и влезе във всекидневната.
	— Двамата сте като скачени съдове. Всеки път, когато ти звънна, казваш, че отиваш да се срещнеш с нея. Не очаквах да пропусне да прекара рождения ти ден с теб.
	— Отиде на събиране на семейството си.
	— Разбирам — кимна тя.
	Той се раздразни леко и постави ръка на рамото й.
	— Накъде биеш?
	— Не знам, Томо. Тя май не желае да се запознае с нас.
	— Откъде ти хрумна подобно нещо?
	Джули сви рамене.
	— Джулс, дори не я познаваш. Тя не е такава. Изумителна е.
	— Щом казваш…
	Раздразнението му нарасна.
	— Нещо лошо ли съм направил, Джулс?
	Тя поклати глава.
	— Не. Само дето…
	— Какво?
	— Много неща се промениха.
	Той видя сълзи в очите й и съвестта го загложди. Тя продължи:
	— Липсват ми разговорите с теб, Томо. Вече не те виждам. Това е.
	Сега вече го обзе чувство за вина. Съзнаваше, че е редно да я вижда по-често, но беше претрупан: изпити, работата в пъба, редовното изпращане на пари вкъщи, плащането на наема…
	И Хана. Неговият слънчев лъч.
	Прегърна Джули отново; мълчалив начин да й се извини.
	— Е, сега съм тук.
	— Да.
	Тя кима и се строполи в изтърбушения любим фотьойл на майка им. Том седна на древния диван и се облегна на възглавниците, които майка му закупи веднага щом баща му ги изостави. Съмняваше се, че лайняният им цвят е случаен.
	Прокара пръсти през косата си и се наведе да разгледа натрупаните на масичката учебници.
	— Какво четеш в момента?
	— Нищо.
	— Нима? Та ти постоянно четеш.
	Тя започна трескаво да гризе нокътя на палеца си и не му отговори.
	Той направи нов опит.
	— Как върви училището? Наближава матурата.
	— Всичко е наред.
	А приятелките ти? Те как са?
	— Какви приятелки? — сви рамене тя.
	Обзе го неясна тревога.
	— Мислех, че си щастлива в училище.
	— Да, така е. — Крайчетата на устните й увиснаха. — Онези от отбора по поло ме приемат.
	Тя винаги имаше приятелки. Наобикаляха я още в детската градина. Той леко свъси вежди.
	— Трябва да мине известно време, за да се наместиш, предполагам.
	— Там съм от година и половина, Томо! — сряза го тя.
	Зяпна я, шокиран от отчаяното й изражение.
	— Мога ли да ти помогна с нещо?
	Тя махна пренебрежително.
	— Не. Ще се оправя. Просто… Старите ми приятели ми липсват.
	— Разбирам.
	Том бе пълен с резерви относно старите й приятели. Особено към Гари. Онзи, при когото тя избяга миналия декември. Същият, когото Том много искаше да удари.
	— Но… оценките ти продължават да са добре, нали? Цялата идея да приемеш стипендията и да се прехвърлиш в частно училище беше, за да имаш по-добри учители.
	— Да. — Тя прехапа устни. — Бива ги.
	— Чудесно. — Той се поуспокои. — Е, медицината продължава ли да е на дневен ред? Нали това искаш?
	— Това беше отдавна свъси вежди тя.
	— Сподели го по Коледа!
	— Голяма работа.
	Тонът й подсказа, че не й се говори. Облегна се и чу познатото изскърцване на пружините. Спомни си как тя се мяташе към него, когато беше малка; как настояваше да я носи; как постоянно го викаше да си траят и как протестираше, когато трябваше да тръгне на училище; или начина, по който го хващаше за ръката и го молеше да й прочете още една приказка, преди да си легне.
	Тази близост му липсваше; липсваше му сестра му.
	Тя се наведе напред и се опита да разведри атмосферата.
	— Как вървят нещата при теб? Готов ли си за последните изпити?
	Той усети познатото свиване в стомаха. Чакаха го прекалено много учебници, съдебни дела, които да изучи и запомни, параграфи и алинеи, а нямаше време умът му да попие всичко.
	— Донякъде. — Въздъхна. — Май да. Преговарям като луд.
	— Ще успееш. — Изпита огромно облекчение да я види как се усмихва. — Кога започват?
	— В началото на май. — Преглътна. — Непременно да ми пращаш положителни вибрации.
	— Обещавам. — В очите й се появиха познатите закачливи пламъчета. — Знам колко много ще са ти нужни.
	— Нахална крава!
	Метна възглавница по нея. Не я уцели.
	— Видя ли? — Тя също метна възглавница по него и го удари право в лицето. — Дори хвърлям по-добре от теб.
	Той се засмя.
	— Добре. Бива те сто пъти повече от стария ти брат. — Сви рамене. — Признавам го.
	Лицето й изведнъж стана сериозно.
	— Но ще се грижиш за мен, нали? Вдигна колене към гърдите си и ги прегърна. — Дори и когато получиш важната си работа.
	Тя го гледаше с толкова очакване, че нямаше сили да й признае истината: не бе получил нито едно предложение за работа досега. Всички други вече имаха договори за стаж. Ник, Джим, останалите му приятели. Но не и той.
	Отпъди тази мисъл.
	— Да, естествено. И за двете ви ще се грижа. Както правя и сега. Знаеш го.
	— Чудесно. — Усмивката се бе върнала върху лицето й. — И очевидно ще ти трябва помощта ми. За големите ти съдебни дела. Ще бъда дясната ти ръка.
	— Приемам — ухили се той.
	Над главите им се чу приглушено тупване.
	— Това мама ли е? — попита той.
	Джули се втренчи в ходилата си.
	— Ами… да — смънка тя.
	— Не е ли още на работа? Нали пое дневните смени?
	— Тя…
	Джули не довърши.
	— Какво? — настоя Том.
	Виждаше обърканото й изражение.
	— Остави. Не бива да ти казвам, но в момента не ходи на работа.
	Той се скова. В продължение на двайсет години майка му не бе отсъствала нито ден от работа.
	— Джулс, какво става?!
	Очите на сестра му бяха станали огромни.
	— Тя не би искала да ти кажа.
	— Да ми кажеш какво?
	— Болна е.
	— Болна? От грип ли? Или…
	— Не, не е грип. — Поклати глава. — Иди горе и виж сам.
	Той изкачи стъпалата на бегом.
	Майка му не беше в спалнята си. Стаята бе подредена и уютна както винаги. Раираната й нощница лежеше сгъната върху възглавницата. На нощното шкафче беше последната книга, взета от библиотеката.
	— Мамо?
	Откъм банята чу шум, после — сепнато поемане на въздух.
	— Мамо? Добре ли си?
	Паникьосан, натисна дръжката, доволен, че тя така и никога не я оправи. Вратата се отвори с лекота и той влезе.
	Пред себе си видя възрастна жена.
	Нямаше коса; лицето и бе смъртнобледо; тялото — мършаво.
	За малко да повърне.
	— Мамо?
	Тя вдигна ръката, в която държеше кестенява перука и се опита да се усмихне.
	— Не знам как да задържа това нещо да не пада от главата ми.
	Говореше като човек, готов всеки момент да заплаче.
	Той стоеше като вкаменен.
	— Мамо?
	— Здравей, скъпи. Исках да изглеждам добре. — Ръцете й трепереха. — Не успях. Нищо не правя вече като хората.
	Той пристъпи напред и я прегърна. Никога не я бе чувствал толкова крехка.
	— Мамо… — Усети как не му стига въздуха. — Става въпрос за…
	Не успя да се насили да произнесе думата на глас.
	_Рак._
	— Да, скъпи. — Слабите й рамене се разтърсиха от ридания. — Откриха ми бучка и сега съм на химиотерапия. — Отдръпна се от него. — Не плачи. Ще се оправя.
	Погали го по бузата.
	— Но… — Прокара пръсти през косата си. Защо не ми казахте?
	Тя се обърна към мивката и избърса с пръст несъществуващо петънце.
	Той пристъпи напред.
	— Защо ме държахте в неведение?
	Чу стъпки зад гърба си. Джули бе застанала на прага. Лицето й бе безкрайно тъжно.
	— Заради изпитите ти. Тя не желаеше да узнаеш преди това. Болна е… Прекалено болна… Но за нищо на света не искаше да ти съобщи.
	Заля го остро чувство на вина.
	Започна да трепери и не можеше да се спре.
	— Щях да помогна с нещо. Щях да прекъсна за година…
	— Не — майка му изправи рамене, доколкото й бе възможно. — Няма да го позволя. — Извади кърпичката, която неизменно държеше подпъхната в ръкава, и избърса очи. — Вложи толкова много труд.
	Тя залитна от болка. Джули бързо пристъпи напред и я задържа с добре отработен жест.
	— Добре ли си, мамо? Искаш ли вода? Или чай? Я ела да легнеш.
	Том се загледа как сестра му нежно обгрижва майка им и си ги представи двете сами в къщата. Справяха се някак си. Предпазваха го.
	Заля го вълна от срам.
	— Мамо, аз… — Сълзите бяха на път да го задушат. — Ужасно съжалявам. — Опитваше се да говори гладко, но думите излизаха през хлипания. — Мога да…
	Сега вече майка му беше до него. Постави ръка върху неговата.
	— Всичко е наред.
	Той не бе в състояние да изрече и дума.
	Усети как тя го прегръща и прошепва в ухото му:
	— Направила съм ти хубава торта за рождения ден. Във формата на футболна топка. Точно такава ти приготвях, когато беше малък. — Тя се отдръпна и той забеляза гордостта зад усмивката й. — Да слезем да си хапнем, а?
	Тя се бе нагърбила със задачата да го утешава и това късаше сърцето му.
	Стараеше се да се държи според очакванията й. Поиска дори второ парче. Дъвчеше, преглъщаше; дъвчеше, преглъщаше…
	При всеки залък имаше чувството, че ще се задави.


>	Седем

	— Мислех ви за умряла, госпожо.
	— Съжалявам, ако те разочаровам, Т’шан — отвръща Хана и поглежда красавицата на третия чин.
	— К’ви ги дрънкаш? — Русо момче зад Т’шан свива ръка и я удря с кокалчетата по тила. Джъстин и Т’шан са двойката сред тазгодишните единадесетокласници. Романтиката явно е отминала. — Не беше тя, празноглавке, а мъжът й! — Той забелва очи. — Толкова си тъпа!
	Т’шан явно намира думите му за омайващи и му хвърля поглед, какъвто стриптийзьорка би хвърлила на клиент в специализиран клуб. Той й се усмихва с вид на момче, отдавна загубило девствеността си. Хормони прелитат във въздуха.
	Застанала пред 11 В клас, Хана повишава глас, за да я чуят сред шума от разместващи се столове и учебници.
	— Внимание, всички. Днес ще се…
	Вратата се отваря и Хана е сигурна, че усеща как я обгръща хладна вълна.
	На прага е Маргарет.
	— Госпожо Елисън? Може ли за момент?
	Откакто Маргарет е пристигнала, Хана е научила, че на този въпрос никога не се отговаря с „не“.
	— Разбира се. — Тръгва към вратата, но пътьом се обръща отново към класа. — Извадете учебниците, моля. Днес ще се занимаваме с _„Макбет“_.
	Оплакванията започват мигом.
	— Стига, хора. Едва днес се върнах. Дръжте се прилично.
	Под съпровода на мърморене и негодувание излиза от класната стая и затваря вратата след себе си.
	Приготвя се да се защитава.
	— Какво има, Маргарет?
	Маргарет издърпва маншета на блузата си така, че да се подава дискретно под ръкава на сакото.
	— Тръгвам на конференция и е важно да те видя преди това.
	— О? Защо?
	Хана се взира в сивото фишу около врата на Маргарет и изпитва неудържимо желание да попита как успява да държи вързаните краища под абсолютно прав ъгъл. Представя си застаналата пред огледалото Маргарет да мери ъгъла с транспортир.
	Премигва, за да прогони този образ.
	— Нима съм забравила да свърша нещо?
	— Не, не — поклаща глава Маргарет. Дори косъм от късата й тъмна коса не помръдва. — Исках да разбера как си.
	На Хана й е невъзможно да бъде откровена. Събуди се в два часа от стар кошмар: похитител я преследва из Лондон с тъп нож. В четири часа се отказа от всякакви опити да заспи отново и прекара остатъка от нощта в четене на Стивън Кинг. Сега се чувства изморена. И изцедена.
	— Добре съм.
	— Сигурна ли си? Напоследък никак не ти е лесно.
	Маргарет разперва ръце и ужасена за миг. Хана се пита дали не се готви да я прегърне.
	Отстъпва крачка назад.
	— Добре съм — повтаря тя.
	Успокоява се, като вижда, че Маргарет просто маха конче, дръзнало да се лепне за ръкава на тъмносиньото й сако.
	Хана издишва облекчено.
	— Щастлива съм отново да съм тук. — Откъм класната стая се чува сподавен вик. — Наистина.
	Маргарет не се усмихва.
	— Чудесно. — Дълбока бръчка се появява над веждите й. — През тази година трябва да постигнем много и искам да съм сигурна, че ще мога да разчитам на теб.
	Значи за това ставало въпрос.
	— Естествено, Маргарет.
	На Хана й иде да добави, че държи на учениците и прави всичко възможно за тях. От пристигането си в „Куинсдейл“ обаче Маргарет е дала съвършено ясно да се разбере, че да държиш на учениците, не е достатъчно. Нея я интересуват единствено резултатите. Оценките да са от „добър“ до „отличен“. И статистиката.
	Маргарет свива тънките си устни.
	— Сега, когато се върна от принудителната си отпуска, Хана…
	— Да?
	— … ще съм ти благодарна, ако координираш презентацията с постигнатите от учениците резултати за родителската среща утре вечер.
	— Да я координирам?!
	Хана е паникьосана. Вечерта трябва да се върне в болницата, а дотогава програмата й е плътно заета с часове. Не разполага с абсолютно никакво време, за да изпълни задачата.
	Маргарет кимва.
	— Длъжни сме да държим родителите в течение на постиженията на учениците и…
	Вече извън себе си от ужас Хана кимва и промърморва:
	— Все още преглеждам работите на деветокласниците и се опасявам…
	— Хана, ако не можеш да поемеш задачата, просто кажи.
	— Аз…
	— Знам колко си изобретателна в час.
	Маргарет произнася _изобретателна_ все едно е нещо недопустимо.
	— Но…
	— Съзнаваш колко държим на резултатите, Хана. Да информираме родителите е сред основните ни задължения, както знаеш. Искам да участваш активно в цялостния учебен процес.
	Хана мислеше, че вече го прави.
	Въздиша дълбоко. Тази работа е животът й в момента. Не разполага с план Б. Трябва да приеме.
	— С удоволствие ще се натоваря с допълнителната работа.
	— Радвам се — кимва Маргарет. — А сега е най-добре да се върнеш в класната стая, нали?
	Хана се взира в отдалечаващия се гръб на началничката й и изрежда наум всевъзможни ругатни. После влиза в класната стая.
	Оглежда учениците и долавя мириса на изпушените преди училище цигари.
	— Хайде, тишина!
	Никой не й обръща внимание.
	— ТИШИНА!
	По някакво чудо всички млъкват.
	Хана се обляга на катедрата.
	— Какъв вид сандвич е лейди Макбет?
	Насреща си вижда недоумяващи изражения.
	— Хайде, използвайте въображението си. Какъв сандвич е лейди Макбет?
	— В какъв смисъл, госпожо?
	Т’шан скръства ръце и заема типичната поза на отегчена тийнейджърка.
	— Например: с фъстъчено масло и желе ли е?
	— Не, госпожо. Той е класика и е върхът.
	— Тогава какъв сандвич е?
	Джъстин вдига ръка.
	— Тя е от онези, които ги продават опаковани в супермаркетите.
	— Така ли? Защо?
	— Не са нищо необикновено.
	И всички започват да излагат теориите си, да жестикулират, да се смеят и да спорят. Дори Т’шан се включва.
	Звънецът удря и Хана си дава сметка каква наслада й е донесъл урока.
	До този момент беше забравила колко е приятно усещането.

	* * *

	Междучасието започва. Хана застава до прозореца и наблюдава как учениците, в черни сака, започват да излизат на групи на двора. Чува виковете и възклицанията им, с които се наслаждават на свободата си и й се иска и тя да се чувства толкова ентусиазирана от своя живот.
	— Колко нетърпими бяха днес? — Застанала на прага, Стеф й задава въпроса шепнешком. В ръце стиска купчина тетрадки. Химикалка еднодневка стърчи зад ухото й. Поставя тетрадките на катедрата. — Разполагам с трийсет шедьовъра от разсъждения върху _„Повелителят на мухите“_. Искаш ли да се менкаме?
	Хана посочва своята купчина.
	— На твое място не бих рискувала. Мен ме чакат съчиненията на 11 В. В момента се борим с _„Макбет“_.
	Двете се отправят към учителската стая. Стеф я поглежда косо.
	— Как се чувстваш сега, когато се върна?
	— Всъщност — добре. Като изключим злобната Маргарет. Заяжда се с мен.
	— Определено е неизбежно. — Стеф забелва очи. — Сега, когато съм пред напускане, си търси нова мишена. Дано не си ти.
	— Дано.
	На ъгъла завиват.
	И изведнъж ТОЙ е пред тях.
	Двете застиват на място.
	Стеф се накланя към Хана и прошепва в ухото й:
	— Какво, по дяволите, прави той тук?!
	— Нямам представа.
	Хапа прави опит да се слее с тухлената стена зад гърба й. Не успява.
	— Здравейте, дами.
	Хана се оглежда отчаяно за път за бягство. Не открива нищо. Наблизо няма сбили се ученици, които да отиде да разтърве; никой не е запалил цигара отвън, пред прозорците.
	За миг се чуди дали все пак да не задейства пожарната аларма. Да предприеме каквото и да е, за да се измъкне оттук.
	— Как си?
	Той се е вторачил в нея.
	Тя отваря уста; и я затваря.
	— Раж! — Гласът на Стеф е необичайно приповдигнат. — Какво нравиш тук? Нали се премести в онова училище в Бристол?
	— Така е. Но ми се обадиха да дойда да замествам тук. Няма да ви е лесно да се отървете от мен.
	— Очевидно. — Хана се осмелява да го погледне в очите, но бързо ги извръща.
	— Чудесно е, че отново си тук — заявява Стеф с тон, никога не звучал по-неубедително.
	— Благодаря — промърморва той и пристъпва напред.
	Хана се дръпва назад.
	Стеф отново заговаря:
	— Кого ще заместваш този път, Раж?
	— Тейлър отново е в дълги болнични.
	Стеф изсумтява.
	— Такъв глезльо. Преди месец си взе четири седмици, защото имат забит нокът на крака.
	Раж свива рамене и на лицето му се появява усмивка.
	— Това обаче е добре дошло за мен.
	— Щом така смяташ. — Стеф минава край него и слага ръка върху дръжката на вратата на учителската стая. — Ще влезеш ли за кафе, Хана?
	— Ами… да.
	Хана поглежда надолу, но краката й сякаш за загубили способността да се движат.
	Раж я докосва по ръката.
	— Да разменим няколко думи набързо, Хана?
	Боже — не!
	— По-добре да не го нравим.
	Долните крайници най-после са си възвърнали способността отново да помръднат и тя се готви да последва Стеф.
	— Моля те.
	Премигва насреща й. Господи, беше забравила какви дълги мигли имат дълбоките му, кафяви очи.
	Тя застива на място. Не откъсва поглед от него. Позволява си да си припомни подробности от събирането по случай трийсетия й рожден ден. Месеци на гняв и тъга се премесиха с алкохола във вените й и накрая се целуваха на улицата. Тя не мислеше за нищо, а само се наслаждаваше на усещането отново да е желана.
	Кожата на Раж; ръцете на Раж…
	Боже…
	Стеф пристъпя неловко от крак на крак.
	— Чакам те вътре, Хан. Идваш, нали?
	— Да…
	Хана се мъчи да се овладее. Трябва да говори с него. Ще му обясни, че е било еднократно преживяване. Няма да се повтори.
	— И така…
	Обръща се към него и проклина руменината, която усеща как плъзва по страните й.
	Той е толкова близо. И е толкова висок.
	— Как си, Хана?
	Тя свежда поглед.
	— Изключително добре, особено напоследък.
	— Чух какво е сполетяло Том. Как е той?
	Хана се чувства задължена да се настрои положително.
	— О, много добре. Идва си вкъщи другата седмица. Ще му трябва помощ при…
	Млъкна. На Том ще му трябва помощ да прави каквото и да било. Прехапва устни.
	— Изглеждаш тъжна, Хана.
	— Нима? А може би не ме познаваш толкова добре, колкото си мислиш. Сега изражението ми е направо щастливо.
	Ще й се да умееше да лъже по-добре.
	Той я поглежда с упрек.
	— Не отговаряш на съобщенията ми.
	— Доста съм претоварена напоследък.
	Раж снишава глас.
	— Радвам се, задето ме повикаха отново в „Куинсдейл“, Хана. Така имам възможност да те видя.
	— Не разбирам защо. — Не успява да се въздържи и тонът й прозвучава по-рязко, отколкото е възнамерявала. — Нали щеше да се връщаш при старото си гадже?
	— Не. Вече… не си подхождаме.
	Той е съвсем близо до нея.
	Тя ненавижда сърцето си, започнало да бие учестено. Поглежда надолу и с огромен интерес започва да изучава обувките си.
	— Хана? — Пристъпва още по-близо. — При теб нещата се промениха, знам. Но нощта, която прекарахме заедно, означава много за мен. — Тя вдига поглед точно в мига, когато той плясва чело с длан. — Толкова поезия има на този свят, а това е всичко, което измислих да кажа! Много ме бива, няма що!
	За секунда тя си позволява да се усмихне. Спомня си колко мило се държа с нея на събирането. Как я утешаваше, след като съпругът й не се появи. Остави я часове наред да се оплаква колко е нещастна и как вече не понася високомерието на Том.
	Успя да я разсмее. Заигра се с кичур от косата й, когато тя се измъкна навън, за да попуши. Дори го целуна. Заяви, че е луд по нея. Бил я забелязал още първия ден, когато дошъл по заместване в „Куинсдейл“ преди шест месеца.
	И сега си спомня как я целуна и как болката й изчезна.
	Отваря очи и вижда, че стои в училищния коридор, където фантазира за мъж, който не е болният й съпруг.
	Мигом се намразва.
	— Не бива да се държим така, Раж. Поне аз не бива. — Опитва се да бутне вратата, но той я спира. — Не, Раж. Недей. Няма да се повтори. — Отваря вратата. — Стой далеч от мен, моля те.
	— Но…
	Все пак я пуска да мине.
	— Не! — отсича тя.
	Влиза в учителската стая. Намира кутията за бисквити. Отваря я.
	Оказва се празна.


#	Билет за лондонското Око
#	юни, 2007 г.

	— Значи още нямаш работа, Томо? — Джули се е облегнала на стъклената стена на кабинката на лондонското Око и докато се спускат към Темза въобще не обръща внимание на златистите облаци, опасващи Биг Бен зад гърба й. Том погледна майка си; гледа като омаяна най-прочутия часовник в света, а лявата й ръка несъзнателно стиска предпазния парапет пред нея.
	Попива всяка разкриваща се гледка все едно и е за последен път.
	Той преглъща. След осем седмици химиотерапия и направената миналия месец мастектомия майка му е станала толкова крехка, че Том се пита дали това не е последното й лято. Погледна към тъмните води на Темза под тях и прогони тази мисъл.
	Обръща се към сестра си.
	— Не, още нямам работа, Джулс, но…
	Хана се намесва:
	— Утре има интервю в голяма правна фирма. — Поглежда го с горда усмивка. — Утре вечер ще гърмим шампанско, сигурна съм.
	Джули изглежда скептична.
	— Не е за вярване, че онова конте Ник намери работа преди теб, Томо.
	Той въздиша. Кабинката започва да му се струва извънредно тясна. Остана доволен, когато само те се качиха, но сега му се искаше да са заобиколени от развълнувани италиански туристи, които да засенчат негативизма на Джули.
	Призовава на помощ цялото си останало търпение.
	— Онова конте, както знаеш, е най-добрият ми приятел. Именно той ми уреди утрешното интервю чрез свой стар съученик, затова…
	Джули поклаща глава пренебрежително, а металното топче върху ноздрата проблясва на вечерното слънце. Изправя рамене и очите й са на едно ниво с неговите. Няма и следа от малката му сестричка. Момиченцето с широко отворени очи би му дала света, ако имаше възможност.
	Застаналата пред него Джули сега мирише на фасове и прилича на чест посетител на пъбовете. Извърна поглед, за да не гледа черната дантела на сутиена й през тънката лилава памучна блузка.
	— Няма значение — отбелязва тя и загризва лакиран в черно нокът. — Не е характерно за теб да си втори. — Обръща се към Хана. — Удряше с юмрук по стената, когато го биех на „Монополи“.
	Засмива се. Суховато и насмешливо. Стане ли дума за него напоследък, все така звучи.
	Отблъсква се от стъклото и пристъпва към майка им.
	— Добре ли си? — Сестра му нежно обгръща слабите й рамене. Том долавя изражението на привързаност. Тя отново се е превърнала в неговата позната Джулс. Мила, грижовна. — Достатъчно топло ли ти е, мамо?
	— Добре ми е, скъпа. — Майка им се загръща по-плътно с дебелата жилетка и поглежда към реката. Том забелязва колко е бледо лицето й на меката вечерна светлина. — Лондон е страшно голям, нали? — Тя говори тихо. — Да се чудиш как онези долу не се губят постоянно между огромните сгради.
	— Така е, мамо. В Бристол е малко по-уютно.
	Джули докосва рамото й, а после доближава ръка до лицето си, за да избърше появилата се сълза. Отдръпва се и сяда на пейката в средата. Със стиснати устни пъха слушалките в ушите си и силно увеличава звука на музиката.
	Той знае, че е редно да седне до нея; да я заприказва; да намерят общ език.
	Нямаше обаче представа как да го постигне. До едно време смяташе, че болестта на майка им ще ги сближи отново. Вместо това непрекъснато се сблъскваше с презрителното отношение на Джули.
	Хана застава до майка му; ярката й розова рокля е окъпана от светлината на слънцето.
	— Разбирам отношението ти към огромните сгради. Аз самата израснах в провинцията. Понякога ми е много приятно в Лондон, но понякога ми иде да се скрия от целия този шум.
	Майка му поглежда Хана.
	— И правиш ли го? Криеш ли се, имам предвид.
	— Да — кимва Хана. — Намирам някоя книжарница и хлътвам вътре за известно време. Помага ми да се почувствам по-добре. Разбираш ли ме?
	Сенките в очите на майка му за миг изчезват и тя се усмихва.
	— Да, скъпа, напълно. На мен така ми действат градинските центрове.
	Том гледа тъмните къдрици на Хана до нескопосаната перука на майка му и изпитва такъв силен прилив на любов, че е готов да се пръсне. Не откъсва очи, докато майка му се навежда към Хана и прошепва нещо в ухото й. Хана се усмихва и силно я прегръща.
	Хвърля поглед към купола на Свети Павел, после пристъпва до Джули и нежно издърпва слушалките.
	— Джули, аз…
	Тя го поглежда толкова свирено, че той млъква.
	— Какво, Томо?
	Няма представа защо тя е така бясна. През цялото време; гняв, постоянно насочен към него.
	Долавя отправения към тях поглед на майка им и поема дълбоко въздух.
	— Нищо. Питах се дали си видяла всички забележителности.
	— Да, разбира се.
	— Просто исках да съм сигурен.
	— Няма нужда. Тя стисва решително устни. — Добре съм си и сама, благодаря. Няма нужда да се грижиш за мен. — Навежда се и промърморва: — Така наистина ще е най-лесно.
	— Какво?! Джулс, аз…
	Съобщение по високоговорителя го прекъсва.
	— „Стигнахте края на пътуването“.
	Той изпитва силна потребност да излезе; да подиша чист въздух; да изпие една бира.
	Джули хваща нежно майка им под ръка и я повежда към Южния бряг. Сочи й улични изпълнители и номерата им. Пред тях се тълпят туристи и нравят безброй снимки, с които да отегчават познатите си, върнат ли се вкъщи.
	— Добре ли си? — усмихва му се Хана и го хваща под ръка.
	Той отстъпва настрана, за да направи път на жена в инвалидна количка. Бута я плувнал в пот мъж, който явно с усилие крепи усмивката върху лицето си.
	— Почти стигнахме — обявява мъжът и се опитва да преодолее последните сантиметри от платформата. Том улавя погледа на жената и смутен, отмества очи.
	— Том? — Хана е впила очи в него. — Добре ли си?
	— Да, да.
	Поглежда с копнеж осветения пъб отсреща на площада. Чиновници с навити ръкави на ризите и слънчеви очила, захапали цигари стоят отвън. Том почти усеща вкуса на студената бира върху небцето си.
	Веждите на Хана се стрелват нагоре.
	— Не е вярно!
	— Напротив. Просто мама изглежда изтощена, а Джули — толкова… — Отдръпва се, за да не пречи на момиче да снима Темза. — … ядосана.
	— Тя е шестнайсетгодишна, Том. Майка й е сериозно болна. И се притеснява за матурата. Естествено с да е ядосана. — Вятърът отвява косата от челото й. — Хубаво би било да отидеш за известно време при тях, след като мине интервюто ти. На Джули сигурно й е трудно да се грижи сама за майка ви.
	Обзема го лек гняв.
	— Не е сама! Уредил съм да ходят помощници. Казах ти.
	— Знам кимва Хана. Просто…
	Обзет от раздразнение, той продължава да говори:
	— И трябва да поемам извънредни смени, за да плащам сметките на мама. Макар да е лято, сумата за отопление е колосална. Човек да се чуди дали не живее на Антарктида.
	— Добре, добре — мъчи се да го успокои Хана. — Просто предложих…
	Част от него съзнаваше, че не се сърди на нея, но друга част не бе готова да й го признае.
	— И на мен не ми е лесно, Х.
	— Знам.
	Тя свежда очи към паважа.
	— На мама й предстои лъчетерапия през септември. Месеци наред няма да ходи на работа, а от мен се очакват пари…
	Тя обръща лице към него. Изписаното доверие там е толкова видно, че му иде да заплаче.
	— Знам, Том. Извинявай. Правиш всичко по силите си, съзнавам.
	Той все още е напрегнат. Готов е да се кара.
	Хана обгръща лицето му с ръце.
	— Тя страшно се гордее с теб. Вълнува се за интервюто ти.
	— Откъде знаеш?
	Хана го целува нежно по устните.
	— Каза ми. Току-що.
	Той прехапва устни. Само така няма да позволи на сълзите да потекат. Думите излизат от устата му, преди да успее да ги спре.
	— Искаш ли деца един ден, Х?
	Следва пауза. Стомахът му се свива и той се пита дали не е отишъл твърде далеч.
	Наченка на усмивка се появява по лицето на Хана.
	— Да — отвръща тя и стиска ръката му. — Искам.
	Том се изпълва с ентусиазъм и я вдига на ръце.
	— Сигурна ли си?
	— Разбира се. — Той я завърта. Тя изпищява. — Пусни ме!
	Освобождава я от прегръдката си и тя отново е стъпила здраво на земята.
	— Не се вълнувай, толкова — съветва го тя с дяволити пламъчета в очите. — Не съм казала, че искам да са от теб.
	Той посяга да я хване, но тя вече ловко се е насочила към семейството му.
	— Радвам се, че поне някой се забавлява — отсича Джули, когато и той се приближава.
	— Време е да си вървим, според мен — намесва се майка им. — Усмихва се мило на Хана. — Радвам се, че се запознахме.
	Лекият бриз е разместил перуката и отдолу се вижда белия скалп. Тя я намества отново, докато всички останали се преструват, че не са забелязали.
	— И аз. — Хана я целува по бузите. — Обади се, ако ти е нужно нещо. Удобно е по всяко време.
	— Справям се с всичко, благодаря. — Джули прегръща майка си през раменете. — Правя го от няколко месеца.
	Поглежда многозначително Том.
	— Скъпа, не започвай отново. — Майка им има вид сякаш всеки момент ще припадне от изтощение. — Да вървим на гарата.
	Хана пристъпва напред.
	— Да отидем заедно, ако искате — предлага тя.
	— Не! — отсича Джули. — Няма нужда. — Хваща майка си под ръка. — Да вървим, мамо.
	Майка им поглежда Хана и отбелязва:
	— Той е добро момче.
	— Така е — кимва Хана.
	— Но трябва да го наблюдаваш. Ако не внимаваш, ще гледа само мачове и ще изяжда всички препечени филийки.
	Хана се ухилва.
	— На никого не давам да посегне към препечените ми филийки.
	— Правилно, скъпа.
	Майката нежно целува Том и стисва ръката му. Том е шокиран колко е кокалеста. Той изведнъж вижда, че тя е със синята чанта, която й подари преди няколко Коледи. Отдавна престана да я пита кога ще започне да я носи. Тя все отвръщаше, че я пази за специални случаи. А те сякаш никога не настъпваха.
	Тя оправи каишката на чантата върху рамото си и даде знак, че е готова да вървят.
	Той изведнъж се изплаши, че тя вече не чака специален случай.


>	Осем

	— Добре дошъл у дома, Том.
	Хана поставя чиния пред него.
	Той поглежда храната.
	— Направих ти любимото.
	Той свъсва вежди.
	Тя поглежда пържолата. Този път поне се сети да я дръпне от грила, за да не стане на подметка. Картофеното пюре е пухкаво, а зеленият боб — приятно овкусен.
	Надяваше се да му хареса страшно много.
	Вместо това той само поклаща глава.
	— Не си ли гладен, Том? — Хана сяда пред него до кухненската маса. — Или не съм направила нещо както трябва? Ако е така — извинявай. Аз…
	— Не — почти изръмжава Том. — Не става въпрос за нищо подобно. Всичко изглежда чудесно. Просто…
	Поглежда към ножа и вилицата до чинията си.
	— Боже! — Хана се плясва по челото. — Какъв идиот съм! — Взема ножа и вилицата и придърпва чинията му към себе си. Започва да реже месото на хапки, които с помощта на вилицата да слага в устата си с една ръка. — Наистина не помислих…
	Вдига поглед, но той отмества очи.
	— Заповядай.
	Побутва отново чинията към него.
	— Благодаря.
	Той набучва парче пържола с дясната ръка; Хана също започва да се храни. Двамата дъвчат мълчаливо. Разговор не потича.
	Хана се пресяга и взема пакета, даден му при изписването от болницата, откъдето тя и Ник го прибраха преди малко.
	— Да вадим какво има тук.
	— Нямам търпение — проронва Том и прави гримаса.
	Хана отваря белия пакет с етикет, на който е написано името на Том и датата на раждането му. Изважда индустриални количества аспирин и листовки.
	_Инсулт и неспособност за задържане._
	_Секс след инсулт: предизвикателства и разрешения._
	Много ободряващо. Бързо ги връща обратно.
	Том набожда още едно парче месо с вилицата.
	— Какво пишат?
	— Нищо.
	Хана става и прибира пакета в един от кухненските шкафове.
	Сяда отново.
	— Е, как се чувстваш пак вкъщи?
	Том премигва от слънчевите лъчи, нахлуващи през прозореца.
	— Дяволски хубаво. — Усмихва се. — Никога не съм се радвал толкова да видя дневната светлина. И да седя в кухня. И да държа истинска чаша за чай. — Лицето му се издължава, защото вижда сивата проходилка до себе си. Ще ми се обаче да не се налагаше да вземам и това.
	— Няма да ти е нужна дълго — заявява Хана с увереност, каквато не изпитва.
	— Виж колко бързо стана от инвалидната количка. Почти не я използваш вече — обажда се влязлата откъм всекидневната Джули и взема парче пържола от чинията на Том.
	Отива до радиото в ъгъла, докато пъха месото в устата си.
	— Предполагам — въздиша Том. — Сега ще се разтанцувам, за да го отпразнувам.
	— Просто се опитвам да звуча позитивно — обяснява Джули и удря апарата с длан. — Това чудо защо не работи?
	— Беше наред сутринта, когато тръгнах да прибера Том. — Хана се приближава. — Пускала ли си го междувременно?
	— Не.
	Изражението й обаче казва „да“. Откакто се нанесе, успя да изтрие всичко от скайпа на Хана и да блъсне колелото й в една стена. Ако продължава с подобно темпо, Хана е убедена, че до края на месеца в къщата ще има пожар.
	— Нищо — примирява се Джули. — Зак ще го оправи, когато дойде.
	— Така ли? Кога пристига?
	Хана не таи големи надежди. Предполагаемото гадже на Джули е придобил статуса на мит. По време на шестте седмици престой на Том в болницата поне през три дни Джули е обявявала, че Зак „е на път да пристигне“, но все става нещо и той не се появява от плът и кръв.
	— Не съм съвсем сигурна.
	Пръстите на Джули барабанят по бедрото й под опънатите черни джинси. Хана забелязва, че са марка „Топшоп“. Също като нейните. Вглежда се по-внимателно. Та това са нейните джинси! Отваря уста, готова да протестира, но забелязва Том да отпуска глава на масата и бързо пристъпва към него.
	Хваща го за рамото, а от страх дишането й се е учестило.
	— Том? Добре ли си?
	— Разбира се. Извинявай. Май задрямах.
	Джули сяда срещу него и започва да яде храната му.
	— Предупредиха, че ще ти се доспива в нетипични часове през първите няколко месеца.
	— Знам. — Том въздиша. — Но това е лудост. Едва дванайсет и половина е, по дяволите.
	Джули взема малко от пюрето с вилицата.
	— Ще свикнеш, Том. Чудесно е, че възхитителната ти сестра ще се грижи за теб известно време. — Ухилва се. — Ще бъде както когато си нарани крака, защото налетя с колелото си в оградата, а аз се правех на медицинска сестра.
	— Помня. — Усмивка озарява лицето на Том. — Унищожи всички лепенки от аптечката.
	— Да. — Джули взема още едно парче месо. — Бях готова целия да те облепя, за да оздравееш. — Преглъща. — И сега ще те оправя за нула време, Томо. Преди да се усетиш, ще съм обратно в Бристол.
	Том кимва.
	— Знам. Ще бъда най-бързо възстановилия се след инсулт човек.
	— Точно така — уверява го Ник, влизайки от всекидневната, където е провеждал поредния спешен служебен разговор.
	Докато го наблюдава, Хана се сеща за всички вечери, когато Том крачеше напред-назад все още с костюма си и говореше трескаво с поредния клиент.
	Сега Том е по анцуг и суитчър с качулка. Повече прилича на онзи Том, с когото излизаше навремето; когото обичаше.
	— Как е, приятел?
	Ник сяда до масата и разкопчава най-горното копче на бялата си риза.
	— Бива.
	Мобилният на Том звънва с мелодията на химна на „Спърс“. Опитва се да го вземе с дясната си ръка, но апаратът се плъзва по масата. Всички гледат как се опитва да го спре; не успява. Опитва отново. Хана забелязва как Ник протяга ръка, задържа го. И тя е същата: постоянно нащрек, все изпълнена с несигурност.
	Най-накрая Том поклаща глава и се обляга назад.
	— Едва ли е било нещо важно — отронва той.
	Ник си прочиства гърлото.
	— Не мисли, че заради сегашното си състояние ще се измъкнеш и няма да основем фирмата си, Том. Помисли каква реклама ще си направим. „Човек се връща от отвъдното, за да застане начело на правната кантора «Мастърс и Елисън»“.
	— „Елисън и Мастърс“ — поправя го Том. — Не се възползвай от състоянието ми, за да си присвоиш цялата слава.
	— За нищо на света не бих посмял — отвръща Ник.
	Хана пълни чайника с вода.
	— Едва ли е подходящо отсега да мислим за връщането на Том на работа — отбелязва тя. — Още по-малко — да е съосновател на фирма. — Вади чаши от шкафа. — Кой ще пие чай?
	— Аз — не. Благодаря. — Том бутва стола си назад. — Отивам до тоалетната…
	Хваща се за проходилката с две ръце и се опитва да се изправи. Хана вижда как ръцете му треперят. Съзнава, че той иска да се справи сам, но накрая не издържа да го гледа повече, приближава се и се готви да му помогне.
	— Всичко е наред, Х. — Избягва да я погледне в очите. — Джулс, подай ми ръка.
	— Аз съм до теб, Том — обажда се Хана.
	— Не… — Продължава да избягва очите й. — Най-добре да видим как се справя Джули. Нали затова е тук?
	— Добре — отвръща Хана изненадана от изписаното по лицето му смущение.
	— Хайде, Томо — пристъпва Джули напред.
	Том побутва проходилката, прави крачка с десния крак. Левият обаче се влачи по пода.
	Обръща се към Хана.
	— Благодаря за обяда. Извинявай, че не го уважих подобаващо.
	Тя не е свикнала той да й се извинява.
	— Няма нищо.
	Думите й излизат с мъка. Все едно играе роля, а не разполага със сценарий.
	— Добре ли си, Хана?
	Вратата на кухнята се е затворила и тя поглежда Ник.
	— По-добре съм от него. — Взема две пакетчета чай и ги пуска в чашите. — А ти?
	— Справям се. — Прочиства гърлото си. Заиграва се с ключовете си. — Но се питам…
	— Какво?
	Тя налива вряла вода в чашите.
	— Ами… За какво си говорите сега?
	— Не знам — свива рамене Хана. Сяда и кръстосва крака. — Трудно е.
	— Разбирам те. И аз се чудя какви да ги приказвам. — Въздиша. — Преди обсъждахме работата, спорехме за коли и какво ли не, но сега ми се струва нередно…
	Хана вади млякото от хладилника и го поставя на масата.
	— Говорете за спорт например. Обикновено му посвещавате доста време, когато сте заедно.
	— Би могло да е тема. — Ник взема чаша с чай. — Позволено му е да гледа телевизия, нали?
	— Да. Но едва ли е редно да пие бира по време на мач. Поне известно време.
	Сърцето на Хана се свива, като си представя колко се е стеснил светът на Том. Поглежда през прозореца и вижда лъскавия корпус на отправил се нанякъде самолет към нови градове, към незнайни приключения. Отново изпитва тъга по всички изплъзващи й се възможности.
	Поглежда към майтапчийските чорапи с Дядо Коледа, които Стеф й подари. Вече далеч не й се струват толкова смешни.
	— Лекарите какво казаха при изписването? — Лицето на Ник е сериозно. — Щях да те питам в колата, но не исках Том да чуе.
	Хана усеща как за пореден път я обзема безпокойство.
	— Налага се да внимава за себе си. Да я кара бавно. Да посещава редовно физиотерапията. Да не се насилва прекалено много.
	— Ще се възстанови ли напълно?
	— Съществува подобна възможност, но не са напълно сигурни.
	Ник покрива лице с ръце.
	— Дяволска работа!
	— Да. — Хана отпива чай. — Няма никакви гаранции. Не се знае и колко ще продължи.
	— Заплашен ли е да го порази нов инсулт?
	— Едва ли. Особено ако е предпазлив.
	— Това поне е добре. Ник я поглежда. — Слава богу, че има теб.
	Пронизва я чувство за вина.
	— Не съм толкова убедена…
	— Аз съм. — Ник я поглежда. — Извади голям късмет с теб.
	— Едва ли. Дори не позволи да му помогна.
	Ник поклаща глава.
	— Не съм изненадан. И аз не бих искал жена ми да ми бърше задника.
	Хана премигва.
	— Не се бях замислила за това.
	Телефонът на Ник иззвънява и той отново придобива делови адвокатски вид.
	— Налага се да тръгвам. Не може до безкрай да съм на зъболекар.
	— Чао, Ник. — Хана се изправя. — Ще продължаваш да се отбиваш, нали?
	Разбира се. — Хвърля поглед към екрана на телефона, но после го отмества. — Няма да спра да идвам, знаеш, пък дори това да значи да гледам мачовете на „Спърс“ от проклетия диван.
	Хана се усмихва.
	— Стига да не ме карате и аз да ги гледам.
	Изпраща го до вратата. Затваря след него и сред сметките и рекламите, пуснати през процепа за писма зърва малък кафяв плик. Взема купчината и я отнася до кухненската маса, където сяда и отваря заинтригувалия я плик. Прочита писмото и нещо в нея трепва, когато вижда, че от „Образовайте света“ не са я одобрили да се включи в групата за Танзания.
	Затваря очи, за да си представи за миг какво би могло да бъде.
	— Какво е това? — пита появилата се до нея Джули.
	— Глупости. — Хана бързо пъха плика в джоба. — Ти откъде изскочи? Да нямаме люк за домашни любимци?
	— Не. — Джули грабна чантата си. — Просто нося „Конверс“.
	С гордост поглежда розовите гуменки на краката си.
	— Излизаш ли?
	— Да — кимва Джули. — Той свърши и двете неща, настаних го на дивана и…
	— Спри! — прекъсва я Хана и вдига ръка.
	— Защо? — премигва насреща й Джули. — След време ти ще трябва да се грижиш за това.
	— Знам. Но не искам да мисля за това отсега.
	— Добре. Няма да се впускам в подробност. — Джули забелва очи. — Но е време да се приспособиш сега, когато е тук. По цял ден. Всеки ден.
	На Хана наистина не й се мисли за това.
	— Старая се, Джулс.
	Джули взема дънково яке от закачалката в антрето.
	— Доскоро.
	Излиза преди снаха й да осъзнае, че якето е нейното.
	Хана отива във всекидневната. Том лежи на дивана със затворени очи. Тя се кани да се отдалечи на пръсти, когато той ги отворя.
	— Ела да поседиш при мен. Ако няма да излизаш, разбира се.
	— Не, Том, няма.
	— Сигурна ли си? — В очите му зърва страх. — Не искаш ли да се видиш с някого?
	— Не…
	— Някой от работата ти, например?
	— Не, честно.
	Тя копнее да съумее да му вдъхне увереност. Вдига непохватно краката му, сяда и ги отпуска в скута си. Топли са; и тежат. Мъчи се да се сети кога за последен път са седели заедно на дивана. През онази вечер, която започна нормално, а се превърна във вечер на омразата ли? Всичко започна от безобидна забележка, но скоро прерасна в караница. Том я нарече себична мечтателка; тя го нарече задник. Вечерта приключи с пиянство, язвителни забележки и взаимни упреци, докато ядяха чипс.
	— Хубаво е така — промърморва той. — Дават ли нещо интересно?
	Хана се пресята и взема дистанционното за гигантския телевизор, купен по негово настояване миналата година. Голям е почти колкото градината им. Започва да цъка по каналите и гледа паникьосано как програма след програма показва здрави хора, които тичат, играят футбол или катерят планини.
	Изгася го.
	— Нищо от това не ми се гледа.
	— Лъжеш. — Тя се изненадва, че той се усмихва. — Обичаш всичко, заредено с динамика.
	— Не…
	— Въобще не те бива да лъжеш.
	Де да знаеше той…
	Тя вдига ръце, все едно се предава.
	— Така е.
	Настъпва мълчание. Дишането му става по-дълбоко и тя предполага, че е заспал.
	Том се размърдва.
	— Искаш ли да ми почетеш?
	— Разбира се. — Тя поглежда струпаните на масичката книги и списания. — Какво да бъде?
	— Няма значение.
	— Нима? Обикновено ти избива обрив, ако доближиш роман.
	— Не е вярно. — Той намества главата си по-удобно върху възглавницата. — Прочетох поне два трилъра в Турция.
	— Преди една година…
	Хана хваща последния роман на Садие Джоунс.
	— Да опитаме с този.
	— Чудесно. Нямам търпение.
	Отново затваря очи, но не преди да се е пресегнал и хванал ръката й.
	Хана започва да чете.
	Той заспива, преди да е стигнала до края на втората страница. Тя остава на дивана, без да спира да усеща краката си под неговите. После се измъква изпод него, отива до прозореца и се заглежда в градината, потънала в слънчева светлина.
	Днес е първият ден. Ще бъде последван от още много. А тя вече се чувства в капан.
	Вади писмото от „Образовайте света“ от джоба и го отнася горе, където го пъха в кутия от обувки в дъното на гардероба.
	За всеки случай.


#	Запалка с изображението на английското знаме
#	септември, 2007 г.

	— Сигурна ли си, че така трябва да постъпиш, Хана?
	Над ламинираното меню, което държи, Том вижда как Хана забелва очи. Тя въздиша дълбоко.
	— Да, мамо!
	Оставя менюто върху лъснатото дърво на ресторантската маса. Ноктите й са съвсем изгризани. Така й действа всеки разговор с майка й. Другите симптоми са нападението на щанда за сладки и бонбони на гара „Падингтън“ и пушене на цигара от цигара по време на дългата разходка, за да стигнат тук.
	— _Сигурна_ съм, че така е редно да постъпя. — Повишава глас, в който вече се прокрадват и саркастични нотки. — Колкото и да ти е странно, обмислих го, докато попълвах десетте страници за кандидатстване за работа и се явявах на трите убийствени интервюта. — Свъсва вежди. — Впрочем, благодаря за всичките ти поздравления. Толкова е хубаво да усещам подкрепата ти.
	Вторачва се в празната чаша за вино и явно й се ще да е пълна.
	Майка й се навежда напред и преплита пръсти. Докато наблюдава дъщеря си. Том забелязва как за миг по лицето й пробягва колебание. То обаче бързо е изместено и пред тях отново е Джени Майлс, счетоводителката. Накъдрената й коса изглежда твърда като каска и без съмнение ще устои и на най-силните пориви на вятъра, а златните копчета на тъмносинята й блуза така блестят, че Том си я представя как ги лъска, докато гледа новините в десет часа.
	От съседната маса момиченце с дяволити кафяви очи наблюдава копчетата с копнеж. Навежда се на детското си столче, за да ги докосне. Майката, забелязала намерението на дъщеря си, бърза да я разсее с пълна лъжица сладолед.
	Джени поема дълбоко въздух и Том вижда разширените й ноздри.
	— Справи се добре, Хана, но сега, когато завърши, мислех, че ще се върнеш да живееш вкъщи при нас, както се бяхме разбрали. Яви се на нужните изпити и започни преподавателската си кариера.
	Докато го изрича, клати глава — явно не одобрява избора на Хана.
	— По-скоро ти взе това решение вместо мен — обявява Хана, но на бузите й се появяват червени петна.
	Вдига палец и започва да гризе нокътя. Джени протяга ръка и я спира. Хана отново забелва очи и долепя гръб до дървената облегалка на стола.
	Майка й очевидно долавя появилото се пред нея предимство.
	— Трябва да се съсредоточиш, скъпа. Вече не си студентка. Не можеш да обикаляш света до безкрай. — Обръща се към съпруга си. — Нали така, Хари?
	Бащата на Хана плахо поглежда съпругата си иззад винения лист. Крие се зад него поне от пет минути, макар да няма чак толкова богат избор от вина. Очилата му проблясват на проникналата през прозореца слънчева светлина.
	Премигва изненадан.
	— Моля?
	— Хари! Ти въобще не ни слушаш! — Джени въздиша толкова тежко, че изгася свещта в средата на масата. — Обяснявам да Хана колко е необходимо да се съсредоточи върху кариерата си.
	— Аха…
	Хари прокарва пръсти през ситно оредялата си сива коса и се вторачва в чашата си с вода, сякаш иска да я изучи до най-малкия детайл.
	Хана се ухилва и сритва баща си под масата.
	— Татко разбира защо искам да отида. Нали, тате? — Поглежда майка си. — Не е станал известен писател, като си е стоял вкъщи, нали? — Поглежда родителя си с обожание. — А и ще преподавам, когато отида в Япония. В това се състои красотата на цялото начинание. Така ще положа основите на кариерата си. Нали, тате?
	Хари се сковава и очите му притеснено се насочват към Джени. След това се обръща и се усмихва на Хана.
	— Определено звучи като приключение, сладка моя.
	— Чу ли? — Хана поглежда победоносно майка си.
	Джени гневно стрелва съпруга си с очи. Ако с поглед можеше да се убива, то той определено вече щеше да е труп.
	— Сега върху какво работиш, тате? — вторачва се Хана гордо в баща си.
	На челото на Хари се появява дълбока бръчка.
	— О, просто една биография…
	— Чия? — навежда се Хана напред със сияещи очи.
	Том забелязва как Джени се обляга назад със стиснати устни.
	— Тайна на този етап, сладка моя — отвръща Хари. Заиграва се с черната кожена каишка на часовника си. — Ако ти кажа, ще се наложи да те убия. — Прочиства си гърлото. Отмества стола си назад. — Ще се върна след минута. — Усмихва се дружелюбно на Том. — До тоалетната… Извинете ме…
	Майката на Хана има вид на човек, готов да нанесе сериозни наранявания на съпруга си с тежките сребърни прибори. Вместо това обаче насочва вниманието си към Том. Той се мобилизира, за да издържи на рентгеновия й поглед.
	— Ами ти, Том? Какво мислиш?
	Смутен, той отпива вода. Ще му се да бяха поръчали вече виното. Не тече точно разговорът, който си бе представял при първата среща с родителите на Хана. По-скоро очакваше да говорят за спорт; и малко за политика, ако се налага. Но не и за изборите на Хана за бъдещия й живот. При подобен разговор нямаше с какво да впечатли родителите й.
	Огледа хората, чиито отражения се виждаха в огледалото зад гърба на Джени. Мъж с домашно плетена синя жилетка премигна изненадан, когато миньончето, негова сътрапезничка, отказа да му даде да пробва пастата й. Двойка с еднаква кестенява коса очевидно бяха извели телефоните си на хубав обяд. Лицата и на двамата, вторачени в екраните, бяха безизразни.
	Въпреки това всички те май се забавляваха повече от него.
	В ресторанта беше задушно и на него му беше топло в новия костюм. Отпи още вода и си доля от гарафата на масата.
	Джени въздъхна нетърпеливо.
	— Изключено е да нямаш мнение. Сигурно смяташ намеренията на Хана за глупави. Да замине за Япония и да се мотае цяла година там? Много по-добре ще бъде, ако…
	Том усети как Хана, седнала до него, се напряга и той изтресе, без да се замисли:
	— Всъщност, намирам идеята за страхотна! — Не отговаряше на истината. Тя щеше да му липсва адски много. Въпреки това продължи: — Да отидеш там и да се потопиш в съвършено различна култура е проява на смелост.
	Хана му хвърли пълен с благодарност поглед и стисна ръката му под масата.
	Джени стисна устни. Той изпита потребност да я убеди.
	— Истински се гордея с нея.
	— Сериозно?
	Тонът на Джени бе в състояние да замрази и лава.
	— Съвсем сериозно.
	Погледна Хана и се усмихна.
	Джени изсумтя.
	— Няма ли да ти липсва?
	Той я погледна в очите.
	— Да, естествено. Но това е друг въпрос. Не говорим за мен.
	А му се щеше да не е така. Когато Хана за пръв път му сподели за предложението да отиде в Япония, на него му идеше да крещи НЕ! От покрива. Вместо това излезе бързо и пуши през целия път до магазина, където отиде да купи бира.
	Хана забарабани с пръсти по масата.
	— Том получи чудесна нова работа обяви тя. — Няма да има време да му липсвам.
	Джени го погледна с известно одобрение.
	— Къде ще работиш?
	— В правна фирма в Сити.
	Самият той още не го вярваше. Въпреки болката от болестта на майка му успя някак да се представи добре на уговореното от Ник интервю с негов партньор, с когото някога бе играл ръгби. С Ник започваха работа там от следващата седмица. След години на учене той най-накрая щеше да се превърне в един от онези в костюм, с вестник под мишница, отправил се към голям остъклен офис в Сити. На рецепцията поддържаха постоянно свежи цветя, а сградата си имаше и собствено кафене.
	Джени стисна устни.
	— В коя точно?
	— „Фостър, Смит и Вайсберг“.
	— О! — кимна тя. — Знам я. Моя бивша ученичка работеше там.
	Той се запита дали, макар и за миг, не е спечелил одобрението й.
	— Но тя напусна, когато поеха защитата на голяма химическа компания, отговорна за огромния петролен разлив в Атлантика.
	Май не.
	— Мамо — намеси се Хана, — това е първата му работа. Редно е да празнуваме, а не да му обясняваме, че е дяволски скапана.
	— Хана, внимавай какъв език държиш!
	Хана въртеше палци. Никога дотогава той не я бе виждал толкова напрегната.
	Сервитьорът най-после благоволи да дойде.
	— Добър ден на всички. — От джоб на дългата бяла престилка извади химикалка със замах, подходящ за театрална сцена в Усет Енд. Тъмната му коса бе стилно разпиляна по челото, а искрящо бялата му риза бе достойна за реклама на „Персил“. — Да изброя ли специалитетите ни?
	— Да, моля — усмихна се Хана.
	Сервитьорът, очевидно посветил много време да запамети менюто, бе твърдо решен да демонстрира усърдието си. С такова настървение изброи агнешкото с трюфели, телешкото в екзотичен сос и салатите с каперси и морски дарове, че накрая на Том му се прияде само пай и пържени картофи. Таванът сякаш се спускаше, готов да го премаже, а от веселата музика, която се носеше из ресторанта, го заболя главата.
	Том се чувстваше задължен да си избере нещо по-завързано, затова поръча пастата с риба меч — същото като Джени. Леко се раздразни, защото Хана си взе бургер.
	В този момент пристигна Хари и си поръча бургер. Погледна скованото изражение на Джени и предложи:
	— Хайде сега всички да се насладим на един хубав обяд.
	Том разбра от кого Хана е наследила своя оптимизъм.

	* * *

	— Извинявай за срещата.
	Хана се облегна на рамото на Том. Двамата седяха във влака от Оксфорд за Лондон.
	Ниви и поля се нижеха зад прозореца. Пръснатите тук-там крави ни най-малко не изглеждаха впечатлени от започналия да вали дъжд.
	— Не говори глупости. — Том я притисна по-плътно до себе си. — Храната беше изумителна.
	Тя го погледна дяволито.
	— Твоята порция ми се стори малка.
	Той се запита дали да отрече. След петте хапки паста в чинията стомахът му копнееше за още.
	— Може би. — Загледа се през прозореца. — Но беше много вкусно.
	Сега тя се изсмя директно в лицето му.
	— Изражението ти беше ужасно смешно, когато ти поднесоха ястието.
	— Нима ми пролича, че намирам порцията за оскъдна?
	— Естествено. — Тя вече се тресеше от смях. — Всички го разбраха. Дори момиченцето от съседната маса. Не бях виждала по-тъжно изражение. Напомни ми как физиономията ти се издължи, когато изпусна сладоледа си в Брайтън.
	— Беше страхотен и загубата беше огромна.
	— Да, направо трагична за теб.
	— Така е. — Целуна я по челото. — Както и да е. Представих се добре, надявам се.
	— Беше страхотен. — Взе ръцете му. — Извинявай обаче за лошите вибрации. — Тя сниши глас. — Понякога се питам дали нямаше да е по-добре да се разделят преди години.
	— Съмнявам се — поклати глава Том.
	— Наистина ли? — полюбопитства тя с широко отворени очи.
	Той кимна.
	— Да. Да се разделиш не е особено весело. Според мен се разбират.
	— Шегуваш ли се? Не забеляза ли въздишките й и разочарованите й погледи?
	— Не.
	Том ги бе забелязал, но само когато бяха насочени към Хана. Стори му се нередно да го сподели.
	Тя прокара нежно показалец по ръката му.
	— Твоят баща какъв беше? Преди да ви напусне, имам предвид.
	Той преглътна. Никога не говореше за баща си. Стараеше се и да не мисли за него.
	Хана стисна пръстите му.
	— Ще ми се да чуя малко повече за него.
	Том въздъхна.
	— Не беше особено щастлив.
	Загледа се в стадо овце на влажното пасбище.
	— Не?
	— Не. — Том поклати глава. — Според мен, не му харесваше и някой друг да е щастлив.
	Как така?
	— Не знам. Просто животът не му допадаше особено.
	— С какво се занимаваше?
	— Отговаряше за местните разпространители на вестници. Така се запознал с мама.
	— Нима?
	— Да. Той се усмихна. — Давал й безплатни блокчета „Марс“.
	— Леле! — Тя вирна вежди. — Това е готино.
	Том си представи баща си в старото кожено яке и оръфаните джинси. „Готино“ не бе описанието, което му идваше наум.
	— Не се радваше особено на семейството ни. Често го нямаше. Не правеше нищо с нас.
	Хана го потупа по бедрото.
	Сигурно с било тежко.
	— Не бих казал — поклати глава Том. — Просто нещата бяха такива.
	— Но ти сигурно си му се ядосвал.
	— Само заради Джули. Беше толкова малка, когато ни напусна. Шестгодишна. Така и не разбра защо той си тръгна. Затова започнах да се грижа за нея.
	Преглътна надигналата се в гърлото му буца. Появяваше се всеки път, като се сетеше за изражението на сестра си, докато слагаше чиния и прибори на масата и за баща им месеци след като беше си тръгнал.
	— А по-късно сърдеше ли му се?
	Том кимна.
	— Известно време — да. Последният ден, когато го видях, бях получил много висока оценка за есето си и му казах. — Припомни си колко се бе вълнувал. — А той само ме погледна и заяви, че е редно да се справям по-добре с математиката.
	— Било е жестоко…
	— Така е. — На Том вече не му се говореше по въпроса. — Сигурно затова после работех така усилено. — Погледна я и й се усмихна. — Вече няма значение какво мисли той. Пък и не ми е навредило, нали?
	Тя го целуна по бузата.
	— Очевидно не. — Наклони глава и замислено отбеляза: — Но според мен имаш странни предпочитания към сладкото. Сигурно ти е наследство от него.
	Той се престори на ядосан.
	— Смяташ така, защото не обичаш „Сникърс“.
	— Фъстъци с шоколад?! — Направи гримаса. — Не си подхождат!
	— Така смяташ ти. — Удари я леко по рамото. — Но пък ти си луда.
	Целунаха се толкова страстно, че той остана почти без дъх.
	Най-накрая тя се отдръпна.
	— Сигурен ли си за заминаването ми? За Япония, имам предвид, при положение че майка ти е толкова болна.
	— Разбира се. — Усети как го обзема паника. — Но ми пиши. Моля те.
	— Добре. — Вдигна ръката му и я целуна. — Обещавам. Питах се дали ще пазиш нещо мое, докато ме няма.
	— Естествено.
	Молеше се да не е отвратителната й колекция от дивидита.
	Тя отвори чантата си и извади запалката с изображението на знамето на Англия, с която й запали цигарата преди много месеци.
	— Пази я вместо мен. Тя ми е талисманът. А и ще те държи под око, докато ме няма.
	— Ще я пазя — кимна той. — Но по едно време не беше ли моя?
	— Не — отвърна тя и се усмихна. — Никога. — Погледна го. — Ще се върна да си я прибера, Том.
	— Дълбоко се надявам. — Пое си въздух. — И тогава очаквам да се преместиш при мен.
	Мълчание. Секунда. Две.
	Май избърза. Може би…
	Чу я как се изхили и чак тогава попита:
	— А ако не го направя?
	— Ще си го изкарам на запалката — изръмжа той.
	Тя вдигна ръце все едно се предава.
	— Добре тогава. Ще го направя. Обещавам.
	Той се облегна назад. Мечтаеше следващата година вече да е изминала.


>	Девет

	— Хана!
	Хана така се стряска, че изпуска тетрадките, които носи.
	— Маргарет…
	Навежда се да ги вземе.
	— Чакаш ли някого? — Вдига вежда, безмилостно оскубана.
	— Просто…
	Хана се оглежда, за да получи вдъхновение. Всъщност гледаше към паркинга през прозореца и се питаше дали отново ще успее да бъде себе си. В ума й бегло се мярка период от живота й, когато не се е чувствала като в морга, по няма спомен какво точно е усещането.
	Оценяваше есета до един часа, а после в три чу Том да пада на път към тоалетната. В два затвори отново очи и Джули се прибра. Облегна се върху звънеца, защото си била загубила ключовете. За пореден път. Хана ги намери на сутринта увиснали на розов храст, над купчинка повърнато.
	Много хубаво.
	— Обмислям плана на урока за десетите класове, Маргарет.
	Вдига и последната тетрадка и се изправя.
	— Разбирам.
	Смръщеното изражение на Маргарет подсказва на Хана, че не разбира. Началничката й приглажда правата си черна пола и златната халка на безименния пръст проблясва. Хана се пита какъв ли е господин Маргарет. Подозира, че основни изисквания на Маргарет при търсене на съпруг са били в безпрекословно подчинение и пълна липса на чувство за хумор.
	— Възнамеряваш, надявам се, да ми предадеш графиките до края на деня — отбелязва Маргарет през стиснати устни.
	Хана се паникьосва. Смяташе, че се наслаждава на този толкова рядък период, когато е изпълнила всички възложени от Маргарет задачи.
	— Какви графики?
	Маргарет въздиша.
	— Отразяващи постиженията на учениците от седми, осми и девети клас по правопис, четене и така нататък. Пратих ти имейл сутринта.
	— Цяла сутрин имах часове.
	— Не е съвсем така, нали? — Маргарет поклаща глава. — Все пак намираш време да зяпаш през прозореца и да мечтаеш.
	— Не мечтаех.
	Изрича го толкова плахо, че и самата тя не може да се познае.
	Маргарет обаче не спира.
	— Моля те, предай ми ги до утре вечер. Трябва да ги обобщя за съвета на ръководството.
	— Наистина не разполагам с време…
	Маргарет я поглежда свирепо.
	— Няма да ти отнеме кой знае колко.
	— Ама…
	Маргарет поклаща глава.
	— Надявах се на повече от теб, Хана.
	Хана се засяга.
	— Даваш ми доста допълнителни задачи напоследък, а…
	— Ти заяви, че си готова да помагаш на отдела с всичко.
	— Да, така е, но…
	— Ако ти идва в повече, кажи.
	Хана се предава. Чувства се прекалено уморена. Да преговаряш с Маргарет е все едно да говориш на стена.
	— Не, не. Ще ги направя.
	— Чудесно. — Маргарет кимва доволно. Още един проблем е разрешен. Поредната задача е разпределена. Устните й трепват в нещо, което вероятно издава ентусиазъм. — Чете ли най-новата книга на Хауард Джейкъбсън?
	— Не.
	— А трябва. Чудесни образи.
	Единственият образ, витаещ в главата на Хана, е леглото й. Представя си как се пъхва в него, придърпва чаршаф над главата си, докато Том оздравее и тя отново започне да живее.
	Въздъхва. Няма представа кога ще се оправи той. Нито кога тя отново ще се почувства свободна.
	Маргарет продължава да говори все така ентусиазирано.
	— Трябва да сме в крак, както знаеш. Да даваме личен пример.
	Хана премигва. В момента дава един-единствен пример на учениците: да се докарат до такава стенен на умора, че да не са в състояние да включат лаптопа си сутрин.
	— Добре. Благодаря, Хана.
	Хана я гледа как се отдалечава бързо. Всеки път, когато си помисли, че не е възможно животът да стане по-лош, Маргарет се появява с поредните указания.
	Въздъхва и тръгва към офиса на катедрата по английски, където да се зареди с достатъчно кофеин, та да държи очите си отворени, докато оформя поисканите графики. Завива зад ъгъла, но се сеща, че й трябват папки от стаичката с канцеларски материали. Оставя тетрадките върху шкаф с книги и отключва поочуканата синя врата.
	Затваря след себе си, запалва лампата и вдишва миризмата на хартия и мастило за ксерокс. Прекрасно е да е сама. Толкова рядко й се случва напоследък. Постоянно е в класната стая, или на събрание, или вкъщи, където се опитвала развесели Том, или да му помогне при поредния неуспех, когато е стиснал пръсти и тя не може да извади самобръсначката от ръката му, или когато се е залял с вода, докато пълни чайника, за да си направи чай.
	Заговори ли с него, изпитва чувство за вина, задето толкова се самосъжалява. Всяка сутрин обаче става и с наясно, че денят ще е същият като предишния: работа, Том; работа, Том.
	Нищо чудно защо се чувства сто и три годишна.
	Поставя длани върху хладните метални полици и се пита дали ще успее да се сгуши под тях, за да дремне.
	Вратата зад нея се отваря.
	Боже. Кляка и се опитва да се скрие зад ксерокса.
	— Хана, виждам те.
	По дяволите!
	— О, здравей, Раж.
	Старае се да звучи непринудено. Не успява съвсем, защото ръкавът й се е закачил в отделението за хартия. Дръпва силно, освобождава се, но залита към Раж.
	Не такъв беше планът й.
	Той протяга ръка, да я задържи. За миг го оставя да я докосне, после отстъпва.
	Делово; ще се държи делово.
	Той я гледа с упрек.
	— Избягваш ме.
	— Нищо подобно. — Не събира сили да го погледне в очите. Наистина не е никаква актриса. Имало е причина все да играе Третата овца в училищните пиеси. — Просто съм заета.
	Усеща как поруменява.
	— Стига — свъсва вежди той. — Почти не говориш с мен, откакто се върнах в „Куинсдейл“.
	— Раж, нямам време да говоря с никого.
	— Да, но нали сме… приятели.
	— Ами…
	— И вече не идваш в пъба.
	Търпението й се изчерпва.
	— Не е защото те избягвам. С удоволствие бих се отбила в пъба, но вместо това работя по цял ден и се грижа за болния си съпруг през всяка свободна секунда.
	— Добре, добре. Съжалявам.
	— Би трябвало.
	Обръща се, взема няколко яркозелени книжни папки и се обръща отново. Той е пред нея.
	Тя отстъпва; или се опитва да го направи. Помещението е доста малко.
	Той снишава глас, а тя усеща ментовия му дъх.
	— Просто искам да ти помогна, Хана.
	Част от нея иска да го прегърне.
	Той поставя ръка на рамото й. Би трябвало да я отмести, но не събира сили.
	— Защо не излезеш с мен?
	Тя буквално си прехапва езика, за да не се разсмее истерично. Едва намира време да отиде до тоалетната, камо ли да излезе на среща с мъж, който не й е съпруг.
	— Не. — Насилва се да отмести ръката му. — Не, Раж.
	— Погледни ме в очите и го повтори.
	— За бога! Вдига поглед. Престани! — Бутва го с папките по гърдите. — Омъжена съм. И _изтощена_. Ако имам свободно време, върша скучни неща — мия си зъбите или проверявам дали овърдрафтът ми не е надхвърлил лимита.
	— Знам. — Той се приближава още повече. — Но…
	— Няма „но“, Раж!
	Трябва да се измъкне оттук. Минава край него и почти стига до вратата.
	— Излез с мен, Хана.
	Тя го поглежда раздразнено.
	— Ти луд ли си?!
	— Не — поклаща той глава. — Просто помня усещането какво е да си до мен.
	— Гарантирам ти, че ако прекараме заедно една нощ сега, ще ме гледаш как хъркам на възглавницата до теб, а от устата ми се стича слюнка.
	Той се ухилва.
	— Звучиш секси, когато хъркаш. Приличаш на…
	Тя не издържа повече.
	— Тръгвам си.
	Ръката й е на дръжката.
	— Няма да спра да упорствам, да знаеш.
	Тя спира.
	— Слушай: престани. Моля те.
	— Да престана? — пита той дяволито. — Никога.
	Налудничавата ситуация я кара да се усмихне.
	— Следващия път избери по-романтично място. Колкото и да е хубаво тук, все пак е склад.
	— Да опитам ли в кафенето? Или в библиотеката? Или… — засмива се — … в тоалетната?
	— Не прекалявай. — Хана усеща мобилния си да вибрира. Вади го и прочита съобщението. — Шибана работа! Трябва да се прибера вкъщи. Веднага.
	— О? — Той пребледнява. — С нещо да помогна?
	— Да — кимва тя. — Остави ме на мира, чу ли?
	— Но…
	— Просто се откажи, Раж.
	Отваря вратата и излиза.

	* * *

	— Мислех, че няма как нещата да станат по лоши — обявява Том.
	Лежи по лице върху студените плочки на пода на банята.
	— Какво се случи?
	Тя пъхва ръце под мишниците му и започва да го дърпа нагоре.
	— Няма значение.
	Той увисва на ръцете й и кръстът й не закъснява с протестите. Стиска зъби и решава да не му обръща внимание.
	— Напротив — има. — Старае се да го задържи, за да не залитне напред. — Не искаме да се повтори.
	— Опитах се да вървя без проходилката.
	Звучи кисел; разочарован.
	— Но според физиотерапевтката не си готов.
	— Знам.
	— Тогава защо опита?
	Сега вече я болят и раменете, но успява да го вдигне да седне на ръба на ваната.
	— Исках да видя дали ще успея. Долавя тъгата му и се въздържа от отговор. — Мускулите не ме слушат. — По лицето му се изписва раздразнение. — И се стоварих на пода като безполезното копеле, каквото съм.
	Ще й се да има какво да каже, за да го ободри.
	Решава да измести темата.
	— Слава богу, че мобилният е бил у теб. И къде, по дяволите, е Джулс?
	Том поклаща глава.
	— Не знам. Постоянно изчезва.
	— А не бива. Трябва да се грижи за теб.
	— Да, но не е особено забавно да е с мен в момента.
	Тонът му е пълен със самосъжаление.
	— Не е там въпросът, Том.
	— Значи не го отричаш?
	Тя се чувства толкова уморена…
	— Стига, Том.
	— Как така „стига“? — Повишава тон. — Всичко това е истински кошмар за мен, ако не се досещаш!
	— Знам…
	— Нищо не знаеш!
	Тя въздиша.
	— Добре, не знам. Не съм наясно как се чувстваш, естествено, но през цялото време искам да се оправиш. — Отчаяно се опитва да не заплаче. — Само това искам, Том. Не биваше да те сполетява… Моля те, разбери: старая се. Всеки ден. Всячески искам да ти помогна. — Сега вече по страните й се стичат сълзи. — Но толкова са ми силите.
	Обръща се към вратата, ала от рязкото движение се подхлъзва на мокра плочка, пада и пътьом удря главата си в мивката.
	— Хана?
	Толкова я боли, че не е в състояние да говори.
	— Хана?
	Тя премигва и простенва.
	— Хана, добре ли си?
	Паниката в гласа му я трогва.
	— Май да…
	Разтърква тила си.
	— Слава богу. Точно мислех как да те спася като истински герой, но в това мое състояние сигурно щеше да ми отнеме пет-шест часа.
	Тя неволно се усмихна.
	— Важното е, че си го помислил.
	— Така твърдят — засмива се и той.
	Той се приплъзва към нея и поставя глава върху корема й.
	— Сега чудесно илюстрираме израза: „Болен здрав носи“ — промърморва той.
	— Да — разсмива се тя отново.
	Остават така известно време. После Том вдига поглед към нея.
	— Какво ще правим сега?
	Един от нас вероятно ще трябва да стане по някое време.
	— А после?
	— Не знам. — Хана намества главата си по-удобно. — Може би трябва да си припомним как да се забавляваме отново.
	— Да се забавляваме ли? Това пък какво е?
	— Точно за това говоря — отвръща тя.
	Мъчи се да си спомни кога за последен път са се забавлявали заедно. Май беше преди повече от година. И беше придружено с огромно количество алкохол.
	— Като начало да си направим „Маргарита“ — предлага тя. После се сепва. — По дяволите. Извинявай. Не бива да пиеш. Какво ще кажеш да ги направим без алкохол?
	— От един коктейл нищо няма да ми стане.
	— Предполагам… — Перспективата малко я разведрява. — Ще е като едно време в първия ни апартамент до денонощния гараж — споделя тя.
	— В бара с напитки винаги имахме бутилка портокалов ликьор до текилата — сеща се той.
	Не е за вярване, че наричаш онзи скапан шкаф над мивката в кухнята „бар с напитки“ — изумява се тя.
	— Естествено — усмихва се Том. — Беше любимото ми място в жилището. Толкова се забавлявахме там.
	— Така е. И е редно да се опитаме да възвърнем усещането. Приемаш ли?
	— Да — ухилва се той.
	Тя му подава ръка, за да му помогне да се изправи. Прегръща го през кръста и се насочват към всекидневната. И предстоящата вечер.

	* * *

	В полунощ Хана се събужда и сяда рязко в леглото. Пияна е; замаяна; и има нужда от половин литър вода и няколко препечени филийки.
	Графиките с постиженията!
	По дяволите!
	Надига се от леглото и се захваща.


#	Служба при погребението на госпожа Розмари Джейн Елисън. Крематориум „Уестхейс“, Съмърсет
#	ноември, 2007 г.

	— Хана, ти дойде! — Той я издърпа в коридора към параклиса, за да я предпази от дъжда. — Не мога да повярвам!
	Погали я по лицето. Беше загоряло, а в огромните й кафяви очи се четеше съчувствие. Тя протегна ръце и го прегърна, сякаш никога няма да го пусне.
	В очите му напираха сълзи. След цялата болка през последните седмици на майка му сега искаше само да се сгуши до нея и да излее всичките заключени в сърцето си сълзи.
	— Естествено. — Тя се отдръпна и го хвана за ръка. — Защо не ме извика по-рано?
	— Знаех, че се забавляваш там. Не исках да ти разваля удоволствието.
	— Том, аз те обичам. Ти си по-важен от всичко друго.
	— Наистина ли?
	— Наистина. Нищо не се е променило. Поне при мен. Това е самата истина.
	Изрече го толкова високо, че събуди леля Сю, която тихо похъркваше на пейка зад тях, до вратата на параклиса.
	— _Бинго!_ — извика леля Сю, видимо объркана къде се намира.
	— Сигурна ли си?
	Престраши се да я погледне и забеляза решителност в очите й.
	Хана си пое дълбоко въздух.
	— Искам да сме заедно.
	— Добре — кимна той и стисна ръката й. — Страшно много ми липсваше.
	— И ти на мен. — Тя го целуна. — А сега — има ли с какво да помогна?
	— Не бих казал. — Погледна към опечалените, чакащи вратата на параклиса да се отвори. — Май съм се погрижил за всичко.
	— Къде е катафалката?
	— Всеки момент ще пристигне.
	— А Джули?
	— И тя. Обеща да е тук в десет и половина. Ако имаме късмет, ще изпревари свещеника.
	Погледна навън точно навреме, за да види как вратата на спрялото отпред такси се отваря и Джули излиза. Държеше за ръка момче, което Том бе забелязвал да пуши цигара от цигара в парка срещу къщата на майка му. Беше облечен в тесни сиви джинси, а по врата му над черната тениска се виеше татуирана змия.
	Том стисна зъби и се отправи към двамата, все така хванал Хана за ръка.
	— Здравейте, здравейте…
	Гласът на Джули се извисяваше високо, докато минаваше между утихналите роднини и приятели, скупчили се под чадърите, защото дъждът се бе усилил. Доброволка в младежкия клуб, където помагаше и майка му, постави ръка върху рамото на Джули, но сестра му бързо я отмести.
	— За бога, какво е облякла? — Леля Сю беше излязла навън и гледаше с неодобрение племенницата си. Чичо Джо се постара да успокои съпругата си, но както винаги загуби двубоя. Брадичката на леля Сю започна да трепери. — Ами аз виждам гащите й! А и какво е това на шията й? Смучка ли?!
	— Добро утро.
	Джули бе застанала пред тях и целуна звучно брат си по бузата. Миришеше на застояла бира и цигари. Косата й висеше безжизнена. Черното й горнище имаше бяло петно на якичката и не бе добре подпъхнато в миниатюрната й черна пола. Сивата жилетка се свлече от раменете й, докато се опитваше да запали цигара. Ръцете й трепереха така силно, че Том пристъпи напред, за да предпази пламъчето на запалката.
	Тя дръпна и запали.
	— Благодаря.
	— Защо закъсня?
	Тя забели очи.
	— Проклетото такси попадна в задръстване. Казах му да мине по друг път, нали, Си?
	Си, дълбоко съсредоточен да пълни дробовете си с никотин, явно не я чу. Изведнъж и на Том му се прииска да запали цигара.
	— Здравей, Джули поздрави Хана.
	Джули я изгледа от глава до пети.
	— А, и ти си дошла…
	Хана се изчерви и погледна надолу.
	— Дойдох веднага щом чух.
	Джули дръпна от цигарата и издиша дима по посока на Хана.
	— Браво на теб.
	Том, готов да защити Хана, се намеси:
	— Как си, Джулс?
	Сестра му вирна вежди.
	— Била съм и по-добре.
	Започна да пристъпва от крак на крак и след още три дръпвания свърши цигарата.
	Хана подаде ръка на Си.
	— Аз съм Хана.
	Придружителят на Джули си извади косматата ръка от джоба и я подаде на Хана.
	— Си — представи се той.
	Стъпка хвърления на земята фас и се загледа нанякъде. Том се запита на колко ли години е и знае ли, че сестра му е на шестнайсет.
	Джули запали нова цигара.
	— Си е шофьор на камион.
	— Така ли?
	— Да. — Джули издуха дима в лицето му. Погледна към входа. — Хубави цветя.
	— Благодаря. — Том сви рамене. — Да беше ми помогнала да ги избера.
	Тя също сви рамене.
	Мама и без това няма да ги види.
	Той потърси думи, с които да запълни зейналата помежду им пропаст.
	— Къде беше през последните няколко дни, Джулс?
	— Със Си.
	— Ходи ли на училище.
	— Не — поклати тя глава.
	— Надявам се скоро отново да тръгнеш. Ако изпуснеш много материал, ще…
	— Всъщност, няма да се връщам — прекъсна го тя.
	— Какво?!
	Часове наред той бе убеждавал скъпото й училище да й позволи да живее безплатно в общежитието. Беше толкова умна. Шестици по всички матуритетни предмети.
	Джули въздъхна.
	— Няма да се върна в училище.
	— Защо?
	— Ще си намеря работа.
	Това бе новина за него.
	— Кога го реши?
	— Преди време. — Загаси цигарата си на земята. — Докато се грижех за мама, а ти преуспяваше в Ситито.
	Не обърна внимание на подигравката. И друг път я бе чувал.
	— Не искаше ли да го обсъдиш с мен?
	— Защо? — Нахалството й му подейства като шамар. — Теб те нямаше.
	— Джулс, не е честно да говориш така.
	— Не е ли? — Тонът й стана гневен. — Доколкото си спомням, аз й биех инжекциите, мерех й температурата и чистех нощното й гърне. Аз бях до нея, опитвах се да я храня и сменях чаршафите, след като повърне. Само аз.
	Той сниши глас и се приближи към нея.
	— Налагаше се да работя. За да плащам нейните сметки, и моите. И идвах при всяка възможност.
	— Самозалъгвай се, с каквото щеш, Томо, но на мен наистина ми трябваше…
	Тя млъкна.
	— Какво?
	— Нищо.
	— Но къде ще живееш, Джулс? Социалните няма да позволят да живееш сама.
	— Не е твоя грижа.
	— Напротив. Всъщност, ела да живееш при мен, ако искаш.
	— Наистина ли?
	— Разбира се. — Той се усмихна. — Хана ще е с нас известно време, но…
	Тя извърна глава.
	— Не, благодаря. Ще остана при Си. Има апартамент. Нали, Си?
	Си изсумтя и се вторачи в телефона си.
	— Но…
	Усети ръката на Хана върху своята. Беше хладна; действаше му успокоително.
	— Том? Май трябва да вървиш.
	Той се обърна и видя катафалката. Дълга. Черна.
	Финална.
	Опечалените се смълчаха. Том тръгна натам, като се бореше сълзите му да не потекат, докато двама носачи умело свалиха ковчега. Бронзовите му дръжки блестяха, дървото лъщеше. Отгоре му бе поставен един-единствен венец от лилии.
	Всичко бе точно както майка им бе искала.
	Обърна се и видя сестра си да рухва в прегръдката на Си. Искаше да отиде при нея, да я обгърне с ръце и да й помогне, но тя едва ли щеше да му позволи. Вместо това изчака другите носачи: чичо Джо, Адам, Азис, шефът на майка му от фирмата по почистване. Докато се съберат, Том гледаше ковчега и мислеше за жената вътре. Тя винаги вземаше най-малкото парче торта, смееше се на всяка шега на шоумена Брус Форсай и вечно се притесняваше да не пречи.
	Щеше му се да й бе отделял повече време; по-често да бяха разговаряли; да й беше благодарил.
	Вече бе прекалено късно. Прехапа силно устни, за да не се разплаче.
	Наведе се да поеме тежестта на ковчега върху рамото си. Хана застана до него.
	Прошепна така, че само той да я чуе:
	— Държиш се толкова храбро, Том. Невероятен си.
	Вдигна ръка, за да подпре ковчега.
	Радваше се, задето е успял да заблуди Хана.
	Себе си обаче не бе в състояние да заблуди.


>	Десет

	— Хайде, Хан. — Тонът на Стеф е умолителен. — Толкова отдавна не сме излизали.
	Хана поглежда към градината. Тревата изглежда толкова умърлушена, колкото се чувства и тя, а килналият се розов храст е готов да поеме към голямата небесна градина.
	— Знам, Стеф, но не мога. Том има нужда от мен.
	— Но местата са _страхотни_! Направо — мечта!
	— Знам. — Хана се обръща и започва да прибира порцелановите чаши и чинии, които се натрупват по всички маси и шкафове през седмицата. — Наистина ми е невъзможно да дойда. Съжалявам. Том не престава да рови в гугъл за случаи на оцелели след инсулт всеки път, когато смята, че не го виждам. Редно е да съм тук.
	— Защо Джули не го гледа?
	— Прави го през седмицата, реши ли да си даде труда. През уикендите аз съм с него.
	— Няма ли начин да я подкупиш?
	— Ще се наложи първо да я намеря. — Хана оставя чашите в мивката и тръгва към стаята за гости, в момента — спалня на Том. — Съжалявам, Стеф, трябва да вървя.
	— По дяволите! — Стеф въздъхва дълбоко. — Наистина е редно да се разведриш. Притеснявам се за теб.
	— И аз — признава Хана и вдига жилетка и чорап от най-долното стъпало на стълбището.
	— Той как се държи?
	— Добре.
	— Или гадно?
	— Казах — добре — въздиша Хана.
	Следва пауза.
	— Липсваш ми, Хан.
	— Знам. Аз и на себе си липсвам. Сега — затваряй. Чака ме работа. А и имах бурна нощ. И за бога — не споделяй колко прекрасно е било в понеделник!
	Влиза в банята и премигва от силната слънчева светлина, която струи през прозореца.
	— Кой беше?
	Том седи на инвалидния си стол, загърнат с пешкир.
	— Стеф. — Пуска мобилния в джоба си. — Нищо важно.
	С дясната си ръка Том посочва брадичката си.
	— Как съм се справил?
	Хана внимателно го разглежда.
	— Малко по-добре от миналия път.
	— И се порязах само два пъти.
	— Чудесно. — Откъсва парче тоалетна хартия и попива кръвта от двете срязани места. — Скоро ще успяваш сам да си облечеш тениска и наградите ще завалят.
	— Да, нали?
	Гледа толкова гордо, че тя се навежда да го прегърне. Той не разчита правилно намерението й и вдига устни да посрещне нейните. Тя се отдръпна, като същевременно ненавижда разочарованото му изражение.
	— Дай. — Тя окача пешкира от раменете му на закачалката. Това й дава секунда, за да си поеме въздух. Обръща се към него. — Сега за награда, задето си се обръснал така добре, ще те почерпя със специална закуска.
	— Нима? — Очите му светят. — Днес е щастливият ми ден.
	Хана приближава проходилката към него.
	— В болницата казаха да отпразнуваме всяко постижение, затова според мен напълно си заслужил яйца с бекон.
	— А ще добавиш ли гъби и домати? Пък и сирене.
	Тя намества проходилката, та той да успее да се облегне на нея и да се изправи.
	— Запомнил си специалната ми рецепта? Не съм я приготвяла от години.
	— Как да я забравя?
	Тя постоянно се изненадва от способността му да помни хубавите моменти, когато още правеха секс, излизаха и знаеха как да се разсмиват взаимно.
	Но тя не е в състояние да забрави и лошото между тези моменти.
	— Добре. Уточнихме менюто. — Вдига синя тениска с изображение на капитан Кейвман на гърдите. — Но като говорим за закуска, Джули е счупила машината за кафе.
	— О! — Той въздиша. — И сигурно е изяла всичкия хляб.
	Тя му помага да облече тениската.
	Дали да не излезем да хапнем.
	— Не съм сигурен.
	— Денят е чудесен. Да отидем в „Кръстопътя“? Не е далеч, а и сандвичите им с бекон са чудесни.
	Тя изпитна огромно желание да излезе, да си припомни какво е да усещаш слънцето на тила си, да е част от разхождащата се през уикенда тълпа.
	По лицето на Том се изписва съмнение.
	— Може да си ги направим и тук.
	— Не и без хляб. — Поглежда с копнеж през прозореца. Прави нов опит — Хайде, Том. Да излезем от вкъщи. Топло е за март. Да се възползваме.
	Мълчание.
	— Добре — съгласява се накрая той. — Но само ако съм с бастуна. Няма да седна в проклетата количка.
	Сега я обхващат съмнения. Той отдавна не е ходил пеша толкова далеч.
	— Ще се справя, Том. Знам как се сгъва и…
	— Не! — отсича той. — Мразя я.
	— Сигурен ли си, че си готов? Да отидем с колата…
	— Нека се опитам.
	Тя се радва на решителния му тон.
	— Добре, да опитаме. Аз черпя. — Взема боксерките му. — Време е да ти сложим бельото.
	— Добре.
	Настъпва поредната неловка пауза. Всеки път, когато го прави, се чувства неловко. Все едно му се натрапва. Каменното му изражение й подсказва, че и той изпитва същото.
	Тя маха метнатия върху слабините му пешкир, а той използва дясната си ръка, за да се надигне. Кожата му е още топла от водата и мирише на гела, който така щастливо вдишваше първия път, когато я взе в прегръдките си.
	Ръката й докосва голото му бедро. Вижда познатите тъмни косъмчета по дългите бедра и бенката на десния крак. Всъщност за пръв път от много време гледа тялото му. Обикновено толкова бърза да го облече, че нахлузва дрехите му все едно е манекен от витрина, когото обличат с новата колекция. А днес ароматът, който се носи от него във въздуха…
	От кабинета до банята се чува звучно похъркване и моментът отминава.
	— Кой ли е това? — пита тя.
	— Джули си е намерила нов приятел, предполагам. — Том въздъхва. — Нямам представа какво става с нея. Или със Зак.
	— Ако Зак въобще съществува. Тя е тук от два месеца, а нямам доказателства, че Зак не е плод на нейното въображение.
	— Наистина не разбирам нищо. Опитах се да говоря с нея, но тя сменя темата. Притеснявам се какво ще прави с живота си. Вниманието й не се задържа за дълго върху никого и нищо.
	Хана прикляква и внимателно нахлузва боксерките през стъпалата му.
	— Ако искаш, да поговоря с нея — предлага тя.
	— Би било чудесно. — Очите му засияват. — Благодаря ти.
	— Няма проблем.
	Издърпва боксерките над прасците, после — под бедрата.
	— А сега — финалът.
	Помага му да се надигне, за да вдигне боксерките до кръста.
	Докато ги намества, вижда нещо.
	Нещо, което очевидно се радва да я види.
	Не пишеше нищо за това в листовките, връчени им при изписването от болницата.
	Смутен, Том поставя дясната си ръка върху слабините.
	— Не е нещо, което не съм виждала преди — опитва се да се усмихне тя.
	— И се надявам отново да го видиш.
	Тя се насилва да го погледне в очите. На него определено му е нужно да вярва в бъдещето.
	— Разбира се — уверява го тя. — Хайде сега да ти сложим анцуга и да тръгваме.

	* * *

	— Стигнахме! — Изтощен, Том стъпва с левия си крак върху стъпалото пред вратата на кафене „Кръстопътя“. — Бях забравил колко далеч е от вкъщи.
	Хана не прави никакъв коментар. Стига тук за три минути сутрин, за да си вземе кафе на път за работа. Днес им отне двайсет.
	Том е задъхан.
	— Да изчакаме секунда, само да си поема въздух.
	— Разбира се — приема Хана.
	— Как мина, според теб?
	— Справи се чудесно — усмихва му се тя.
	— Само дето заклещих бастуна в онази решетка. — Той забелва очи. — Какви ли ще ги свърша на връщане.
	Поглежда я и се усмихва.
	Тя постоянно забравя колко храбър може да е той.
	Стисва рамото му, преди да бутне вратата да се отвори. Иззвънява звънче и ги обгръща вкусният аромат на кафе и бекон.
	— Двойна порция за теб — отсича тя. — Заслужи си я.
	С накуцване той се отправя навътре. Тръгва през тесния проход между две маси. Почти успява, но бастунът се закача в дръжките на огромна червена дамска чанта. Той е на път да падне, ала успява да се вкопчи в покривката, за да се задържи. Кафето на някаква жена полита във въздуха и се разплисква по дървения под.
	Том изглежда силно засрамен.
	— Боже, извинявайте. — В очите му се мярка гордост. — Ще ви го възстановя.
	Жената се обръща гневно, забелязва обаче бастуна и пребледнялото лице на Том. Гневът е изместен от съжаление.
	— Няма нужда. — Поклаща глава. — Не е никакъв проблем — добавя тя със сладникав тон. Кани се да стане. — Да ви помогна ли?
	— Не — възразява Том веднага. — Добре съм.
	Обръща се и се насочва към маса до прозореца.
	Хана сяда срещу него, с лице към огромния прозорец, който гледа към улицата.
	Той се навежда напред.
	— Поведението й беше адски покровителствено!
	— Така е. — Хана хвърля поглед към жената. — Но се опитваше да ти помогне.
	Изражението му става раздразнено.
	— Нищо не разбират!
	— Естествено. — Хана взема меню, но веднага го оставя. Откакто преди пет години за пръв път стъпи тук, неизменно си поръчва едно и също. — Никой не може да разбере какво ти е.
	— Чувствам се толкова… различен от всички.
	— Знам. — Хваща ръката му. — Но ще отмине. Сигурна съм.
	— Наистина ли? — поглежда я той със съмнение.
	— Да. — Тя търси думите, които му е нужно да чуе. — Силен си, Том. Четох онлайн, че прекаралите инсулт се крият с месеци, а ето те сега тук: излязъл си да закусиш в Южен Лондон.
	Той се усмихва.
	— Сега, за бога, побързай да поръчаш кафе. Никой не иска да прекара сутрин с лишена от кофеин Хана. Най-малкото аз.
	— Самонадеян негодник! Подава му меню. — А ти си поръчай храна. Никак не си забавен, когато си гладен.
	— Много ти благодаря. — Забелва очи. — Изключително мила си, няма що.
	Хана прави знак на сервитьорката с оранжеви обици и впита тениска и поръчва.
	Том се обляга назад.
	— Помниш ли, когато го правехме през цялото време?
	— Някъде преди стотина години.
	Поглежда я виновно.
	— Да… — Усмихва се. — Преди да се потопиш в работата си.
	— _Аз_ ли? _Възмутително_ е да го казва човек, който само дето не спеше в офиса!
	— Така е…
	— Мислиш ли да се върнеш? Говоря за фирмата.
	— Може би. — Взема пакетче захар и започва да барабани с него по масата. — Сега едва включвам мобилния, но отново ще ми се доработи, знам.
	Стомахът й се свива.
	— Наистина ли? — пита плахо тя.
	— Разбира се. Защо не? А и Ник не се е отказал да създадем съвместна фирма.
	— А ти искаш ли го?
	— Да. Отдавна мечтаем за това.
	Хана го поглежда. Вижда слаб мъж, с широк анцуг, отдаден на мечти за живота, който е водил преди.
	Част от нея се страхува за него; друга част се изпълва с гордост.
	Сервитьорката им поднася кафетата и Том й се усмихва.
	— Просто малко съм…
	— Какво?
	— Нищо. — Той поклаща глава, замисля се и след малко добавя: — Трябва само да продължа да си правя упражненията, да си гълтам хапчетата и ще се оправя. Това е.
	— Да. — Тя отпива от латето. Звучи добре.
	— Как е в службата ти, Х?
	— Всичко е наред.
	Не й се говори за работата. И без това мрачното настроение, характерно за неделя вечерта, започва да я обзема още в събота по обяд. Лош признак.
	— А колегите ти? Как е Стеф?
	— Както винаги: шумна, без илюзии. Такава, каквато си е. Скоро обаче заминава за Танзания и се вълнува.
	Отново отпива от кафето, за да не каже нещо повече.
	— А другите?
	Том никога не е разпитвал за колегите й. Хана го поглежда озадачена.
	— Онзи тип… Как се казваше? Срещнахме се веднъж в пъба. Раж как е?
	Хана за малко да си изпусне чашата. Поглежда го, за да разбере какво се крие зад въпроса, но на лицето на Том е изписан неподправен интерес.
	— Добре е. Този срок се върна за малко, но скоро отново ще си отиде.
	— Ясно… Доставя ли ти удоволствие?
	— Кое? — Обзема я паника, да не би да има предвид присъствието на Раж в гимназията. — Работата ли?
	— Да — кимва той. — Някога много я обичаше. Направо излиташе от вратата в понеделник сутрин.
	— Да, но това беше отдавна.
	— Разкажи ми как е сега.
	Изведнъж се чувства окаяна. Някога работата значеше много за нея. Сега училището е малко по-малко депресиращо място от дома й.
	— Не ми се говори.
	— Защо не, Х?
	— Слушай: вече просто се научих да се справям с нещата сама, ясно ли е? — отвръща тя рязко.
	Лицето му се издължава.
	— Добре, извинявай. Не исках да те разпитвам. Но ми е… интересно.
	Хана се опитва да си възвърне самообладанието, докато сервитьорката поднася храната им. Няма начин Том да знае за Раж и нея.
	Или има?
	Не.
	Категорично не.
	Поема дълбоко въздух и поглежда чините.
	За нея — специалната закуска, а за него — палачинки с кленов сироп.
	Докосва течния жълтък на пърженото яйце пред себе си. Умира от глад, но първо нарязва храната, за да му е удобно и чак тогава започва да се храни.
	— Благодаря. — Той хапва от палачинката и затваря очи от наслада. — Много е вкусна…
	Тя също слага залък в устата си.
	— И моето е чудесно. Искаш ли да опиташ?
	Той я поглежда озадачен.
	— Ти никога не даваш от храната си?
	— Може да съм се променила — ухилва се тя.
	— Тогава ще се възползвам! — Посочва резените бекон и картофките. — Малко от тези, моля.
	Тя поставя хапка върху вилицата и я поднася към устата му.
	Той се усмихва и отбелязва:
	— Наистина е изумително.
	— Знам — отвръща Хана и лапва от бекона.
	— Имам предвид, че ми даде от твоето — уточнява той.
	— Стига! — сопва се шеговито тя. — Не съм чак толкова лоша. Но помня как веднъж се опита да откраднеш от карамелизирания ми мъфин и аз истински се запитах как да те убия с лъжица.
	Двамата се разсмиват и за миг очите им се срещат.
	На нея й става неловко; горещо.
	— Приятно с да те чуя как се смееш, Х.
	— През цялото време се смея.
	— Не е вярно. Той отпива от кафето си. Някога го правехме. Искам да си щастлива. Каквато беше някога. — Ухилва се. — Помниш ли онзи уикенд в Париж?
	— Какво?! Онзи, през който не видяхме нито една от забележителностите ли?
	— Да. Обожавах да лежа в леглото и да се храним от обслужване по стаите. Присмивахме се на бидето и на рецепционистката, която в най-странни часове се появяваше с бутилки шампанско. Беше прекрасно.
	— Така е.
	Хана е забравила всичко това. Помни само скандала при връщането им и как привикаха Том на работа още на летището. Бяха се разбрали да й помогне да се подготви за интервю за работа, която наистина много искаше. Вместо това на нея се падна да се поти, за да прибере багажа вкъщи, да изпие конски дози кафе и да го ненавижда от дъното на душата си.
	Така и не получи работата.
	Сега Том седи срещу нея и дъвче парче бекон.
	— Тревожа се за теб — обявява той.
	Щеше да се тревожи още повече, ако знаеше за Раж; и за Танзания.
	Ако знаеше истината.

	* * *

	— Значи ще се видиш с Ник по-късно? За футболния мач ли?
	— Предполагам. — Том спира за секунди. Останал е без дъх по пътя към вкъщи. — Но май по-добре да си почина малко преди това.
	— Аз имам да проверявам есета, така че прави каквото ти се прави.
	— Ще проверяваш? Отново? — Том я побутва игриво. — Внимавай или ти ще се превърнеш в работохолика в нашата връзка.
	— Ха-ха! — прави гримаса Хана.
	Наближават портата на къщата си и тя забелязва непознат, който се задава откъм входната врата.
	— Здравейте.
	— Здрасти — поздравява непознатият. Акцентът му е неочаквано мек; леко западняшки. — Джули някъде наоколо ли е?
	— Не знам. — Хана го оглежда. Веселата му червена жилетка е в рязък контраст с изписаната върху лицето му тъга. — А ти си…
	— Зак. — Мъжът прокарва длан по наболата си брата. — Мислех, че Джули е отседнала тук, но не отваря вратата. Исках да… — въздиша дълбоко — … да кажа „здрасти“.
	Хана вади ключовете.
	— Сигурно е излязла, но ще проверим.
	Том се обляга на градинската ограда.
	— Аз ще правя компания на Зак.
	— Добре.
	— Благодаря.
	Зак пъха ръце в джобовете на размъкнатите си джинси.
	Хана отключва вратата и внимателно я затваря зад себе си.
	— Джули?
	— Тихо! — Джули се появява откъм кухнята. — Няма ме.
	— Как така? — Хана си оставя чантата. — Зак е тук.
	— Знам. — Джули свъсва вежди. — Защо мислиш се крия?
	— Нали искаше да го видиш?!
	Очите на Джули са подпухнали и Хана забелязва колко е бледа.
	— Объркала си се. Просто го разкарай. Моля те.
	— Но защо? Дошъл е чак дотук, за да те види.
	— Ще трябва да се върне там, откъдето е дошъл, това е.
	Джули шепне, а на челото й пулсира вена.
	Хана е озадачена.
	— Защо не му кажеш „здрасти“, ако… — Поглежда към вратата на кабинета — … гостът ти си е тръгнал?
	— Моля те! Не ми е до него сега. Лошо ми е.
	— Сериозно? Поредният махмурлук ли? Горкият Зак. Чака отвън, а ти…
	— Знам: голяма крава съм. — Тонът на Джули е пълен с горчив сарказъм. — За пореден път се издънвам. Доказвам колко си права, когато си мислиш най-лошото за мен.
	Хана поклаща глава.
	— Не ме вини. Очаквам да се грижиш за Том, но теб вечно те няма. Какво, по дяволите, става?
	— Нищо. — Джули завързва колана на зелената си роба. Хана вижда, че тя трепери. — Хайде, разкарай го.
	— Добре, добре — предава се Хана. — Ще кажа, че те няма.
	— Наистина ли? — Джули преглъща. — Благодаря ти.
	— Но ще ми разкажеш всичко. След това.
	— Да. По-късно — кимва Джули.
	После изчезва в кухнята и затръшва вратата.


#	Карта на гората Ашдаун
#	лятото на 2008 г.

	Той винеше японските туристи.
	Чу ги веднага след като разубеди Хана да не търси достатъчно дълга и дебела пръчка, за да се подпира. Около тях зажужаха камери, чуваха се възбудени гласове. Жадни погледи, готови да зърнат Мечо Пух, появи ли се иззад храстите е гърне мед в лапи.
	Искаше прекарването да е идеално: обляно от слънце; спокойно; пълно с чувственост. Такова, каквато смяташе, че тя винаги си го е представяла.
	Вместо това го болеше коляното от прекалено ентусиазираната тренировка по футбол и беше заобиколен напълно от щракащи фотоапарати и проблясващи светкавици. Трябваше да я отдалечи от тълпите; да е само негова на място, където да го изслуша. Не желаеше да попадне в Ютуб или на снимката от ваканцията на непознат японец.
	Хана се бе надвесила над перилата на моста и се взираше в клокочещото поточе долу, той я докосна по рамото. Тя се обърна към него със сияещи очи.
	— Том, А. А. Мили трябва да е стоял тук, когато е измислил героите си. Точно на това място.
	— Знам.
	Опита се да се усмихне, но съзнаваше, че от адреналина лицето му е застинало в смъртна маска.
	— Благодаря, задето ме доведе тук. — Слънчевата светлина се плъзгаше по кестенявите й коси. — Невероятно е да видиш откъде се е появил Йори.
	Майната им на туристите. Той беше готов! Пое си дълбоко въздух…
	— Извинете… — Някой го докосна по рамото. — Снимка направите ли ми?
	За миг се запита дали да не извърши убийство, но после се обърна и се усмихна на младия японец до себе си.
	— Разбира се.
	Ръцете му трепереха толкова силно, че едва държеше апарата. Идеше му да се разсмее истерично, когато мъжът извади малък плюшен Мечо Пух от раничката си и го приближи до лицето си за снимката.
	Върна камерата.
	Хана го дръпна за ръкава.
	— Умирам от глад — обяви тя. Измъкна пакет с мини вафли от чантата и хапна една. — От чистия въздух е.
	— По-добре запази малко за по-късно. Закусихме преди час.
	Отчаяно се опитваше да опази настроението, завладяло го още при събуждането. Днес щеше да предложи брак на любимото момиче. В деня, когато преди две години я срещна за пръв път; или по-точно: заговори я за пръв път. Носеше и пръстен; намираха се на идеалното място; слънцето светеше ярко.
	Тя не го послуша, извади втора, лапна и нея и задъвка доволно.
	— Боже, фантастични са! — обяви тя и посегна за нова.
	Сега. Трябваше да го направи сега.
	Падна на коляно и отново пое дълбоко въздух. В това време тя бе забола поглед в пакета и енергично ровеше в него. Клон се впиваше болезнено в коляното му. Запита се върху какво ли е коленичил.
	— Хана…
	Тя го погледна, застина и изпусна вафлата.
	— Боже…
	Той отвори уста, но изведнъж си даде сметка, че не е помислил какво ще каже. Не бе готов да се изрази като нейния господин Дарси, Хийтклиф или който и да е от безбройните романтични герои, които витаеха в мечтите й.
	Добре, де. Ще го каже простичко.
	— Хана, ще се омъжиш ли за мен?
	Тя сепнато покри уста с ръка.
	Той агонизираше в очакване на отговора й.
	— Хана…
	— Да!
	Приклекна до него и се целуваха, целуваха, целуваха.
	После се отправиха към паркинга с изцапани колене и преливащи от трепетно вълнение сърца. Хана бъбреше за сватби, приятели, позвъняване до родителите й, но изведнъж изрече нещо, което се загнезди в ума му.
	— Какво ти е казал Деймиан?
	— Било лудост да се върна от Япония, като съм имала такава страхотна работа там, но знаех, че постъпвам правилно. Ти си човекът за мен.
	— Страхотна работа ли? Не си го споделяла. Твърдеше само, че било забавно.
	Хана така и не се върна в Япония след погребението. Вместо това преподаваше английски на чужденци, докато търсеше работа като гимназиален учител. Той не се противопостави на решението й. Страшно му допадаше Хана да е в апартамента му всяка нощ, да му разказва коя книга чете в момента или за мелодраматичните перипетии във връзката на Косима и Алберто — двама от италианските й ученици.
	— Нищо особено — сви рамене тя.
	— Кажи ми, Хана!
	— Повишиха ме. Щях да бъда координатор на програмата в няколко токийски училища. Наистина не е кой знае какво. — Усмихна му се. — Много по-важно беше да се върна и да бъда с теб.
	— Но…
	— Това исках, Том. Честно.
	Част от него съзнаваше, че трябва да продължи да я разпитва, но друга част се страхуваше какво те узнае. Беше толкова щастлив, задето тя се върна при него.
	Стигнаха до наетата кола. Той отключи и задържа вратата, за да й е по-удобно да се настани.
	— Да отидем да го отпразнуваме, годенице.
	Тя му се усмихна и той разбра, че до края на живота си няма да се насити да вижда лъчезарното й изражение.
	Изгаряше от нетърпение съвместният им живот като семейство да започне.


>	Единайсет

	— Изражението ви е странно, госпожо.
	Хана вдига поглед от есетата, които преглежда.
	— Повече от обичайното ли, Т’шан?
	Момичето обмисля прекалено дълго отговора и това не се харесва на Хана.
	— Да, госпожо.
	— Чудесно. — Хана оставя химикалката. — Благодаря за насърчителните думи.
	— Моля. — Т’шан сменя темата. — С хубава рокля сте.
	Хана се усмихва и поглежда лъскавата черна материя.
	— Благодаря. Тя…
	Т’шан обаче не спира да говори.
	— Аз обаче бих я носила с други обувки. Тези са…
	— Млъкни! — прекъсва я Хана. Още малко подобни приказки и ще отиде да се хвърли под мотрисата в метрото. — Време е да тръгваш, за да правиш онова, което обичайно правиш след училище.
	Т’шан я гледа дяволито.
	— Да ви кажа ли какво е?
	Всъщност не бих искала да знам.
	— Забавна сте, госпожо — отсича Т’шан и излиза.
	— Как мина днес? — пита Стеф от прага на класната стая.
	Облечена е в ярка червена рокля, а косата й е събрана на кок. Това кара Хана да се чувства неугледно.
	— Добре.
	Става и започва да подрежда екземпляри от „Повелителят на мухите“ на лавицата в ъгъла.
	— Добре, значи?
	Стеф сяда на първия чин.
	— Да — отвръща Хана лаконично.
	Не й се говори по въпроса. Дните идват и отминават. Нищо не се променя.
	— Седми ден подред ми отговаряш така.
	Хана прибира и последните книги.
	— Нима ги броиш?
	— Определено.
	— Няма за какво да се притесняваш. Добре съм.
	— Ето — пак същата дума — свъсва вежди Стеф.
	Хана изпитва леко раздразнение.
	— Просто дума. Можех да кажа „всичко е наред“, или „чудесно“, нали?
	— Да, можеше, но не го направи, Хан. Каза само „добре“ и все това повтаряш, откакто Том получи инсулта.
	Хана се кани да протестира, но Стеф вдига ръка, за да я спре.
	— Слушай, знам, че е кошмарно. И на него му е трудно, съзнавам го. Но ти щеше да го напуснеш, а не виждам…
	— Стеф, престани!
	— Просто се опитвам да помогна.
	— Недей.
	Стеф започва да барабани с пръсти по чина.
	— И още нещо, докато сме на тази тема. Защо не спреш да изпълняваш скапаните задачи на Маргарет?
	— В момента тук имам единствено работата. Старая се да я запазя.
	— Хан, ненавиждаш преподаването в това училище. Нямаше търпение да го зарежеш.
	— Не говори така. — Хана чувства езика си пресъхнал, надебелял. — Не мразя работата си, не мразя учениците и не мразя книгите.
	— Да, но глупостите на Маргарет те смазват.
	— Стеф, всичко в момента ме смазва.
	— С Том вероятно също ти е тежко…
	Хана изпитва потребност да го защити.
	— Справяме се. — Докато го изрича, си дава сметка каква е истината. — Той се държи изключително храбро.
	— Да, но имахте проблеми преди…
	— Престани! Наистина не ми се говори затова. Няма смисъл.
	Стеф въздиша.
	— Боже, страшен инат си.
	— Хайде, остави ме. Правя каквото мога.
	— Знам. Но се повтаря същото.
	— Кое?
	— Уреждаш _неговото_ бъдеще, не твоето.
	— Стеф, как иначе да постъпя. Той получи инсулт. В момента той е най-важният.
	— Така е, но се плаша за теб. Какво ще стане после?
	— След кое?
	— След като оздравее и се върне на работа.
	— Възможно е никога да не се оправи.
	— И тогава какво ще стане?
	Хана започва да си гризе нокътя на палеца.
	— Не знам. Още не съм го обмисляла.
	Всъщност се ужасява да мисли за бъдещето.
	— Съзнавам, настъпателна съм, Хан. Но ми се ще да помислиш за себе си! — Лицето на Стеф е открито, честно. — Правиш се на суперчовек. Адски много работиш. Грижиш се за него. Отказваш се от мечтите си. Никога не се оплакваш. Някой трябва да се погрижи за теб.
	— Не е така! — Сълзи напират в очите й. — Аз не ходя с бастун. Не ми помагат да стана от леглото. Все още съм цяла. — Поглежда Стеф. — Защо ме нападаш? Нали си ми приятелка?
	— Не те нападам. Искам да помогна. Не желая историята да се повтори.
	— Коя история да се повтори?
	Стеф въздиша.
	— Помниш ли какво се случи преди година? Първия път, когато щеше да го напуснеш? Сутринта уж трябваше да му го кажеш, а вместо това ми звънна и каза, че си уреждала пътуване — щели сте да ходите да плавате на някакво място в Турция, където той искал да отиде.
	— Да. — Хана усеща как се изчервява. — И?
	— Или когато щяхме да ходим на фестивала в Единбург, но ти остана в Лондон, за да отидеш на скучна вечеря с някакъв негов партньор?
	— Тогава беше различно.
	— Не бих казала. — Стеф поклаща глава. — Готвиш се да постъпиш по същия начин. Поставяш интересите на Том пред твоите.
	— Не, не. — Хана стисва ръце в юмруци. — Далеч не е същото. Той е още в шок, за бога!
	— Знам — снишава глас Стеф.
	Хана долавя искреността в тона на приятелката си, но не е в състояние да й отговори със същото. Ако издаде истинските си чувства, после няма как да върне изреченото обратно. Не е готова да сподели каква паника я владее относно бъдещето; нито да спомене обзелите я съмнения спрямо Том и дали той някога ще се възстанови. Как да признае желанието си да постъпи правилно и същевременно да се чувства жива?
	Поема дълбоко въздух. Иска да си възвърне самоконтрола.
	Стеф кръстосва крака.
	— Да не забравяме и Раж — подхвърля тя.
	— Какво за него?
	— Още ти е навит.
	— Не е вярно. Той е просто колега.
	— Не е съвсем така. Гледа те с копнеж в учителската стая.
	Търпението на Хана се изчерпва.
	— Защо ми говориш тези неща? Как ми помагаш?
	— Опитвам се да стигна до теб — моята приятелка.
	— Стоя пред теб, Стеф.
	— Не — възразява Стеф. — Нямам предвид този вариант, а истинската Хана. Онази, която се опълчва на Маргарет, която се смее, която не умее да разказва вицове и танцува като маниак. Нея искам да видя отново.
	Хана вирва брадичка.
	— Съжалявам, но сега аз съм това. Проявявам отговорност, работя здраво, опитвам се да получа повишение. Възможно е Том никога да не се върне на работа. Трябва да съм подготвена.
	— Хана, чуй ме. Дори да си съдереш задника от работа, Маргарет пак няма да те повиши.
	— Да не би да не се старая достатъчно? — пита Хана гневно.
	— Напротив. — Стеф забелва очи. — Ненадмината си. Затова все заимствам от теб учебните ти планове.
	— Просто я карам ден за ден, Стеф. Само така ще се справя.
	— Наясно съм. И затова те обичам. — Стеф се усмихва дяволито. — Какво ще кажеш да отскочим до пъба? Да ударим по няколко текили в името на доброто старо време? Навита ли си?
	Хана поклаща глава.
	— Не мога.
	Стеф видимо едва се въздържа да не й противоречи. Става и се насочва към вратата.
	— Добре. Но се погрижи да не си толкова заета с Том, че след десет години да се събудиш и да се питаш къде е отишъл живота ти.
	Хана стисва устни. Няма да заплаче.
	Стеф я поглежда и излиза.

	* * *

	По-късно, потисната, Хана върви към колелото си, завързано за дърво в края на пустия училищен паркинг. Тъмно е и е студено. Обгръща се по-плътно със сакото си.
	От сенките се появява стройна фигура.
	— Раж? Какво правиш тук? Преследваш ли ме?
	— Ще ти се. — Нежно я докосва по рамото. — Стеф подхвърли да се опитам да те придумам да дойдеш в пъба.
	Проклета Стеф!
	Тя поклаща глава и отстъпва крачка назад.
	— Трябва да се прибирам.
	— Наистина ли? Сигурна ли си?
	— Да.
	— Да те придружа ли?
	— _Не!_
	Изрича го далеч по-напористо, отколкото е възнамерявала.
	— Добре, добре. — Той вдига ръце все едно се предава. — Съжалявам за ужасната идея.
	— Не е ужасна…
	Среща погледа му и от натрупаното раздразнение и тъга през последните месеци й иде да заплаче.
	Вместо това отключва колелото и започва да го тика помежду им.
	— Просто много неща се промениха от рождения ми ден насам.
	— Аз не съм.
	Изрича го толкова тихо, че тя почти не го чува.
	— Съжалявам, но нищо не мога да направя за това.
	— Хана, липсваш ми.
	Част от нея ненавижда отчаянието в гласа му; друга част е поласкана.
	— Съжалявам. — Слага раничката на гърба си. — В момента явно разочаровам всички.
	Той поставя ръка върху нейната.
	— Не е вярно. Трябва ти малко забавление. Ела в пъба.
	— Не. — Пръстите й от само себе си се преплитат с неговите. — Аз…
	— Само за час.
	Устните му са толкова близо. Колко лесно е да ги целуне и за миг да забрави действителността.
	— ХАНА!
	Хана подскача, обръща се и поглежда към оградата между паркинга и улицата.
	— Джули?
	Бързо се отдръпва от Раж, но той все още държи ръката й.
	— Излез с мен — казва той тихо, но бързо.
	Тя издърпва ръката си и се надява Джули да не я е видяла в тъмнината.
	— Здравей, Джулс. Какво има?
	Дори в собствените й уши приповдигнатият й тон звучи фалшиво.
	Раж отново посяга към нея.
	— Излез с мен…
	Тя го поглежда изпепеляващо. В това време Джули се е хванала за оградата и я разклаща.
	— Пак си загубих ключовете. Услужи ми с твоите.
	Колко типично. Хана се пита дали да не даде номера на оскъдната си дебитна сметка на ключаря и с това да се приключи.
	— Разбира се. Ей сега, Джулс. И аз съм тръгнала към вкъщи.
	Обръща се към Раж и просъсква:
	— Престани!
	— Няма — отвръща той решително.
	— Побързай — провиква се Джули.
	— Идвам — отвръща тя и се обръща пак към Раж: — Моля те, стига!
	— Излез с мен — отново умолява той, хванал колелото й.
	Явно няма избор, ако иска да се прибере с колелото си.
	— Кога?
	— В събота.
	— Къде?
	— Ще ти пратя съобщение.
	— Добре, но защо? Срещаме се всеки ден в училище.
	— Знаеш защо.
	За секунди тя се вижда през неговите очи и сърцето й бие учестено.
	— Хайде! — Джули пак разклаща оградата.
	Хана се обръща към Раж.
	— Добре, ще дойда. — После подвиква към Джули: — Идвам.
	— Кой е той? — пита Джули, пресрещайки я при изхода на паркинга.
	— Колега — свива рамене Хана.
	Мисли обаче за Раж и себе си; в събота вечер.
	Ще отиде и ще му обясни, че нищо няма да се случи помежду им.
	Само толкова. Едно питие и ще си тръгне.
	Всичко е толкова простичко.


#	Женитбата на Том Елисън за Хана Роуз Майлс. Плевнята на имението „Съмърфилдс“, Оксфордшър
#	11 юли 2009 г.

	— За последен път ще го направя, чу ли?!
	Хванала го за ръка, Хана го теглеше към мястото, където той най-малко искаше да бъде. Запъна се като магаре на мост точно преди да стигнат ъгъла на плевнята, където ги чакаха постоянно увеличаващите се развеселени гости. Трябваха му секунди, за да възстанови дишането си. И няколко секунди, през които да е насаме с красивата си съпруга.
	Хана се обърна и му се усмихна. От любовта в очите й сърцето му затанцува. За жалост краката му отказваха да направят същото.
	— Хайде, не се дръж като страхливец. — Надигна се на пръсти и го целуна нежно по устните. — Пет минути. Само толкова. Няколко завъртания и чупки в кръста. После никога повече няма да те карам да танцуваш. Обещавам.
	Чу смях иззад ъгъла и я притегли в сянката на постройката. По време на цялата церемония, тържеството, полято обилно с шампанско и сватбената закуска копнееше за този момент. Той и тя. Том и Хана. Съпруг и съпруга.
	Отметна кичур коса от лицето й. Къдриците й донякъде бяха опитомени от шноли с малки бели цветя по тях. Изглеждаше много красива, но част от него искаше да свали целия й грим и всички бижута и да освободи неговата Хана.
	Целуна нежно блестящите й от червилото устни.
	— Но ти го умееш много добре.
	Тя се притисна към него и прошепна съблазнително:
	— Кое?
	Той се усмихна, предчувствайки какво ще стане по-късно, когато най-после я освободи от дрехите.
	— Да танцуваш. Но всъщност притежаваш цял куп таланти.
	Тя се ухили.
	— Толкова си прав. И голям щастливец, след като се ожени за мен.
	— Знам. Като изключим тази история с първия танц. Много по-щастлив ще бъда, ако отидеш и изпълниш соло.
	— Не се прави така.
	— Добре. Ще опитам, но не гарантирам какво ще излезе.
	Тя го целуна и се притисна към него. Той се запита дали има начин да я отведе някъде и да я обладае. Знаеше, че тя ще му позволи. Това бе една от причините да я обича.
	— Вземете си стая, приятел.
	Том неохотно пусна Хана. Иззад ъгъла на плевнята надзърташе Ник. Тръгна към тях, извади цигари и запали една.
	— Не е за вярване, че другия понеделник по това време ще сте на Карибите, а ние тук ще се потим над делото „Линдерсън“.
	Том се напрегна. Моментът не бе добър да отсъства.
	Никога нямаше подходящ момент, в който да отсъства.
	— Остави го, Ник — обади се Хана привидно ужасена. — Той няма да мисли за теб и проклетото ви дело. Ще бъдем на меден месец и на Том въобще няма да му е до работа.
	— Щастливец. — Ник допи питието си. Въздъхна. — Ние ще се потим, а вие ще пиете коктейли и ще трупате тен. — Прокара пръсти през русата си коса, наведе се и целуна Хана по бузата. — Впрочем, отново честито! Изглеждаш възхитително и само бог знае защо се захващаш с такъв идиот. — Ухили се и потупа Том по рамото. — Браво, приятел. Добре се уреди. — Вдигна празната си чаша. — За вас двамата!
	— Къде е…
	Том отчаяно се мъчеше да се сети за името на най-новата приятелка на Ник.
	— Елиз ли? — Ник поклати глава. — Скъсах с нея. Не ти ли споменах? Най-добре да отида да си намеря нова дама.
	— Чудесна идея. — Том искаше отново да е насаме с Хана. — Само не закачай сестра ми, чу ли?
	— Нямаш проблем. — Ник се обърна, готов да се върне при гостите. — В момента повръща в храстите. Едва се държи на краката си — подвикна той през рамо и изчезна.
	— Гадост! — Том забели очи. — Мислех, че връщането в колежа ще я успокои. Ще отида да видя как е.
	— За да не стъпиш на дансинга? Изключено. Приятелите й ще я държат под око.
	— Съмнявам се.
	Срещите на Том с момичетата, с които Джули делеше апартамент под наем, бяха меко казано „трудни“. Покани ги днес, защото Джули твърдеше, че той не познава приятелките й. Което доведе до поредната караница.
	Хана го целуна и той се опита да прогони мисълта за Джули.
	— И моето семейство не е за пример — ухили се тя. — Шапката на мама блокираше гледката на поне пет реда гости зад нея, а татко произнесе словото си бавно и мудно. Но твоето беше чудесно, Том. Благодаря.
	Канеше се отново да я целуне, но чуха пронизителния глас на майката на Хана.
	— Къде са те, Хари?! Ди джейът е готов да започне. Типично в стила на Хана да изчезне и да обърка целия график!
	— Колко е тактична само — засмя се Хана горчиво. — Поне днес трябваше да се опита да се държи мило с мен. Не ме ли критикува достатъчно по време на подготовката?
	— Не теб, Хана. _Нас._ По време на планирането на сватбата той многократно се замисляше дали да не избягат и да се венчаят тайно. Реши да смекчи напрежението с шега. — Проявихме голяма нерешителност при избора на салфетки.
	Остана доволен, защото на лицето на Хана отново се появи усмивка.
	— Така беше — спомни си тя. Дълго се колебахме дали да са памучни или ленени.
	В този миг към тях се приближи Джени. Беше облечена в рокля с цвят сьомга, а огромната периферия на шапката й скриваше почти цялата слънчева светлина.
	— А, ето ви и вас! — Вдигна повелително ръка. — Време е за първия танц.
	— Да, мамо — примирено се подчини Хана. На бузата й се появи трапчинка. — Хайде, войниче. Няма да се измъкнеш.
	Хвана го отново за ръка.
	— Сигурна ли си, че е задължително? — попита нервно той.
	— Знам, не обичаш да танцуваш. Но само този път. Заради мен. Моля те.
	— Хайде, вие двамата. Побързайте — изкомандва Джени.
	На Том внезапно му се прииска неговата майка да е тук. Щеше да се държи мило, спокойно, с достойнство.
	Хана го погледна.
	— Мислиш за твоята майка, нали?
	— Да — кимна той. — Щеше ми се да е тук.
	— С нас е, бъди сигурен. Усмихва се и си мисли, че ако тя бе направила сватбената торта, щеше да е по-хубава.
	— Наистина ли го мислиш?
	— Да. Присъства и се гордее с момчето си.
	Той стисна ръката й.
	Хана се усмихна.
	— Готов ли си?
	— Май да.
	Влязоха в плевнята. Заобикаляха ги балони и цветя. Минаха край леля Сю, която се опитваше да натъпче парче торта в чантата си.
	Диско светлините окъпаха пода в лилаво. Хана го погледна и оттук нататък той виждаше само нея.
	Пое дълбоко въздух и я последва на дансинга.


>	Дванайсет

	— Може ли да заема тази чанта?
	Хана подскача и затваря капака на лаптопа.
	— Разбира се.
	Надява се Джули да не е видяла какво има на екрана.
	— Защо гледаш снимки на маймуни?
	По дяволите!
	Хана усеща как се изчервява. Решава да смени темата.
	— Защо си с моя пуловер?
	— Този ли? Мислех, че е мой.
	— Май вече е такъв…
	— Какво искаш да кажеш?
	— Нищо. — Хана няма сили да се справи с поредната разправия. — Стои ти страхотно.
	Всъщност Джули въобще не изглежда добре. Гърдите й напират да изскочат от деколтето и гримът й е прекалено силен.
	— Благодаря.
	— Пак ли отиваш на среща?
	— Да. Защо?
	— Просто питам.
	Хана свива рамене. Откакто Зак се появи, Джули прекарва все повече и повече време с представители на противоположния пол. При всеки опит на Хана да поговорят Джули грабва връхна дреха и излиза.
	Хана решава да направи пореден опит.
	— Всичко наред ли е, Джули?
	— Просто се забавлявам. Това е. — Свива устни презрително. — Защо не го пробваш и ти някога?
	Излиза от стаята и оставя Хана сама с лаптопа и познатото усещане за провал. Хана отпива от чая и отново вдига капака на компютъра. Заглежда се в златистите тонове на залеза над Танзания. Преди десет години вече щеше да опакова раницата си, ако се чувстваше толкова тъжна. Сега е първата й свободна събота от месеци насам, а тя прекарва деня в компанията на неодушевен предмет.
	Джули е права. Трябва да осмисли живота си.
	На входната врата се позвънява.
	— ВРАТАТА!
	— Да, чух. Благодаря, Джулс.
	Хана въздиша. Щеше да е много по-лесно, ако Джули отвори вратата, а не само да съобщава, когато се звъни.
	Слиза долу и отваря, готова да откаже да купи поредния предложен артикул.
	— Ник! — усмихва се тя изненадана.
	— Добро утро, госпожо. — Той козирува. — Шофьорът за господин Елисън е тук.
	— Радвам се да те видя. — Целува го по бузата. — Как си?
	— Добре.
	Той влиза в преддверието и то изведнъж се смалява. Повежда го към всекидневната, където Том прави физически упражнения на дивана. Вдига лявата си ръка, стисва пръстите, разтваря ги, отпуска ръката.
	Вижда Ник и веднага спира.
	— Здрасти, приятел.
	— Готов ли си за футбол?
	— Повече от готов. — Том се надига, за да стъпи на пода. — Как си?
	— Добре. — По устните на Ник се появява тайнствена усмивка. — Всъщност, много добре.
	Том се пресяга за облегнатия на фотьойла бастун.
	— Какво става, приятел?
	— Нищо…
	— Не ти вярвам.
	— Хайде, Ник, не ни мъчи — обажда се Хана. — Добра новина ще ни се отрази положително.
	— Ами… Май намерих офиси за новата фирма.
	— Леле! — Хана поглежда лицето на Том. Той се усмихва, но в очите му се чете болка. — Честито — проронва тя.
	— Благодаря. Зад катедралата са. На много хубаво място. Сега остава само да убедя най-добрия ми приятел да дойде да работи при мен.
	Том го поглежда слисано.
	— Не говори глупости. Виж ме. — Посочва бастуна. — Не мога да работя с това. Да не говорим, че и един документ не съм в състояние да напиша на клавиатурата.
	— Глупости! — Ник прегръща Том през раменете. — Правих проучвания.
	— Боже! — Том го гледа недоверчиво. — Последния път, когато прави проучвания, купи онзи глупав робот, който отказва да чисти къщата ти.
	— Е, да — ухилва се Ник. — Но този път проучванията ми са много по-задълбочени. Ще използваш софтуер с гласово разпознаване. Секретарката ти ще печата всичко. За нула време ще влезеш в крак.
	— Още съм развалина. Не искам да ти преча.
	Ник въздиша.
	— Не приемам възражения, Том. Нужен си ми. А и за теб ще е добре. Това е още една причина да се оправиш по-бързо.
	Том поклаща глава, но Хана е забелязала блясъка в очите му.
	Тихо се измъква и отива в кухнята. Прилошава й от мисълта Том да се върне на работа; да се подложи на напрежение; да рискува да получи нов инсулт, макар според лекарите да е малко вероятно. Всичко това я тревожи. Всекидневно.
	Пита се кога е започнала да се страхува толкова от бъдещето.
	Чува входната врата да се затръшва. Джули е излязла. Пълни чайника с вода и си прави чай. Поглежда през прозореца към облачното небе. Пулсът й се ускорява от мисълта за питието с Раж по-късно.
	Смъмря се да не се държи глупаво; да се успокои.
	Става въпрос за едно питие.
	Всичко ще бъде наред.
	Взема чая и се готви да седне отново пред компютъра горе. В този момент чува името си.
	Том говори приглушено, но все пак тя чува думите му.
	— Хана се държи фантастично, Ник. Полага огромни усилия. Няма как да предприема подобна стъпка, без да я обсъдя първо с нея.
	Тя застива. В това време Том продължава:
	— Ако Хана не беше до мен, нямаше да стигна дотук. Още щях да съм в инвалидната количка. Не е редно да взема такова важно решение без нея, нали?
	Тонът на Ник е напорист.
	— Да, но сега е нашият шанс, Том. Трябва да действаме. Клиентите са готови.
	— Да последват _теб_ — уточнява Том и въздиша. — Трябва да говоря с нея. Ще направим каквото е най-добро и за двама ни, а не само за мен. Нещата сега са различни.
	— Добре, друже, добре.
	Двамата очевидно се готвят да излязат от всекидневната. Хана тръгва да се качва по стълбата, за да не заподозрат, че ги е подслушвала. Поглежда надолу. Двамата вече са на прага: Ник висок и строен, а Том до него — скован.
	— Приятно прекарване, момчета — подхвърля тя, но гласът й е вял. — Дано „Спърс“ победят. Ще се видим после.
	Импулсивно слиза долу и целува Том по устните. После тръгва нагоре, като си забранява да мисли защо го е направила.

	* * *

	На път за пъба Хана си дава сметка, че не я бива да хитрува. Види ли тъмнокос мъж, се скрива под козирката на магазин или зад уличен стълб. Том й се привижда навсякъде — в спрели на светофара коли, до пощенските кутии, облечен във футболен екип прекосява парка. Далеч, преди да е стигнала пъба й се иска да си бе купила бурка.
	Застава на кръстовището на Хай Роуд, за да пресече, и се заглежда в хората, понесли съботните си покупки в разноцветни торби. Млада жена с тъмна коса и отпуснати рамене стъпква угарка от цигара с ток, изважда шапка на „Макдоналдс“ от джоба и я нахлупва на главата си.
	Хана се взира в нея, докато жената влиза в заведението, за да поеме прииждащите в събота вечер клиенти.
	Това е Джули!
	Хана изпитва прилив на гняв. Вероятно затова не може да се разчита на нея. Тя ходи на работа. Има тайно работно място.
	Хана се готви да я последва, но я вижда зад щанда със сладки и кафе.
	Изглежда толкова самотна.
	Притеснение заменя гнева и Хана се пита какво да предприеме. Накрая свежда глава, пресича и се отправя към пъба. Ще говори с Джули утре. Ще разбере какво става. Ще изтръгне отговори.
	Вече е на вратата на „Кучето“. Вдишва дълбоко. Надушва бургери и бира.
	От много време насам за пръв път излиза вечер; би трябвало да се вълнува.
	Вместо това я обзема чувство за вина.
	Едно питие; само едно.
	— Хана!
	Раж я е видял. Пробива си път през тълпата. Облечен е в синя риза, джинси и кецове „Конверс“.
	Изглежда страхотно, но… тя не изпитва нищо.
	— Питах се дали ще дойдеш.
	Навежда се да я целуне. Тя се отдръпва.
	— Как няма да дойда? Ти ме накара да обещая.
	— Въпреки това можеше да ми вържеш тенекия.
	Приисква й се да го беше направила. Тази вечер той е по-различен: настъпателен, напорист.
	— Да, но…
	— … Не устоя да не ме видиш.
	Отново прави опит да я целуне.
	— Раж! Какво правиш?
	— Не е ли очевидно?
	Хана се чувства напрегната, нервна.
	Раж се провиква, за да го чуе:
	— Да ти взема ли питие, бейби?
	_Бейби?!_
	— Да — кимва тя.
	Алкохол. Това й трябва. Изкушава се да се наведе през бара, да грабне бутилка от стената и да я излее в гърлото си.
	— Какво да бъде?
	— Бяло вино, ако обичаш.
	— Ей сега.
	Слепоочията на Хана започват да пулсират. Вижда маса, която се освобождава, и се отправя натам, преди залитащо момиче, чийто гърди всеки момент ще изскочат от деколтето, да я изпревари.
	Сяда на дървената пейка и се оглежда. Хората наоколо ядат чипс, флиртуват, поклащат се в такт с музиката.
	Очакваше с нетърпение да излезе от вкъщи, но сега не се чувства на място.
	Чувства се стара.
	След минута Раж се появява. Носи питиета в ръце и е стиснал пакетче чипс между зъбите.
	— Е? — настанява се той срещу нея.
	— Е?
	Тя надига чашата и изпива половината вино. Кисело е. Въпреки това отново отпива.
	Насилва се да се усмихне лъчезарно.
	— Е, какво прави днес?
	Той отваря пакетчето и лапва чипс.
	— Нищо особено. Станах по обяд.
	— Блазе ти. — Нея Джули я събуди още в седем, когато се препъна на път за тоалетната и изруга с цяло гърло. — Снощи си излизал значи?
	— Да. Един приятел свири в „Смоук“. Знаеш ли го?
	Хана се чуди за миг дали да не излъже, че и е познато, но винаги когато с постъпвала така, са я разкривали. Решава да се придържа към истината.
	— Не. Какво е то?
	— Клуб. Явно не си падаш по музиката.
	— Не бих казала. Но обичам… ретро.
	Виното й е свършило. За нула време.
	— Ще пием ли по още едно?
	Халбата му е наполовина пълна, но той отвръща галантно:
	— Разбира се.
	Хана си взема портфейла и се отправя към бара. Налага се да чака дълго, докато я обслужат и затова решава да вземе по две питиета за всеки. Връща се през тълпата, като се старае да не обърне подноса с чашите.
	Раж премигва.
	— Леле! Явно си жадна.
	— Да. — Сяда на пейката и веднага отпива. — Защо не? Събота вечер е.
	— Така е. — Той хваща ръката й. — Но не се налага да ме напиеш, за да си легнеш с мен.
	Тя освобождава ръката си. Вече започва да я дразни.
	— Раж, какво става?
	— В какъв смисъл? — свъсва вежди той.
	— Защо се държиш така?
	— Как? — Отпива от бирата си. — Нали затова дойде?
	Боже! Пие нова глътка. Не й помага.
	— Слушай, Раж, ти си страхотен, харесвам те… — докато говори си дава сметка, че въобще не го познава. — Но всъщност не знам какво правя тук. — Въздъхва. — Виното е кофти, заведението не е по вкуса ми, а и да не забравяме за съществуването на Том…
	— Ти не го обичаш.
	— Не знаеш дали е така.
	— Ти така каза.
	— Преди месеци. Беше страшно отдавна.
	— Но, Хана, аз те харесвам.
	Звучи като тийнейджър. Никак не е убедителен.
	— Не е вярно — поклаща тя глава. Мислиш така, защото съм омъжена, а ти по някаква странна причина си склонен да преследваш хора, които не можеш да имаш. Фактът е… — Пред очите й се мярка триумфиращото лице на Том, успял да направи успешно първата си чаша чай след инсулта. Седнаха на кухненската маса, за да го изпие, хапваха бисквити и обсъждаха дали са по-хубави със или без шоколад. Образът му я изпълва с разяждаща вина. — Раж, нямаме нищо общо. Ти ходиш по клубове, аз включвам съдомиялната. — Отново отпива от виното. — Ти спиш до обяд, а аз съм щастлива, ако стана в седем и половина. — Дава си сметка, че е пресушила и втората чаша. — Ти не ме искаш, Раж.
	И нещо повече: тя не го иска.
	Той отново се опитва да хване ръката й.
	— Искам те, Хана.
	— Не, Раж. — Въздиша. — Съжалявам. Не е редно да съм тук.
	— Днес наистина е ужасен ден…
	Тя го наблюдава.
	Нещо започва да се стича по бузите му.
	Нима са сълзи?
	Боже.
	— Раж? — Хана протяга ръка и я поставя на рамото му. — Какво има?
	— Амелия ми се обади днес — почти изхлипва той.
	— А мелия?
	— Бившата ми…
	— О!
	Сега нещата започват да придобиват смисъл.
	Поглежда я и избърсва сълзите с ръкав.
	— Била вече с друг.
	— О…
	— И не съм струвал в леглото. Не е истина, нали?
	— Не, разбира се. — Хана всъщност няма спомен, но определено не е моментът да сподели тази информация. — Беше страхотен.
	— Наистина ли? — той я гледа с очакване.
	— Наистина — кимва тя възможно по-убедително.
	Вечерта определено не протича както си е представяла. Поглежда го. Забелязва огромната му тъга: потребността му да е с някого.
	Знае как трябва да постъпи.
	— Разкажи ми какво стана между вас двамата.
	— Няма.
	— Хайде. Очевидно още я обичаш.
	— Не.
	Той прехапва долната си устна.
	— Предай се, Раж. — Прилича на дете и тя изпитва потребност да му даде бисквита и чаша мляко, за да го утеши. — Разкажи ми за Амелия.
	И той го прави.

	* * *

	Два мъчителни часа по-късно, вдъхновен от изпитите текили, Раж е решил да се върне в Брайтън и да се види с Амелия, да заяви любовта си, да я спечели обратно. Междувременно Хана е решила да се върне вкъщи и да блъска глава в стената.
	Докато се приближава към дома си, си дава сметка колко права е Стеф: наистина трябва да престане да поставя интересите на другите хора пред своите.
	Уморена, отключва входната врата.
	— Хана?
	Изненадана е да чуе Том. Обикновено той заспива в десет.
	Влиза и сяда до него на дивана.
	— Как беше мачът?
	— Свърши наравно — свива той рамене. — А при теб? Със Стеф ли беше?
	Тя се напряга. Дали да не му каже какво стана между нея и Раж навремето? Още сега?
	Той се пресята, хваща ръката й и тя си дава сметка, че не може.
	— Да — отвръща тя. Пръстите му са топли. Действат й успокоително. — Беше хубаво.
	— Чудесно — отбелязва той, впил очи в нея.
	Тя се обляга на възглавниците и поглежда към екрана на телевизора. Звукът е изключен.
	— Чакай малко! Това не е ли…
	— „Казабланка“ — кимва той. — Реших да разбера защо от години си падаш толкова по този филм.
	Хана вижда Хъмфри Богарт, застанал до пианото.
	— О, страшно харесвам тази сцена! — възкликва тя.
	— Тогава й се наслади — ухилва се Том.
	Хана се вторачва в екрана.
	И продължава да държи ръката му.


#	Разписка: 600 лири, Клиника „Уествю“
#	юли, 2010 г.

	— Не знам какво да чета — оплаква се Хана, загледана в подредените на масичката списания. — Не ми се чете за знаменитости.
	— Разбирам те. — Поглежда вяло вестника, сгънат на спортната страница в скута си. — Дори „Спърс“ не ме интересуват, когато…
	Хана го хваща за ръката.
	— Разбирам те. И аз не си представях така годишнината от сватбата ни…
	Той издърпва ръката си и стана.
	— В момента това е без значение — сопва се той.
	— Извинявай, Том. Не се замислих. И аз се притеснявам. Правя неуместни шеги, когато се притеснявам. Знаеш го.
	Той се приближава и я целува по главата. Вдишва аромата на лимон в косата й. Ще му се да са навън, да ядат сладолед и да пият по халба обедна бира в съботния ден, а не да са в клиника.
	— Възразяваш ли да свърша малко работа, докато чакаме?
	— Не, разбира се. И без това няма какво да правим, докато сме тук.
	— Благодаря.
	Вади телефона си и се захваща с пощата. Доста писма са се натрупали.
	— Как върви подготовката на делото? — пита Хана.
	— Добре? — решава да излъже той. — Доста сложно е, но напредваме.
	Свъсва вежди, защото в пощата се появява поредното „спешно“ писмо. За шефа му няма значение дали е делничен, или съботен ден. Пита се какво да му отговори. При нормални обстоятелства би се потопил в параграфи и алинеи, но в момента мозъкът му не функционира.
	— Когато свършим тук… — Гласът на Хана е предпазлив. — Защо да не излезем довечера. Да отидем на вечеря, да гледаме някой филм…
	— Би било чудесно, но…
	— Но какво? — пита примирено тя.
	— Очаквам да ме повикат в офиса.
	— _Пак ли?!_
	Разочарованието й го съсипва.
	— Съжалявам. Делото наистина е сложно, казах ти.
	— Нищо ново. Всичките са все сложни…
	На него му е писнало непрекъснато да изпитва чувство за вина заради постоянната си ангажираност.
	— Наистина не мога. Не и този уикенд. — Целуна я по бузата. — Ще предприемем нещо по случай годишнината в най-скоро време. Обещавам ти.
	— Наистина ли?
	— Разбира се.
	— И ще отпразнуваме и назначаването ми в „Куинсдейл“?
	— Непременно — кимва той.
	Тя го поглежда.
	— Наясно си, че не е късно да отидем в Найроби, нали?
	— Хана, това вече го обсъдихме — тросва се той нетърпеливо.
	— Знам. Но можеш да работиш по делото и оттам. Целува го по бузата. А аз ще преподавам в училището, за което ти разказах…
	— Не! — остро я прекъсва той. — Моментът не е подходящ, Х. Ще се отрази зле на кариерата ми. Пък и ти току-що получи страхотна работа. Тук, в Лондон. Не е нужно да заминаваме.
	— Просто мисля, че ще е вълнуващо. И за двама ни. Там ще си под по-малко напрежение, ще бъдем повече време заедно…
	— Не желая по-малко напрежение. — Ще му се тя да го разбере; да порасне най-после. — Трябва да съм тук. Да градя кариера, да създавам контакти, да трупам опит, а не да си давам дълга ваканция.
	— Не говоря за ваканция, а да си живеем живота малко по-различно. Винаги съм мечтала за работа, каквато ми предлагат там.
	— Ако искам да стана партньор, не бива да заминаваме. А и защо изобщо говорим за това сега? Моментът е напълно неподходящ, не смяташ ли?
	— Защото почти не се виждаме. — Той долавя тъгата й. — От дълго време насам това е първата ни събота заедно. Но нищо. Разбирам. Извиняван, задето повдигнах въпроса.
	Свежда глава и той изпитва диво чувство за победа.
	Поглежда часовника на стената. Стрелките почти не са мръднали.
	— Отдавна чакаме — отбелязва Хана и барабани с пръсти по коляното си.
	Той поглежда към стъклените врати.
	— Така е.
	— Дали нещо не се е объркало? — обръща тя към него широко отворените си очи.
	— Не. — Изрича го далеч по-уверено, отколкото се чувства. — По-скоро Джули не спира да негодува: леглото й е твърде късо, лекарствата не й действат, лекарят не го бива.
	Опитва се да се засмее, но не се получава.
	— Вероятно. — Пръстите на Хана не спират да се движат. — Горката Джулс.
	Отново го обзема гняв.
	— Тя също е виновна. Не само той.
	— Да, но…
	— Нищо не я извинява!
	Изрича го по-високо, отколкото е възнамерявал. Дежурната сестра на рецепцията го поглежда неодобрително и продължава да си върши работата.
	— Поне я докараха тук бързо — отбелязва Хана.
	— Редно е, при парите, крито ми взеха.
	Усеща укора в очите на Хана.
	— Джули твърди, че го обича обаче. Поне…
	Омръзнало му е Хана да защитава сестра му.
	— Днес го обича, утре ще е с друг. — Говори с гневен шепот. — Опитах се да й помогна. — Сълзи напират в очите му. — Исках да постигне нещо, да се образова. Сега искам… Единствено искам някакъв малък знак, че приема живота сериозно. Да използва невероятния си ум за нещо повече, а не само да се налива с шотове и да флиртува с момчета.
	Хана е впила очи в него, но той не извръща глава към нея.
	— В момента приема съвсем сериозно нещата, сигурна съм — промълвява тя.
	Той се замисля за малката си сестра, с която прекара детството си. Все с книга в ръка, постоянно му разказваше за любимия си музикален състав или най-новия си разказ.
	Цяла седмица вече тези спомени го задушават.
	Пресята се и хваща ръката на Хана.
	— Много благодаря, задето дойде с мен.
	— Няма защо. — Тя го целува. — Къде другаде да бъда?
	— Том Елисън?
	Сестра в тъмнолилава униформа е застанала на вратата.
	— Да?
	Том скача и поема бързо по дългия бежов коридор; Хана го следва по петите.
	— Тя е тук — отваря сестрата една от вратите.
	Джули е на леглото, завита с кремаво одеяло. В ръце държи чаша чай. Лицето й е бледо, очите — хлътнали.
	— Здравейте поздравява тя.
	Хана пристъпва напред и я прегръща. Том й завижда за инстинктивната проява на доброта. Той не е наясно какво да прави, накъде да гледа, какво да каже.
	— Дойдохме да те приберем — обяснява той по-троснато, отколкото е възнамерявал.
	Звучи като полицай на път да осъществи арест.
	— Няма нужда. — Джули поглежда към градината. — Добре съм. Бен ще дойде да ме вземе всеки момент.
	— Бен?! — Пулсът на Том се ускорява. — Ще се върнеш при този негодник след всичко, което ти причини?
	— Не е негодник. Не го съди. Дори не го познаваш.
	— Той ти е учител, Джулс. Том стисва ръце в юмруци. Иска да я накара да разбере; да й просветне пред очите. — Ти си му ученичка, а той те забремени. Това го прави пълен задник.
	— Не е така. — Ръката на Джули трепери, докато поднася чашата чай към устните си. — Аз го преследвах, разбра ли?
	— Какво?!
	Том се вторачва в момичето: тя ли написа някога книга с разкази, в които той бе героят? Сега тя е толкова нереална, колкото и измислиците й за сър Том и неговите храбри рицари.
	Джули поглежда към пода.
	— Не е виновен, че няма пари да плати за това. — Посочва тапицираните столове в стаята, лъскавите списания на нощното шкафче, хубавата гледка към градината отвън. Има много задължения.
	— Нима? — Раздразнен, Том прокарва пръсти през косата си. — Да преспива и с други ученички ли?
	Лицето на Джули застива.
	— Ти си негодник! — просъсква тя.
	Отново свива ръце в юмруци. Откакто сестра му сподели, че е бременна, той постоянно се опитва да потуши бушуващия в него гняв.
	По някакъв начин се бе издънил със сестра си — съзнаваше го напълно, — но същевременно още й бе толкова сърдит, че всеки техен разговор прерастваше в разправия.
	— Значи се връщаш в Бристол, така ли, Джулс? — обажда се Хана.
	— Да. — Джули допива чая си. — Бен ще дойде всеки момент. Знам го.
	Хана вижда как Том се кани да се намеси и вдига ръка, за да го спре.
	— Ще изчакаме с теб.
	— Излишно е. Добре съм — поклаща глава Джули.
	— Така е, но ще останем с теб. За всеки случай.
	Хана се навежда напред, Джули я прегръща и се разплаква.
	Хана поглежда Том и му се усмихва тъжно.
	Мълчат и чакат.
	Бен така и не се появява.


>	Тринайсет

	Стеф наднича в класната стая на Хана.
	— Е, съвзе ли се?
	— От какво? — озадачава се Хана.
	— От срещата си в събота вечер.
	Хана забелва очи.
	— За стотен път: не беше среща!
	— Щом казваш. — Стеф поглежда оранжевия си маникюр. — Днес не видях Раж. Или си го изтощила през уикенда, или…
	— _Или_ е в Брайтън, за да обясни на бившата си колко я обича!
	— О… Не това очаквах. Добре ли си? Заради Раж имам предвид.
	— Разбира се.
	Хана е доволна от увереността, която изпитва.
	— Чудесно.
	Стеф прехвърля чантата си на другото рамо и от нея изпада плик с логото на „Образовайте света“.
	— Не го направи нарочно, нали? — Хана поглежда изпитателно приятелката си.
	— Не! — клати глава Стеф. — Ако исках да ти го покажа, щях да го размахам пред лицето ти.
	— Така е — кимва Хана. — Ще ти прозвуча отчаяно, но наистина не искам да чета колко ще е забавно на приятелката ми по време на приключението, на което мечтаех да отида аз.
	— Най-после! Истината изскочи на бял свят!
	— Права си. — Хана прехапва устни. — Но нищо не се е променило. Догодина ти ще се сприятеляваш с тигри, а аз ще съм тук, ще проверявам есета и ще играя по гайдата на Маргарет. — Въздъхва. — Още отсега ненавиждам картичките, които ще ми пращаш.
	— Тогава няма да ти пиша. — Стеф сменя темата. — Как е Том?
	— Малко по-добре. И гледа по-положително на нещата.
	— Усмихваш се, Хана.
	— Така ли? — Хана се изчервява. — Радвам се за него.
	— Това ли е всичко? — пита Стеф предпазливо. — Вие двамата правите ли…
	— Не. Пък и щях ли да искам да замина за Африка, ако отново си падам по него?
	— Вероятно не — признава Стеф. Плясва с ръце. А сега: отиваме ли в пъба?
	— Не. С Том ще вечеряме заедно. Той готви. Бихме излезли с удоволствие, но той още не е готов за подобни прекарвания.
	— А и никога не е искал истински да прекарва свободното си време с нас — чувства се длъжна да й напомни Стеф.
	Хана се готви да отвори уста да го защити, но на вратата се появява Маргарет. Очилата й, обикновено вдигнати над челото, са се смъкнали на носа.
	— Хана, може ли да поговорим?
	— Разбира се.
	Хана вижда крайчето на плика от „Образовайте света“ да стърчи от чантата на Стеф.
	Неизвестно защо офисът на Маргарет няма същата притегателна сила за нея.

	* * *

	— Хана, нужна ми е помощта ти.
	Отвън светът се наслаждава на първия слънчев априлски ден. Пред училището стоят момичета, облекли вече памучни рокли. Момчетата са навили ръкавите на ризите. Хана неволно се усмихва.
	— Кое е толкова смешно?
	Хана си припомня къде се намира. Офисът на Маргарет притежава пролетна атмосфера колкото иглу, а книгите по лавиците зад бюрото са подредени по азбучен ред. Хана си я представя как мести всичките една по една, когато добавя нова. Днес, облечена в сива рокля, черни обувки и неизменните очила прилича на човек, на когото всъщност му е приятно да попълва и подава данъчни декларации.
	Хана сяда по-изправена, за да не заспи.
	— Мислех какъв прекрасен пролетен ден е, Маргарет. Това е всичко.
	— Разбирам. — Естествено не отговаря на истината. Навежда се напред. — Хана, надявам се да ме подкрепиш в поредното начинание.
	Хана няма представа за какво говори.
	— Да, непременно.
	— Чудесно. Ще поемеш ли часовете му?
	— Кои?
	— Часовете на господин Харат. Ще ги поемеш, нали?
	Хана е толкова изненадана, че за малко ще падне от стола.
	— Часовете на Раж?! Сериозно ли?
	Глупав въпрос. Маргарет винаги говори сериозно.
	— Да.
	— Защо не наемеш временен учител.
	— Бюджетът ни е орязан.
	— Но защо… аз? И без това имам много часове.
	— Не говоря за всичките му класове, а само за два.
	— Това са десет допълнителни часа.
	— Да.
	— Ще ми останат само два часа, за да планирам уроците.
	— Хана, понякога се налага да работим извънредно. Такава ни е работата.
	Хана стисва силно зъби. Досега е изпълнявала всички заръки на Маргарет. Ако продължава, скоро ще работи повече отколкото Том преди време, но за далеч по-малко пари.
	Поклаща глава.
	— Ще ми дойде в повече.
	— Хана, ако искаш да напредваш, трябва да правиш саможертви.
	През прозореца Хана вижда момченце да яде сладолед. Иска да е при него и да прави същото.
	Иска да е свободна.
	Макар и за секунда.
	Явно няма никакъв шанс.
	Въздиша.
	— Вече съм подготвила материала за преговор. Така че, може би…
	— Чудесно! Не би изоставила учениците, знам.
	— Не, не бих. Всеки момент ще се разплаче. — Ще тръгвам.
	— Добре. Само още нещо. Ще нанесеш ли резултатите, за да се осъвремени графиката на постигнатото. Направи го довечера. Трябва ми чак утре.
	— Аз…
	— Благодаря.
	Маргарет наглася очилата на носа си и започва да пише. Хана излиза от офиса. Стига до края на коридора.
	И се разплаква.

	* * *

	Половин час по-късно чува настойчиво почукване по вратата на класната си стая.
	— Хана?
	— Кой е?
	— Аз съм, Х.
	— Том?!
	Боже. Не бива да я види как плаче.
	— Какво правиш тук?
	— Реших да те заведа на вечеря.
	— Но…
	Отчаяно се опитва да подреди къдриците си. Не й се подчиняват.
	— Хайде, Х. Пусни ме. Дойдох с автобуса. Съвсем сам. Изтощен съм. Пусни ме в класната стая.
	— Добре. — Избърсва очи и отива до вратата. — Но ако ми се присмееш, ще скоча от прозореца.
	— На първия етаж си.
	— Млъкни!
	— Няма да се смея, обещавам.
	Отключва вратата и я задържа.
	— Както виждаш, Том, не съм в подходящ вид за вечеря.
	Поглежда я. Вижда размазания от сълзите грим.
	— Глупости. — Целува я по бузата, влиза куцукайки и сяда на първия попаднал му стол. — И аз не съм в парадна униформа. — Размахва получения от Ник подарък за рождения му ден. — Но новият ми бастун е доста елегантен.
	Тя закрива лице с ръце, защото отново се е разплакала.
	— Ела насам, Х. Какво не е наред?
	— Всичко.
	— Ако така ти действа появата ми в училището, няма да идвам повече.
	Тя се усмихва леко.
	— Трябва ли ти питие, Х.?
	— Не знам дали идеята е добра…
	— Чудесна е. Хайде да се махаме оттук.

	* * *

	— Та за какво става дума? — Том побутва чаша вино към нея. — Пий!
	Тя отпива.
	Той се обляга назад.
	— Поръчахме храна, имаме вино. Ако не ти трябва пак тоалетната, нямаш други оправдания. Така че — говори.
	— Всъщност всичко е наред…
	— Х., ти се беше заключила и плачеше. Следователно не всичко е наред.
	Тя вдига очи.
	— Ще започна оттам, че ненавиждам работата си.
	— Шегуваш се.
	— Не. Чувствам се така от месеци.
	— Но нали я харесваше?
	— Някога. Напоследък обаче е ужасно. — Търси подходящите думи. — Не помня защо се захванах с преподаване. Вече нямам чувството, че съм полезна.
	— Заради мен ли?
	— Какво имаш предвид?
	— Заради инсулта ми. Грижите доста те натовариха.
	— Не — поклаща глава тя. След случилото се с теб нещата просто ми се изясниха. Да, обичам децата и искам да преподавам, но не и в „Куинсдейл“. Искам да изпитвам някогашната страст към работата си.
	— И какво ще предприемеш, Х.?
	Танзания. Стисва устни, за да не го изрече на глас.
	— Не знам. Трябва да предприема нещо различно. Но стига съм хленчила. Ти имаш да преодоляваш много повече от мен.
	— Честно казано, приятно ми е да говорим за друго, а не за инсулта ми. — Том се усмихва кисело. — Направо ми писна от него. — Свъсва вежди. Явно обмисля нещо.
	— Ник има познат в частния колеж „Бомонт“ — подхвърля Том.
	— Ник има познати навсякъде — напомня му тя.
	— Така е — кимва той. — Защо да не ти уреди интервю там?
	Хана не е във възторг. Не желае да преподава в частен колеж. Иска да се чувства полезна, да работи с оръфани книги, да вижда пред себе си сияещи очи.
	Иска Танзания.
	Но Том изглежда толкова развълнуван…
	— Звучи чудесно — проронва тя. — Благодаря.
	— Няма защо — вдига чаша той.
	Отпиват, ала тя избягна да срещне очите му.
	— Сега е твой ред, Том. Ще се присъединиш ли към Ник? Ще основете ли фирма?
	Том свива рамене.
	— Искаш ли да го направя?
	— Не знам…
	— Тогава и аз не знам.
	— Какво имаш предвид?
	Хваща ръката й.
	— Искам отново да сме екип. Задружен, истински екип.
	— Наистина ли?
	Нещата се движат прекалено бързо за нея.
	— Наистина — отвръща той с открито, искрено изражение. — Прекалено много ли искам, Х.?
	— Донякъде, но вероятно е възможно…
	Толкова е странно да е отново откровена с него. Изпитва чувството, че може да му каже истината.
	— Чудесно. — Той се обляга назад и прави знак на сервитьорката. — Тогава предлагам да се посветим на една наистина свободна вечер. Забранени теми са моят инсулт и работата ти.
	— Ще говорим за политика — предлага Хана с усмивка.
	— Приемам отвръща Том.
	Хана вдига чаша за тост.
	— За нашата свободна вечер!
	— Наздраве!
	Чукват чаши и той се ухилва, както правеше в началото.
	Хана забравя миналото. Забравя и бъдещето.
	Възнамерява да прекара чудесна вечер.
	Не я интересува какво ще последва.

	* * *

	Гледа четвъртата си чаша вино. Минали са десет минути, откакто Том отиде до тоалетната.
	Алкохолното й замайване се изпарява. Дори като се придвижва с бастун, на Том не му отнема толкова дълго време.
	Пулсът й се ускорява. Изправя се, но сяда отново. Той обича да е независим. Какъвто беше някога.
	Тя просто се държи глупаво.
	И тогава чува забързаните стъпки.
	Един сервитьор.
	Последван от втори.
	Тичат.
	Боже!
	И тя се затичва към тоалетните.
	Изпотен сервитьор пред заключената врата бърше челото си с червената престилка.
	— Той добре ли е? — пита Хана задъхано.
	Сервитьорът се обръща към нея.
	— Не може да влезете, госпожо. Някой е дръпнал шнура за спешни случаи.
	— Разбира се, че мога! — Минава край него и разклаща дръжката. — Съпругът ми е вътре. Там е от много време. — Навива ръкави. Готова е да разбие вратата, ако се налага. — Том? Добре ли си?
	Отвътре се чува хриптене.
	Господи, не!
	— Том! Ще разбием вратата. — Обръща се към двамата сервитьори. — Хайде, направете нещо!
	— Да използваме това — вдига ключ по-едрият.
	Хана го сграбчва. Пъха го в ключалката и го завърта. Вратата се отваря.
	Том се е свлякъл на пода и стиска в ръка шнура за спешно повикване. Косата му е разрошена. Единият му крак е протегнат напред, а другият е свит под тялото му.
	Отново се е случило!
	— Том? Добре ли си? — прикляква тя до него.
	Посяга да хване ръката му и вижда, че той… се смее!?
	— Извинявай. — Едва говори от смеха, който разтърсва тялото му. — Оплетох се. — Вдига шнура, за да обясни ситуацията. — Не успях да стана и се хванах за това. Скъса се и паднах. А после си помислих…
	— Какво?
	— Как провалям романтичното ни прекарване — избухва той отново в кикот.
	Тя усеща как пулсът й се нормализира. И в следващия миг и тя избухва в неудържим смях.
	Обзелото ги веселие заличава минатото им и отваря пред тях бъдещето.
	Сервитьорите ги гледат с мълчаливо неодобрение.
	От това те само се разсмиват още по-силно.


#	Връзка ключове за къщата
#	лятото, 2012 г.

	— По дяволите! Още не са включили уай фай! — Том гневно натиска бутоните на телефона. Обещаха да го направят!
	Хана размахва връзка ключове пред лицето му.
	— Съсредоточи се, Том. Нова къща. Забрави ли? Моментът е вълнуващ.
	— Да, да… — Продължава съсредоточено да се взира в екрана. Пише гневно писмо на интернет доставчика. — Почти приключих.
	Тя събува сандалите си и тръгва боса по дървения под. Прекосява всекидневната и отваря вратата в дъното.
	— Леле! Бях забравила колко е голяма кухнята. Нещастната ни кухненска маса ще получи комплекс за малоценност сред всички тези уреди от неръждаема стомана.
	— Ще купим нова — подхвърля той, докато все още пише.
	— Не искам нова.
	Най-после си прибира телефона в джоба.
	— Старата ще прилича на пощенска марка тук. При това — оръфана.
	— Но аз я обичам.
	Хана се движи из помещението, отваря вратите на шкафчетата, прокарва пръст по белите полици.
	Той е леко раздразнен.
	— Слез на земята, Х. Взе онази маса от гаражна разпродажба. Единият й крак е по-къс и се наложи да подпъхнем книга, за да я стабилизираме.
	— Когато я купих каза, че ти харесва.
	Той започва да разтрива слепоочията си, защото се е появила досадната позната болка.
	— Знам, Х., но вече сме тук. Разполагаме с повече място. — Сочи френския прозорец, от който се излиза в градината. — Има много повече светлина, забрави ли?
	— И по-големи вноски за изплащане — загризва нокът тя.
	Той се старае да прояви търпение, каквото не изпитва. Водят този разговор от месец, откакто подписаха договора.
	— В състояние съм да ги поема, казах ти. Увеличиха ми заплатата.
	Звучеше по-уверен, отколкото се чувстваше. Шефът му не беше най-големият му фен. Явно му вдигна мерника, откакто Том дръзна да изключи телефона си през уикенда, когато заминаха с Хана.
	Оттогава работата му се увеличи три пъти. През по-голяма част от времето се справяше, но понякога получаваше главоболие и се питаше дали доставената храна от веригите за бързо хранене и подремване на бюрото са единственото, което животът имаше да предложи.
	Искаше да сподели всичко това с Хана. Но не беше наясно как.
	Един ден ще измисли. Съвсем скоро.
	Отиде до Хана и я прегърна.
	— Трябваше ни повече място, Х.
	— Липсва ми нашия апартамент — въздъхна тя.
	Той усети обичайното раздразнение. Намери обаче сили да я целуне по главата.
	— Тук е много по-хубаво, отколкото в апартамента. Разполагаме с цяла къща. А ако имаме деца…
	Млъкна, но очакваше да чуе окуражителна дума.
	Тя не каза нищо. Доста мълчеше, откакто започна да преподава в „Куинсдейл“. Вече беше прекалено заета; прекалено отдадена на кариерата си.
	— Тук можем да извадим всичките ти книги от кашоните и да ги подредим по лавиците.
	— Вероятно… — Бавно обгърна кръста му с ръце. Поне сме достатъчно близо отново до „Кръстопътя“, за да си вземам сутрешното кафе.
	— Точно така. На три минути път от любимото ти кафене. — Той се усмихна. — Какво повече му трябва на човек?
	— Джулс по кое време ще дойде да ти помогне да разопаковаш? — смени тя темата.
	— Бог знае. Прати съобщение, че е по-вероятно да пристигне утре. Разместили й смяната. В магазина. Или при плувния басейн. Свъси вежди. — Забравих къде работи в момента.
	Хана се притисна по-плътно към него и той забеляза колко е отслабнала, откакто започна да преподава в „Куинсдейл“.
	— Премести се в тренировъчен център през януари — осведоми го тя. — Страшно й харесвало.
	— Не храни излишни надежди, Хана. Никога не се задържа за дълго. До месец ще напусне и отново ще ми иска пари.
	— А може и да се промени.
	— Ти си безнадежден оптимист. Е, как ще отпразнуваме първата си вечер тук?
	— Довечера ще излизам — заяви тя. — Каза, че ще работиш и затова вече се уговорих.
	— Не съм казал такова нещо! — сопна се той.
	— Напротив. Чака те делото за понеделник.
	— То приключи предварително, споменах ти го.
	— Да, но все изскачат нови дела, нали? Затова стоиш в кантората до полунощ всеки божи ден. — Погледна го предизвикателно. — Нали?
	— Да, но не и днес. Днес е специален момент.
	— Съжалявам — поклати глава тя. — Ще се срещна със Стеф, Стю и Майк. Стеф е скъсала с Тони и ще я изведем, за да я разведрим.
	— Но…
	Хана постоянно излизаше с приятелите си от училището. Най-често със Стеф — руса, тиранична и пряма.
	— Ела с мен, ако искаш. Ще се радват да те видят.
	Том се съмняваше. Щом чу, че е адвокат, Стеф побърза да му лепне етикета „сухар“. Пък и те постоянно говореха за преподаване. Бяха дяволски ентусиазирани да променят живота и бъдещето. От това на него му призляваше. Или ревнуваше? Или и двете?
	— Не, благодаря.
	Предпочиташе да започне да разопакова.
	— Добре. — Хана му се усмихна съблазнително и започна да разкопчава ризата му. — Тогава да се възползваме от момента сега.
	Той я обгърна с ръце и я притисна към себе си. Любиха се на плота, там в кухнята.
	Но всичко беше някак различно. Малко вяло. Не съвсем истинско.
	Слава богу не продължи дълго, защото камиона с мебелите пристигна преди уречения час.


>	Четиринайсет

	— Изненада!
	Хана оставя торбата с тетрадки за преглеждане на пода.
	— Това диско топка ли е? — премигва тя към новопоявилия се предмет на тавана на всекидневната.
	— Да — ухилва се Том. — Ник я закачи.
	— Ник ли? — започва да съблича дънковото си яке. — Не е ли малко рано да не е на работа? Още е само четири.
	— Хана! — Ник се появява откъм кухнята и я целуна по бузите. — Радвам се да те видя. Готова ли си за купон?
	— Ами… да. — Всъщност се бе надявала да изпие чаша чай и да гледа епизод от „Сделка или не“. Навежда се, за да си събуе обувките. — Какво ще празнуваме? — Ник е по джинси и тениска в делничен ден. — Да не си във ваканция или нещо подобно?
	— Бих го определил като „или нещо подобно“ — ухилва се Ник.
	Той видимо е толкова развълнуван, че няма начин тя да не отвърне на усмивката му.
	— Това какво значи?
	— Направих го! Основах своя фирма.
	— Какво?!
	— От днес е факт. — Поглежда Том. — Не ми се чакаше повече.
	Том потупва приятеля си по рамото.
	— Страхотно, нали? — обръща се той към Хана.
	Обзема я страх.
	— Том, ти да не би…
	— Не се притеснявай. — Том се приближава и я прегръща. — Фирмата е на Ник. Един ден може и да работя при него, но не отсега. Още не съм готов.
	— Няма да се дърпаш дълго — уверява го Ник ухилен.
	— Ще видим…
	— Глупости. Ти ме насърчи да скоча в дълбокото. По лицето му се появява закачливо изражение. — Сега ще надуя балоните за тържеството!
	Размахва пакет розови балони и излиза.
	Хана и Том отиват в кухнята. Тя е трогната да види чаша чай, от която се вдига пара, и шоколадови пасти на плота.
	— Благодаря, Том.
	— Моля. Този път счупих само една чинийка. От онези, оранжевите, които майка ти ни подари.
	— Браво. Не ги понасям. Счупи ги всичките, ако искаш. — Отпива от чая. — Е, значи Ник го направи.
	— Да. Съжалявам, задето не ти казах. Исках да те изненадам.
	— И успя. Сигурен ли си, че няма да се включиш?
	— Да — кимва енергично той.
	— Кога го реши?
	— Вечерта, когато излязохме. Беше забавно. Искам да продължим да го правим. — Свежда поглед и довършва колебливо: — Стига и ти да искаш, естествено.
	— Искам, разбира се.
	Поглеждат се и се усмихват. Усещането е ново; скъпоценно.
	Наистина ли смяташ, че собствена фирма ще ти дойде в повече?
	— Да. — Хваща я за ръката. — И не само това. Няма да се превърна в онова, което бях, Х. Приятно ми е да прекарвам време с теб, да те виждам усмихната. Не желая повече да съм работохоликът, който бях. Искам да съм човек, който вдига импровизирани купони. — Ухилва се. — Помниш ли онази Нова година, след като се сгодихме?
	— Боже, да!
	Хана още потреперва при спомена как Ник едва не падна от покрива, докато се правеше на Спайдърмен.
	— Искам отново да съм онзи човек. Какво мислиш?
	— Мисля…
	Устните му докосват нейните. Нежно, чувствено…
	Далеч не като дежурните целувки, които получава в началото или в края на деня.
	— Остава ни да намерим начин да направим и теб отново щастлива — прошепва той и отново я целува.
	— Прекъсвам ли нещо? — Ник стои на прага с лъскава сребърна панделка в ръка. Заканва се с пръст на Хана. — Да не разсейваш помощника ми по организирането на купона, госпожо Елисън?
	— И през ум не би ми минало — отвръща тя.
	— Чудесно, защото спешно ми трябва съвета му къде да сложа уредбата.
	— Защо? — Хана го поглежда подозрително. — Колко хора сте поканили?
	— Няколко — смотолевя Ник, без да я поглежда в очите. — Хайде — обръща се той към Том, — ела да помагаш. Бастунът не те извинява.
	— Добре, добре — тръгна след него Том. — Среща на дансинга, Хана!
	— Ти ненавиждаш да танцуваш — смайва се тя.
	— Това беше предишният човек.
	Двамата излизат. Тя още усеща допира на ръката му върху своята и копнее за още една негова целувка.

	* * *

	— Който и да си ти вътре, свърши ли? — Хана тропа по вратата на банята. — Доста дълго се задържа там.
	Долепя ухо до вратата. Отвътре се чува шум от повръщане. Явно е резултат от пунша на Ник с повечко ром, отколкото е по рецепта.
	Изчаква секунди.
	Следва нов пристъп на повръщане.
	Хана натиска дръжката, но вратата е заключена.
	— Пусни ме!
	— Няма.
	Женски глас. Дали не е Джули?
	— Джулс, дай да ти помогна.
	— Не можеш.
	— Ще опитам.
	— Няма смисъл.
	— Хайде, пусни ме, Джулс. Пикае ми се. През банята долу минаха всички адвокати, а те вече не са в състояние да насочват струйката, пък аз съм боса.
	Отвътре се чува приглушено хихикане.
	Ключът се завърта.
	Хана дърпа ципа надолу и се отправя към тоалетната чиния.
	— Гледай на другата страна!
	— А аз те мислех за изискана.
	— Майтапиш ли се? Първия път, когато се срещнахме, ядях боб от консервената кутия — напомня й Хана.
	Джули се засмива и си измива ръцете.
	— Е, какво става?
	— Нищо — въздиша Джули.
	— Не ти вярвам.
	— Не ме изненадваш.
	Хана забелязва, че тя не заваля думите. Предвид купона долу, това е доста необичайно.
	И е странно Джули да си е вкъщи вечер.
	Хана я поглежда. Младата жена е пребледняла.
	Всичко си идва на мястото. Променливите настроения, напълняването.
	— Джулс, бременна ли си?
	— Какво? Дебела ли съм? ОГРОМНА? Не е прилично да се говори така на хората!
	— Извинявай. Никога повече няма да те нарека бременна.
	— Но, по дяволите, проклетата истина е такава — въздъхва Джули.
	— Какво?! — Хана не вярва на ушите си.
	— Да — бременна съм!
	Хана се паникьосва; дава си сметка, че не знае какво да каже.
	— Честито — успява да промълви най-после тя.
	— Много смешно… Сега си мислиш: горката Джулс, отново оплеска живота си.
	— Не е така…
	Поставя ръка върху рамото й, но е толкова шокирана, че всъщност не знае какво да мисли.
	— И според теб ще се справя като самотна майка? — пита Джули саркастично.
	— Ами…
	— Вие двамата сте убедени, че прецаквам всичко!
	— Бащата какво казва? — сменя темата Хана.
	— Не знае.
	— Защо?
	— Не би му пукало. Не се е обаждал скоро…
	— От Зак ли е?
	— Да, негово е.
	Хана се сеща за паниката на Джули, когато се криеше от Зак в кухнята.
	— Затова ли го избягваше, когато дойде?
	— По дяволите, Хана! Не ме изкарвай по-голяма кучка, отколкото съм! Тогава не бях на себе си. Току-що бях разбрала. Знаех, че не е готов, че ще избяга, а аз нямаше да го понеса.
	Хана поглежда коремчето на Джули.
	— Не е за вярване, че толкова време успя да го криеш. Добре се справи.
	Джули се усмихва вяло.
	— Слава богу, че имаш толкова много широки горнища.
	Хана се ухилва.
	— Колко предвидливо от моя страна. — Продължава да се пита какво да каже. Нещо положително; нещо, с което да помогне. — Бебето кога ще се появи?
	— В началото на октомври. Лицето на Джули пак помръква. — Наистина нямам представа как ще се справя. Никак не ме бива с бебета.
	— Нима? Не знаех, че имаш опит:
	— Много неща за мен не са ти известни. — Джули се почесва по крака и Хана забелязва колко дълбоко са изгризани ноктите й. — Гледала съм много деца на приятели. Те са ситни, реват през цялото време и са прекалено глупави да държат сами главите си изправени.
	— Права си кимва бавно Хана, — но съм чувала и за техни плюсове. Не са чак толкова ужасни.
	— Лесно ти е на теб. Омъжена си и не носиш човече в корема си.
	— Ако не си сигурна, обмислила ли си всички варианти.
	Джули несъзнателно поставя покровителствено ръце върху корема си.
	— Да, и няма да минавам отново по същия път. За нищо на света. Но определено не отговаря на плановете ми.
	— Имаш планове?
	— Ха-ха! Двамата ме смятате за боклук, но работя в „Макдоналдс“. Заделих вече малко пари.
	— Знам.
	— Какво?!
	— Видях те.
	— И не си го споменала?
	— Щях, но ти вечно изчезваш, наканя ли се да си отворя устата.
	— Не си казала на Том, нали?
	— Не.
	— Слава богу. Той постоянно повтаря колко съм умна. Едва ли ще му е приятно, че работя там, но съм отчаяна. Имам нужда от пари. За бебето. Уволниха ме обаче, защото повръщах. Решиха, че съм се напила. А аз се опитвах да постъпя правилно. Не искам да разочаровам всички за пореден път.
	Хана прегръща Джули през раменете. Тя не я отблъсква.
	— Откакто разбрах за бебето, все си мисля за времето, когато бях малка. И какви бяха нещата, когато мама беше жива. Водех си дневник и записвах заглавията на всички прочетени книги. Фантазирах каква кариера ще направя. — На лицето й се изписа огромна тъга. — Скапана история.
	— Каква искаше да станеш?
	Лицето на Джули се подмладява при спомена.
	— Първоначално мислех за политик.
	— Разбираемо.
	— Или филмова звезда.
	— Много последователно.
	— Арни го направи. И Роналд Рейгън.
	— Права си…
	Джули продължава:
	— После реших да съм лекар. Но тогава мама се разболя, забременях от онзи учител, Бен, и какво ли още не… — Джули въздъхва. — А сега съм нищо, без работа и наникъде. Ами и ако малкото е като мен?
	— Стига, Джулс. Спомни си само как се грижеше за майка ви.
	— Да, но с Том се издъних. — Джули прокарва ръка през очите. — Въобще не може да се разчита на мен. Това съм аз. Стисна устни. — Но истината е, че още съм му сърдита. Заради случилото се с мама. Заради това че вече не беше с нас.
	Най-после. Хана чака от години да го чуе.
	— Дай му шанс да помогне сега.
	— Не! — отсича Джули. — Не бива да му казваме. Ще ме убие.
	— Няма — поклаща глава Хана. — Сега е различен.
	— Наистина ли?
	— Да — отвръща Хана с убеденост, каквато не подозираше, че притежава. — Променил се е.
	— Такъв тежък момент преживява. — Джули прави гримаса. — А смятах, че заслужава да получи инсулта. Такава крава съм!
	Откъсва парче тоалетна хартия, но то е прекалено малко, за да попие бликналите сълзи.
	— Била си му сърдита — опитва се да обясни Хана. — И според мен, напълно заслужено. Хайде, сега, измий се. Слизам долу да доведа Том, а ти ще му съобщиш за бебето.
	Открива Том в градината, седнал на пейка. Заобиколен е от стари колеги и си припомнят отминали коледни купони. Вижда я, усмихва й се и потупва мястото до себе си.
	— Толкова е странно да си трезвеникът на купона — доверява й той и отпива от нискоалкохолната бира. — Ще се превърна в пълен досадник.
	— Том, Джули е горе и трябва да говори с теб.
	Той я поглежда и забелязва сериозното й изражение.
	— За какво?
	Хана го хваща за ръката.
	Иди при нея. Още сега.
	— Добре.
	Том става и се отправя към къщата.
	Моли се той да е новият Том, не старият.
	Той влиза в банята и заварва сестричката си да плаче. Приближава я и несъзнателно я прегръща през раменете.
	Джули се обляга на него.
	— Моля те, не се сърди. Том. Вечно се сърдиш.
	— Няма, Джулс. Обещавам.
	Хана затваря тихо вратата след него.
	Новият Том е истински.
	Тя отива до стълбищната площадка. Заглежда се в снимката на онова, което е смятала за най-щастливия ден в живота си. В златна рокля е, усмивката й е лъчезарна…
	Днес е далеч по-хубаво.
	Влиза в спалнята и си поглежда телефона. Получила е снимка. От Раж.
	Стомахът й се свива.
	На снимката са той и момиче с кестенява коса и огромни зелени очи. Амелия.
	_Мисията е изпълнена. Благодаря, Хана. Целувки._
	Замисля се за Том. И за доверието в очите му.
	И осъзнава, че трябва да му каже. Особено, ако ще започват наново.
	Длъжна е да му каже какво се случи с Раж.


#	Покана за коледно соаре
#	декември, 2013 г.

	Тя беше толкова красива. И страшно много се стараеше. Стоеше в далечния край на помещението, съвсем малко по-висока от огромния елен, изработен от лампички и тел. Почеса се дискретно по гърба, докато отпиваше щедра глътка шампанско, което се лееше в изобилие цяла вечер. Усмихваше се на мъжа, с когото разговаряше и пристъпваше от крак на крак на високите токчета, които той знаеше, че тя ненавижда.
	Правеше всичко това за него.
	Обърна глава към него и му се усмихна. В отговор той вдигна чашата си за поздрав, после допи шампанското.
	— Хана се справя отлично, нали? — отбеляза появилият се до него Ник. За огромна радост на Том държеше бутилка уиски в ръка. — Успешно обработва стария Смит ей там.
	— Да, може да се каже…
	Ник бе изпил прекалено много алкохол, за да долови сарказма в тона му. Прокара ръка през русата си коса и напълни чашата на Том.
	— Партньорите явно я харесват — бе следващият коментар на приятеля му.
	Том отпи и потръпна, щом питието стопли гърлото му.
	— Малко е късно вече — промърмори той.
	— За какво говориш? — озадачи се Ник.
	Том допи уискито и грабна бутилката.
	— Вероятно вече си чул.
	Напълни чашата си до ръба на чашата.
	— Какво да съм чул?
	— Мен… ме освободиха.
	— Какво?!
	— Чу ме.
	— Защо?
	На Том не му се говореше по въпроса.
	— Всъщност няма значение, нали?
	— Съжалявам, друже — свъси вежди Ник.
	— И аз.
	Изпи уискито на един дъх и пак посегна към бутилката.
	Ник постави ръка върху нея.
	— Намали темпото посъветва го той.
	— Защо? Какво имам да губя?
	— Не е честно.
	Том долови съчувствието в погледа му. Стана му неприятно.
	— Всичко е наред. Наистина. Бях започнал да се отегчавам тук. Време е за промяна.
	Шефът му го съобщи в края на работния ден, преди празненството. Не се „вписвал“ добре; време било да „потърси нови възможности“; фирмата му била задължена за „чудесната работа“.
	Странен начин да го покаже.
	Ник го наблюдаваше съсредоточено.
	— Е, поне купи къщата. Остава само ипотечният кредит.
	— Да…
	Том се питаше как ще покрива вноските. И как ще изплати колата. А и предстоящата ваканция… Заплатата на Хана не бе особено висока.
	Ник допря чашата на Том със своята.
	— Негодници — промърмори той.
	— Ще пия за това — отвърна Том.
	— Хайде да им изпием алкохола. Аванта е.
	— Дяволски хубав план — съгласи се Том и посочи бутилката. — Налей ми още едно.
	Том отиде при Хана и отпусна ръка на врата й. Алкохолът така замъгляваше ума му, че се налагаше да се съсредоточи, за да не залитне.
	— Здрасти, Том. Маркус ми разказваше какви ги вършите, когато отивате да пийнете по мъжки по нещо след работа.
	— Ще ни извиниш ли за малко — промърмори Том.
	Маркус кимна в знак на съгласие и тръгна да търси съпругата си.
	Хана целуна Том по бузата, докато той я отвеждаше. По някаква причина това го вбеси още повече. Завлече я в един ъгъл.
	— Какво става? — не успяваше да проумее тя. — Мислех, че ще се радваш, задето съм тук. — Целуна го нежно по устните. — Говори с мен.
	Той погледна наляво; после — надясно.
	А след това й каза.
	Приключи и забеляза в очите й съчувствие; и известно облекчение.
	— Можеш да се захванеш с нещо ново сега. Време е.
	— За това мечтаеш, нали? — сопна се той. — Да си стоя повече вкъщи. Да ти обръщам вниманието, което смяташ, че заслужаваш. Да ти повтарям колко си прекрасна.
	— Том…
	Виждаше, че е на път да се разплаче, но не можеше да спре.
	— Няма да се откажа от кариерата си заради теб, Хана. Престани да си го мечтаеш. Няма да отида в Етиопия, или където си намислила…
	— Аз…
	— Изключено е.
	— Не те карам да предприемеш нещо подобно.
	В очите й се появиха сълзи.
	— Пък и твоята работа няма да плаща сметките.
	Тя се изчерви.
	— Знам, но бихме могли да се поограничим. Не възразявам…
	Том имаше чувството, че главата му ще се пръсне. Но гневът му не стихваше.
	— Хана в таванска стая, без всичките неща, които й купувам…
	Изпита диво удовлетворение от обидата, която се изписа върху лицето й.
	Тя сведе очи и промърмори:
	— Нямам представа защо се сърдиш на мен. Просто искам да си щастлив.
	— Не съм! — Гневът му започна да утихва. Остана само алкохолното опиянение и чувството за провал. — Не съм — повтори той и отпусна глава на рамото й.
	Не искаше тя да види сълзите в очите му.
	— Знам — промълви тя съчувствено.
	От това той се почувства още по-зле.


>	Петнайсет

	Хана се взира в олющената врата и копнее тя да се отвори; или да падне. Каквото и да е, но само да излезе оттук.
	Маргарет поглежда часовника си многозначително.
	— Нещо друго ли те чака, Хана, защото ние едва сега започнахме.
	— Не, Маргарет.
	Размърдва се на неудобния стол.
	Хана знае, че навън небето е синьо и мечтае да го погледне. Кръстосва крака и се опитва да прояви интерес към думите на Маргарет.
	Не успява.
	— Трябва да съставим план за действие поглежда я Маргарет с очакване.
	На Хана й е напълно безразлично. Все пак отбелязва:
	— Това не е ли твоя работа?
	— Моля?
	Хана я поглежда в очите.
	— Поправи ме, ако греша, но не е ли твое задължение да се занимаваш с тези неща?
	— Давам ти възможност да се изявиш, Хана.
	— Нима?
	Хана си припомня всички поети извънредни часове и всички изготвени графики.
	Животът е прекалено кратък. Омръзна й да гледа навън и да вижда света, в който иска да живее. Крайно време е да излезе и да стане част от него.
	Подхваща все едно е в транс.
	— Съжалявам, Маргарет, но ще отклоня предоставената ми възможност.
	— Моля?!
	Маргарет зяпва и Хана със задоволство забелязва парченце спанак между зъбите й.
	— Чу ме. — Хана се изправя, протяга се и се чувства поне сто години по-млада. — Няма да ти помогна.
	— Но твоя работа е…
	— Не, Маргарет. Моята работа е да уча децата. Да ги накарам да четат. Да ги ентусиазирам за живота и да се стремят самите те да постигнат нещо. И знаеш ли още какво?
	Маргарет мълчи. Изглежда смалена. Хана се пита как въобще някога се е страхувала от нея.
	Говори спокойно, с увереност, каквато не е изпитвала от месеци.
	— Ако попиташ учениците ми, ще ти кажат, че добре се справям със задачата си. Да, дребна съм, упорита, но влагам цялото си сърце в преподаването. А ти така и никога не каза „благодаря“.
	Хана застава до вратата и хваща дръжката.
	— Къде отиваш, Хана? Не сме приключили.
	Сега Хана вижда всичко съвсем ясно: Маргарет не е чудовище. Тя е просто жена с непълноценно сърце, а педантизмът й говори за обсесивно-компулсивно разстройство.
	— Знам, не си свършила, Маргарет, но за мен… — Душата й лети. — Аз бях дотук. — Хана се усмихва. — Напускам, Маргарет. — Оказва се балсам за ушите й и затова го повтаря: — Напускам. — Отваря вратата. — Понеже по договор трябва да дам едномесечно предупреждение, ще работя до края на срока. Но не заради теб, а заради децата. Междувременно: приятен уикенд.
	Вратата зад нея се затваря, а тя веднага праща съобщение на Том.
	_Том, свободна съм. В пъба. Веднага._
	И тръгва да търси Стеф.
	На ъгъла на коридора се сблъсква с Т’шан.
	— Ей, госпожо, изглеждате щастлива — ухилва се момичето. — Май се готвите да направите някоя пакост.
	Хана се усмихва. От ухо до ухо.
	— Може и така да е, Т’шан. Възможно е.

	* * *

	— Тогава какво да предприема? — пита Стеф, вторачена в шота си.
	— Не знам…
	Хана иска да опре глава на плота, но поглежда и си дава сметка, че е прекалено далеч. Том протяга дясната си ръка и хваща Хана за трети път тази вечер, за да не се строполи от стола.
	Хана изучава с втренчен поглед приятелката си и Том.
	— Все пак не се захващай с ботокс — продължава да я наставлява Хана.
	После вдига чашката си. Опитва се да си спомни колко е изпила, но не успява. Помни как започнаха с бутилка вино, но й убягва защо сега пият текила след текила във вторник вечер.
	— Защо не? — интересува се Стеф с грейнали очи. — Ще наема най-добрият специалист на света и…
	— Не, не, не. Не ти трябва ботокс, Стеф. Красива си. Ще бъде _престъпление_.
	— Хана е права, Стеф — обажда се Том.
	— Престанете! — Стеф забелва очи. — Наближавам четирийсетте и няма лошо да потърся помощ.
	— Нищо подобно. Това е поредното скучно нещо, към което прибягваш, когато спечелиш от лотария.
	— Кой го казва? — негодува Стеф.
	— Аз! — заявява Хана. — И съм _права_.
	Стеф се разсмива.
	— Трябва да подаваш оставка по-често. Чудесно е старата весела и ведра Хана отново да е сред нас.
	— Да, нали? — кимва Хана. — Бях забравила колко е забавно. — Прави знак на бармана да им сипе още по едно. — Нямаше начин да работя и минута повече за Маргарет. Животът е прекалено кратък. — Поглежда Стеф и Том. Свива рамене. — Хайде да се захванем с по-важни неща. Например: какво бих направила аз, ако спечеля един милион лири.
	— Добре, да те чуем, госпожо Приключенски Настроена. Докато аз си пълня лицето с отрова, ти какво ще предприемеш?
	Хана се замисля за оръфаната карта на света, закачена в кабинета й.
	— Като начало ще закуся с пържола в Бразилия. — Усмихва се, докато си представя вкуса на сочното месо в устата си. — С Том все сме казвали, че един ден ще отидем там. Очите им се срещат. Трудно й е да откъсне поглед от него. — После ще посетя водопадите Игуасу, ще видя тукани и ще танцувам на карнавала. — Въздиша. — Ще полетя към Виетнам за обяд, ще се попека и ще бъда в Танзания, стане ли време за чай. След това отивам в Нова Зеландия, за да поплувам с делфини.
	— Леле! Да не си открила как да пътуваш във времето, освен че си спечелила от лотарията? — поглежда я Стеф скептично.
	Хана свива рамене.
	— Може би. — Засмива се. — А после се връщам вкъщи, навреме за коктейли в „Кръстопътя“.
	Стеф сбръчква нос.
	— Онова кафене до вас ли? Там едва ли ходят милионери.
	— Не това е важното, Стеф. Там е мястото, където с най-голяма радост бих отпразнувала началото на нещо ново. — Обръща се към Том. — Най-хубавото мохито в целия свят. Върхът са! Обръщат облачен ден в слънчев, тъмнината — в светлина.
	Стеф простенва.
	— Боже, настроена е поетично. Сега ще започне да ни залива с цитати от Уърдсуърт. Отивам до тоалетната. — Плъзва се от стола, но си закача крака в дръжката на чантата. — Виждате ли! Краят на трийсетте години. Оттук нататък всичко тръгва надолу. — Потупва се по лицето. — Много ми е горещо. — Лицето й се удължава. — БОЖЕ! Менопаузата!
	— Млъкни! — Хана я побутва към тоалетната. — Не е от менопаузата, а от текилата.
	— Никакво състрадание. А уж си ми най-добра приятелка.
	С криволичене тръгва към дамската тоалетна.
	— Какво още ще направиш в милионерския си ден? — навежда се Том напред и я гледа съсредоточено.
	На нея й става странно неловко от вторачения му взор.
	— Не знам. Всъщност е глупаво…
	— Защо?
	— Никога няма да се случи.
	— Защо не? Сутринта едва ли си мислила, че ще напуснеш, а сега е факт. — Слага ръка на рамото й. — Свободна си да правиш каквото искаш.
	— Така е, но едва ли ще успея да наглася лотарията.
	— Вероятно. Но все пак какво друго ще се случи в твоя ден, когато можеш да си пожелаеш всичко?
	Нещо между тях се е променило и това я изнервя. Още не му е казала за Раж. Смята го за наложително, но не знае откъде да започне.
	А и не иска да разруши новите им взаимоотношения, преди още да са започнали.
	Том я наблюдава; чака.
	Обзема я паника.
	— Ей сега ще се върна — обявява тя, плъзва се от стола и тръгва към тоалетните.
	— Стеф?
	Никакъв отговор. Слиза внимателно по трите стъпала, довели до доста навяхвания на глезени на подпийнали преподаватели от „Куинсдейл“.
	— Стеф?
	Чува стенание, надниква зад ъгъла и вижда приятелката си.
	— Стеф, добре ли си?
	— Никога не съм била по-добре…
	— Стеф, лежиш на пода в тоалетната, а главата ти е опряна в кошчето за боклук. Много по-добре ще се почувстваш в дома си.
	Хана хваща Стеф под мишниците и я изправя на крака. Благодарна е за опита, придобит покрай Том. Хана също залита, но успява да я отведе до мивките. И двете се заглеждат в отраженията си в огледалото.
	— Чувствам се толкова _стара_ — промърморва Стеф. — Честно. Понякога се питам накъде отиваме, разбираш ли ме?
	Хана кимва.
	— Напълно.
	— Какво ще правиш сега, когато си свободна?
	— Не знам. Ще се притеснявам за изплащането на кредитите…
	Стеф се обръща и я поглежда съсредоточено.
	— Сериозно, Хан, какви са плановете ти?
	Хана се замисля за усмивката на Том.
	— Нямам абсолютно никаква представа.
	— Наистина ли?
	— Наистина.
	— „Образовайте света“ търси хора. За лятото.
	— Така ли? — За миг Хана затваря очи. Представя си как си опакова багажа, качва се на самолет, вълнението при отлитането…
	— Хайде, ела с мен — предлага Стеф. — Ще натрупаме тен. Ще сме сред деца, които наистина искат да научат нещо. Ще има слонове… Навита ли си?
	— Не — въздъхва Хана със съжаление.
	Лицето на Стеф помръква.
	— Заради Том, нали?
	— Какво?
	— Заради него няма да дойдеш.
	— Не, аз…
	— Не ме лъжи, Хана. Видях как го гледаш. Отново си хлътнала по него, нали?
	Хана не разбира обвинението в тона на Стеф.
	Поклаща глава.
	— Не…
	— Въобще не умееш да лъжеш — тросва се приятелката й.
	Телефонът на Хана изпиюква.
	Съобщение от Том. _Идвате ли?_
	Вдига поглед и съзира загриженост в очите на Стеф.
	— Какво има, Стеф?
	Стеф поклаща глава.
	— Много добре знаеш какво. Ставаш отново точно онова, което беше. Явно си забравила всичко случило се, хулите му, как те караше да се чувстваш нищожна.
	— Не говори така. Не е честно. Той има нужда от мен.
	— А аз мисля, че отново си влюбена в него. Вярваш, че се е променил. Дано е така. Но знаеш ли кое ме убива?
	— Очаквам да го чуя ей сега.
	— Готвиш се да жертваш онова, което искаш, заради него. Отново!
	— Как така „отново“?
	— Стига. Забрави ли Япония?
	— Майка му _умирише_! Как да не се върна?!
	— Да, но защо после остана в Англия? И защо отказа работата в Манчестър? Пак заради него…
	— Стеф, омъжена съм. Не вземам решения само за себе си.
	— А аз се питам той кога ще се откаже от нещо заради теб.
	Хана осъзнава, че няма да постигнат никакво единодушие.
	Иска единствено да бъде с Том.

	* * *

	Стеф си тръгва, без да се сбогува и остатъка от вечерта протича както някога: само двамата са, ядат чипс и пият бира, спорят дали „Марс“ или „Сникърс“ са по-вкусни…
	Излизат на улицата и Хана хваща Том под ръка. Дебне за неравности по тротоара, които биха попречили на бастуна му.
	— Сега накъде? — пита тя.
	— Да се прибираме, ако искаш.
	Цялата й същност иска да каже „да“, но първо се налага да му признае за Раж. Не бива да градят бъдещето си върху лъжа.
	— Том, трябва да ти кажа нещо. Случи се по време… на лошите ни моменти. Имам потребност да го споделя. Преди… Преди да започнем отначало.
	— Х., ти плачеш?
	— Плача. — Цялата трепери. Вкопчила се е в ръката му за подкрепа. — Аз…
	Той поставя пръст върху устните й.
	— Вече знам — прошепва той.
	— Какво?!
	— Вече знам — повтаря Том.
	— Какво знаеш? — застива Хана.
	— За теб. И за него.
	Тя вижда огорчението, изписано върху лицето му.
	— Много съжалявам, Том…
	— И аз.
	От тъжното му изражение сърцето й се къса.
	— Значи… си знаел… през цялото време ли?
	— Да.
	— Защо не каза нищо?
	— Не исках да те загубя.
	— Макар да бях…
	Няма сили да довърши.
	— Да — притичва й се на помощ той. — Макар да беше спала с друг.
	— Едва ли си го приел спокойно.
	— Не, разбира се. Но се е случило. Точно както се случи и инсултът. Но още сме заедно. Ти и аз. — Целува една от къдриците й. — Това е важното.
	Тя се притеснява, че не го мисли истински; че той лъже сам себе си.
	— Но…
	— Стига. — Гласът му е нежен. — Никакво „но“. Хайде да се приберем.
	— Звучи чудесно.
	Доближава се съвсем плътно и го обгръща с ръце. Има чувството, че целият късмет на земята се е изсипал в краката й.
	Когато се прибират, се случва неизбежното.
	Хванати за ръце, се отправят към спалнята.


#	Поздравителна картичка за рожден ден:
#	„Спокойно, не си толкова стара“
#	декември, 2014 г.

	_Томо, трябват ми пари. Ще пратиш ли? 100 ще стигнат. Целувки, Дж._
	Болка пронизва слепоочието на Том. Той изругава наум. Миналият път Джули обеща никога повече да не му иска пари. Както и по-миналият. С всяка следваща сума пропастта между тях расте и той не е сигурен дали някога ще се затвори.
	— Том?
	На прага на офиса е шефът му.
	По дяволите! Няма търпение да си тръгне. Петък, десет вечерта е, и ако не стигне навреме до купона на Хана по случай трийсетия й рожден ден, тя няма да е достатъчно трезва, за да разбере, че се е появил. Отдавна се канеше да поеме, но го задържаха клиентите, предявяващи претенции за промени в договора за сделката с „Империон“.
	— Да, Сайлъс?
	Постара се в тона му да не се прокрадне раздразнение. След шест месеца като безработен доскоро, се чувстваше късметлия най-после да получава заплата.
	— Том, питах се…
	Откакто постъпи във фирмата. Том научи, че „питанията“ на Сайлъс обикновено водят до безсънни нощи в офиса и пиене на „Ред Бул“ на зазоряване.
	— Да?
	Мята дръжката на чантата на рамото си е надежда Сайлъс да схване намека.
	Нищо подобно не се случва. Вместо това шефът му връчва документ и настоява незабавно да бъде преправен.
	Том трябва да се справи. Не бива да се влее отново в редиците на безработните, да разпраща CV-та, да сънува кошмари във връзка с погасяването на кредитите и да съзира съчувствените погледи на приятелите си.
	— Захващам се.
	Знаех, че мога да разчитам на теб.
	— Да, винаги.
	Том оставя чантата до бюрото. Чува се „туп“ при срещата на бутилката шампанско за рождения ден на Хана с пода. Напомня му за потропването на краката на Хана из кухнята в редките вечери, когато успее да се прибере навреме напоследък.
	Главата отново започва да го боли. Пъха две обезболяващи хапчета в устата си и ги прокарва с „Ред Бул“.
	Въздиша. Чака го поне три часа работа. Фирмата не се интересува, че жена му може да не му проговори дълго; не го пита за всички уикенди, които е възнамерявал да я заведе някъде, а вместо това е прекарал зад бюрото си. Вече му е все по-трудно и по-трудно да погледне Хана в очите.
	Дълбоко в душата си е наясно, че тя няма да разбере защо не е на тържеството й. Това ще е още една причина да се жалва пред преподавателите, нейни приятели, колко ужасен е той; колко нещастна я прави. Поглежда снимката й върху бюрото си. От Гърция. Преди две години. Гъстата й коса е сплъстена от солената вода. Вдигнала е високо чаша с коктейл.
	Усмивката й му липсва.
	Но не бива да загуби работата си.
	Вади телефона от джоба. Възнамерява да й прати съобщение, за да се извини.
	_Съжалявам_, започва той.
	— Том?
	Спира да пише и вдига поглед.
	Сайлъс поглежда застрашително една от папките на лавицата.
	— Добре е да проверим и дали всичко за сделката с „Империон“ е готово.
	Въпреки ледената атмосфера в стаята Том прави опит:
	— Трябва да звънна да обясня…
	Дълбока бръчка на недоволство се врязва в челото на Сайлъс.
	— Ако не се захванем веднага, няма да успеем!
	— Така е. — Том сяда зад бюрото.
	Поглежда телефона и осъзнава, че неволно е натиснал бутона за изпращане на съобщението. Е, в „Съжалявам“ като че ли се съдържа всичко, което изпитва в момента. Въздъхва, взема папката и се захваща за работа.

	* * *

	В един часа вече не е в състояние да държи очите си отворени от умора. Допива кафето от каничката в кухнята, но то е неприятно студено и само засилва болката в главата му. Протяга се и си поръчва такси да го откара вкъщи. Ако поспи два-три часа, ще успее да зарадва Хана със закуска в леглото, преди да се върне, за да прекара отново тук уикенда.
	В таксито опира глава на стъклото и наблюдава все още кипящия живот по улиците. Всички в Лондон очевидно се забавляват повече от него. Момичета с къси поли са се струпали пред сергия за кебап, приказват си и надигат кенчета с бира; едър мъж се смее жизнерадостно по мобилния си.
	Том се чувства страшно самотен.
	Изпитва огромна потребност да види Хана. Сега.
	Навежда се напред.
	— Бихте ли минали край „Славей“ на Хай Роуд?
	— Разбира се.
	Таксито завива надясно и минава край група мъже, отправили се към пъба на ъгъла.
	Том си припомня времето, когато и той правеше същото. Нощите сякаш нямаха край.
	Замисля се за усмивката на Хана; за смеха й.
	Няма търпение да я види.
	Стигат до заведението. С малко късмет тя още ще е тук. Ще танцува или ще пие.
	А може да държи вратата под око и да го чака да се появи.
	Дано е така, надява се той.
	Посяга към дръжката на вратата на колата.
	И тогава я вижда.
	Или по-точно; ги вижда.
	Замръзва и гледа как тя е обгърнала мъжа с ръце през кръста. Той е неин колега. Помни го от една от редките вечери, когато отиде в пъба заедно с нея преди няколко седмици. Раж май се казваше. Висок, тъмен, фен на „Арсенал“.
	Негодник!
	Стомахът на Том се свива. Вижда как Раж прегръща жена му; вижда как тя го поглежда нежно, а после се надига на пръсти, за да го целуне.
	— Ще слизаш ли, човече? — пита шофьорът.
	— Не. — Отпуска се назад на седалката. — Махни ме оттук.
	Вкъщи отива направо в кухнята и взема бутилка уиски. Пълни чаша догоре и не остава място за лед. Изпива питието на четири големи глътки. Налива си още.
	Проверява телефона. Нищо.
	Кучка!
	Разтрива пулсиращите си слепоочия. Обръща се и взема пакета цигари, който Хана винаги държи в гърнето върху хладилника. Още се преструва, че е отказала цигарите. Поредната лъжа. Отваря френския прозорец и излиза в градината. Не иска да мисли какво видя.
	Или какво прави тя в момента.
	Кучка.
	Бесен е, защото усеща сълзи да се стичат по лицето му.
	Мрази я.
	Но не може да спре да плаче.
	Пали цигара и е наясно, че ще последват още много. Налива си ново уиски в опит да заличи картината как тя се целува с друг мъж, ала с всяка глътка и с всяко дръпване на цигарата образът става все по-ясен и по-ясен: неговата Хана; неговата съпруга.
	Но вече не!
	Долива си остатъка от уискито и премисля подробно какво ще й каже, когато тя най-после се появи. Разсъждава кой бракоразводен адвокат ще наеме. Тя няма да получи нищо.
	„Нищо“ не заслужава!
	Но когато тя се върна призори, той не каза нищо. Главата го болеше прекалено силно. Сърцето му бе наранено. Лежеше на дивана, където заспа в пиянското си опиянение и я видя да пристъпва към него; беше бледа и се готвеше да отвори уста, за да заговори. Осъзна, че е на път да си признае; да обяви, че го напуска.
	Нямаше да го понесе.
	— Трябва да отида на работа.
	Изправи се, защото не издържаше да диша един и същи въздух с нея.
	И тръгна към офиса.
	Тя плачеше, когато вратата се затръшна след него.
	Той изпита задоволство.


>	Шестнайсет

	Не се получаваше както по филмите.
	Неговите устни са върху нейните; ръцете му се плъзгат по гърба й. Бастунът му се притиска в бедрото й.
	— Том.
	— Хана. О, Хана.
	Продължава да я целува.
	— Том, трябва…
	Тя се отдръпва от бастуна и той пада на пода.
	Том залита силно наляво.
	— Не се притеснявай — прошепна Хана и нежно започва да разкопчава якето му.
	— Мога и сам да го направя — тросва се той.
	— Знам. Но остави на мен. Както някога…
	Той приема. Тя го целува и му помага да седне на леглото. После го обляга на възглавниците.
	Той я погалва по бузата.
	— Толкова си красива, Х.
	Тя сбръчква нос.
	— Едва ли. Още съм с панталони…
	— Ще се заема с въпроса.
	Тя се ухилва и го целува. Той се опитва да разкопчае копчето.
	Не успява.
	— По дяволите!
	— Спокойно, Том. Ще ти помогна.
	Бавно започва да разкопчава копчетата. Първото, второто, третото…
	Целува го и издърпва тениската над главата му. Пресяга се да запали нощната лампа.
	— Недей — моли той с напрегнат глас.
	— Винаги го правим на светло.
	— Вече няма да е така.
	— Искам да те виждам.
	Мълчание.
	— Том?
	— Не мога да го направя.
	— Но…
	Тя усеща вълнението му; усеща колко силно я желае той.
	Нежно я побутва.
	— Не мога…
	— Усещането е ново, знам. Но ще се справим. Ще свикнем отново един с друг.
	Той въздъхва.
	— Чувствам се безполезен. Дори не съм в състояние да разкопчая шибаните си панталони.
	— Том, не си безполезен. Невероятен си. Ти си мъжът, когото познавах. По когото си паднах. По невероятен начин се справяш с всичко.
	— Беше различно. А сега проклетата ми ръка… Кракът ми… — Разридава се. — Ами ако никога не се оправя?
	— Ще успееш. — Тя се надява да стане така. — Напредваш бързо. Искам да мислиш единствено колко храбър беше. Колко си храбър сега. И колко храбър ще бъдеш ден след ден оттук нататък. И заради това…
	Целува го страстно.
	— И заради това… — насърчава я той.
	— Заради това те желая още по-силно.
	После сваля ципа на панталоните му и му показва колко точно.

	* * *

	Сгушени един в друг лежат под завивката.
	Том въздъхва щастливо.
	— Нямам представа защо не сме го правили по-често.
	— Нали? — Ухилва се тя. — Доста добри сме.
	— Така е — съгласява се той.
	Тя усеща как той се усмихва и извива глава, за да я погледне.
	— Кога го правихме за последен път?
	— Не си спомням — сгушва се Хана по-плътно.
	— Лош знак.
	— Да. — Тя въздиша. — Но и нещата не бяха съвсем наред, нали?
	— Не. — Том я целува по главата. — Радвам се, че остана.
	— Няма нужда да ми благодариш. — Поема дълбоко въздух. Подготвя се. — А да знаеш за онзи, другия…
	Той се сковава.
	— Ненавиждах се — признава тя. — Всеки божи ден.
	Той продължава да мълчи.
	— Но ти бях страшно ядосана, Том.
	Той я придърпва по-близо.
	— Да. Наясно съм.
	Тя усеща дишането му. То я топли.
	Намества се още по-удобно в прегръдката му. Затваря очи. На път е да заспи, когато той прошепва „Обичам те“ в косата й.
	— И аз те обичам.
	Веднага отваря очи. Дала си е сметка, че е точно така.
	Тя наистина го обича.
	Заспива в обятията му.


#	Надпис на болнична гривна: Том Елисън
#	януари, 2015 г.

	Беше ужасен тя да не го напусне.
	— Том?
	Хана се навежда напред. Той вижда пръстите й, преплетени в неговите. Не ги чувства обаче; а иска да ги усети; изпитва потребност.
	— Вода — едва успява да прошепне той.
	Гърлото му е пресъхнало.
	— Заповядай.
	Тя доближава пластмасовата чашка, наглася сламката.
	Беше напълно безпомощен. Пречупен. И изплашен. Страхуваше се да не се повтори.
	Смуче, преглъща и се взира в окачения таван. Напомня му за тавана в къщата на майка му в Съмърсет. Спомня си как вдигаше панелите, за да крие водка, цигари и бира.
	Пита се дали някога отново ще пие бира; дали ще му се прииска.
	Хана го гали по косата; лицето й е угрижено.
	Той се опитва да вдигне лявата си ръка, да докосне лицето й; не е в състояние да я помръдне.
	Сърцето му се свива от ужас.
	— Другата страна…
	Думите излизат трудно; дрезгаво.
	— Какво? — не го разбира веднага Хана.
	— Другата страна…
	— Да, разбира се.
	Тя става, заобикаля леглото и сяда от дясната му страна. Той й завижда с каква лекота се движи. В състояние е без усилие да се почеше по носа, или да се пресегне и да вземе чашата.
	Сега той завижда на всички; на онези, които могат да се движат, да говорят с лекота, да поставят единия крак пред другия.
	Тя взема дясната му ръка.
	И той усеща допира, топлината на кожата й.
	Истинско чудо.
	Затваря очи, за да попречи на напиращите сълзи; прогонва образа на видяното в „Славея“.
	Трябва да го забрави, да продължи напред, да я задържи.
	Защото има потребност от нея. Ненавижда усещането, но това е истината.
	Напусне ли го, той няма никога вече да се изправи. Съзнаваше го.
	Картината как е прегърнала друг мъж отново изплува в съзнанието му, но той я прогонва.
	Поглежда Хана.
	Неговата Хана.
	И остават хванати за ръце, докато не заспива.


>	Седемнайсет

	— Двамата ще престанете ли да се целувате, та да си поръчаме нещо?
	Хана неохотно се отдръпва от Том. Джули забелва очи, обръща се към бармана и си поръчва сок.
	— Не е обичайното ти питие — коментира той.
	Хана е развеселена, защото Джули поруменява.
	— Млъкни, Стивън! — срязва го тя и отпива от сока.
	Гъстите вежди на Стивън се стрелват във въздуха.
	— Страх те е бебето да не чуе ли?
	— Нещо подобно. — Джули отпива още от сока и прави физиономия. — Боже, липсва ми алкохола.
	— Примири се — обажда се Том. Въобще не е в състояние да прикрие усмивката си. — Само още четири месеца, сестро.
	— Благодаря, задето ми напомни.
	Том се обръща към Стивън.
	— Малка бира за мен и бяло вино за това разкошно момиче.
	Целува Хана по устата.
	— Уф! — изсумтява Джули и отива на маса до прозореца.
	Поставя всички торби с напазаруваните бебешки вещи в краката си и сяда.
	— Наистина ми се ще да поговори със Зак — обявява Хана, облегнала се на гранитния плот на бара.
	— И на мен — прегръща я Том през кръста.
	Хана се обляга на него. Последните две седмици бяха вълшебни, както в началото. Преоткриха се. На нея страшно й допада как сияят очите му, влезе ли тя в стаята; двамата често се смеят заедно.
	— Добре ли си, Хана? — целува я Том нежно по бузата.
	— Да. — Прозява се широко. — Просто съм малко уморена.
	— Защо ли? — ухилва се той.
	Тя знае, че не е заради секса; не е само заради секса. През деня се чувства блажено, но нощем не спи. Слуша дишането на Том и се пита какво ли крие бъдещето. Щастлива е, когато е с него, но когато не са заедно, си дава сметка, че няма абсолютно никакви планове за себе си. Чувства се изгубена. А сега Том отива да работи при Ник. Вярно, с намалено работно време, но ще получава заплата и ще има цел.
	А тя няма… нищо.
	Насилва се да се настрои към настоящия момент. Том я е прегърнал, чака я вино.
	Животът е хубав.
	— Добре изглеждаш — отбелязва Стивън, поставяйки халбата пред Том.
	— Благодаря — кимва Том. — И ти.
	Стивън се засмива.
	— Всички ми го казват, откакто обръснах ужасните мустаци, които бях пуснал.
	— Не ти отиваха особено, приятел.
	— А как се чувстваш? — интересува се Стивън.
	— Доста добре.
	— Значи бастунът няма да ти трябва още дълго?
	— Искрено се надявам — усмихва се Том.
	Хана изпитва известен страх. Том е станал толкова уверен, откакто пак са истински заедно.
	— Да видим какво ще каже лекарят — вмъква тя.
	— Разбира се — съгласява се Том. — Но кракът ми е доста по-добре и ще бъда като нов за Коледа.
	— Определено — кимва Хана.
	Не споменава лявата му ръка, ледените му пръсти, неумението да държи здраво предмет.
	Не иска да го обезкуражава.
	Той я целува по бузата и пита:
	— Да идем ли при Джулс?
	— Хубава идея.
	Джули разглежда част от покупките.
	Хана се усмихва. С Том предложиха да се включат в разходите, но Джули настоя да плати всичко сама.
	— Кога е следващата ти консултация, Джулс? С радост ще те придружа, ако искаш предлага Том.
	— Би било чудесно, Томо.
	Щастлива, Хана ги наблюдава. Прекрасно е да се види как доверието помежду им се възвръща.
	— Наистина искам да ти помогна, Джулс. Можеш да останеш при нас, ако трябва.
	Джули допива сока си.
	— Ще видим… А сега: познайте какво. Отново се налага да отида до тоалетната. Невероятно. — Надига се. — Страшно често ми се ходи. Вчера бях петнайсет пъти. ПЕТНАЙСЕТ!
	Хана и Том се споглеждат с вирнати вежди, докато тя се отдалечава, стиснала телефона в ръка. Том отпива от бирата и подхвърля:
	— Май ще споделя всичко, до най-малката подробност.
	— Да — уверява го Хана. — Без никакви задръжки.
	— Леле! — Том забелва очи. — Ще гледам да я избягвам, след като роди.
	— Хубава идея.
	Том се усмихва.
	— Нямам търпение ние да имаме деца. — Обляга се назад. — Защо да не си направим цял футболен отбор?
	Тя отвръща на усмивката му и се опитва да не обръща внимание на присвиването на стомаха си.
	— Може. — Стисва ръката му. Но преди това ще си намеря работа.
	— Забравих да ти кажа. Ник се е свързал с познатия си в „Бомонт“. Интересува ли те интервю там?
	— Ами… Добре…
	Избягва да го погледне в очите.
	Никога не е искала да преподава в частно училище.
	_Никога._
	Редно е Том да го знае.
	Ще му го каже.
	Вдига поглед и вижда колко е въодушевен Том от идеята. Няма как да му каже.
	Вместо това се навежда напред и го целува.
	— Ще измисля нещо. Не се притеснявай.
	Той стисва ръката й.
	— Знам.
	— Не бива да ме смяташ за безотговорна.
	— Не бих си го и помислил.
	— Но го повтаряш непрекъснато.
	— Колко пъти да ти повтарям: вече не съм онзи Том. Промених се.
	— Ами ако не се оправиш, работата се окаже прекалено много и напрежението отново те промени?
	— От това ли се страхуваш?
	— Разбира се. Лудост би било да не се плаша.
	— Явно ти е било доста тежко.
	Хана кимва.
	— Съжалявам, Х.
	Тя му вярва, но не е в състояние да говори.
	Той въздиша.
	— Помниш ли, когато ме уволниха?
	— Как да го забравя?
	— Така и не ти казах нещо.
	— Какво?
	Той среща погледа й.
	— Винях теб.
	— Мен?!
	— Да — кимва той.
	— Защо?
	— Защото ме разсейваше. Уреждаше прекарвания през уикендите и не работех. Във фирмата не одобряваха това.
	— Не си го споменавал.
	— Не бях сигурен дали ще разбереш. Но съм грешал. Сега го знам.
	— Трябваше да говориш с мен.
	— Сега съм наясно, но не и тогава. Тогава само ти се ядосвах все повече и повече. Но лошото отмина. Ще се справим. Искаш ли още бяло вино?
	— Да, моля.
	Той се изправя и с куцукане се отправя към бара.

	* * *

	Два часа по-късно още седят в заведението. На масата има празни пакетчета от чипс и чиния с остатъци от чийзбургер и салата.
	— Джули дали ще се справи сама вкъщи?
	— Да, естествено. — Хана забелва очи. — Бременна е, а не болна.
	— Как е Стеф? — сменя темата Том.
	Хана надушва опасност. Не е говорила със Стеф след прекарването в пъба в деня, когато обяви, че напуска работата в училището.
	— Не знам.
	— Така ли? — изненадва се Том. — Обикновено сте много гъсти.
	— Да, но тя е заета. Подготвя се за пътуването си.
	— В Танзания ли отиваше?
	— Да. Заминава през юли.
	Звучи страхотно.
	— Да. И аз много бих искала да отида…
	Боже, изрече го на глас!
	_По дяволите!_
	— Защо?
	Е, по-добре да отговори честно.
	— Защото ще имам чувството, че правя някакво добро. А и винаги съм мечтала да живея в Танзания.
	— Мислех…
	Том е пребледнял силно.
	Тя бърза да го успокои.
	— Но вече не. Сега не бих тръгнала. Искам да съм тук. С теб. Защото те обичам. Край на пътешествията ми. Тя долавя съмнението му, затова го целува. — Това убеждава ли те?
	— Напълно. — Погалва я по бузата. — Толкова съм щастлив.
	— И аз — насилва се да се усмихне тя.
	Но част от нея е вдървена; тъжна.
	Изчерпана.


#	Писмо от „Образовайте света“
#	май, 2015 г.

	Том се е вторачил в писмото в ръката си.
	Долу Джули трополи из кухнята.
	Той отново се взира в логото на „Образовайте света“. И прочита писмото за пореден път. За да е сигурен.
C>
	Драга госпожо Елисън,
	Съжаляваме за отказа ви да пътувате с нас до Танзания през юли.
C$
	Поглежда датата. Февруари тази година.
	Точно след инсулта му.
	Значи ето я истината.
	Тя е възнамерявала да го напусне.
	Сяда на килима, обляга глава на леглото и се взира в закачените дрехи на Хана в гардероба пред него. Червената рокля, с която беше облечена, когато се сгодиха. Безформената бозава жилетка, подарък от майка й за Коледа.
	Дрехите от нейната страна са толкова шарени и пъстри. От неговата висят само тъмни костюми.
	Внимателно сгъва писмото и го оставя на пода до себе си. Опита се да вдигне изхлузила се от закачалката риза, когато го видя смачкано до кутия от обувки. Вдигна го, видя името на Хана и го прочете.
	Затваря очи. Бил е на път да я загуби. Каквото и да му казва, сега той знае истината. Част от нея иска да замине; копнее да е другаде.
	Далеч от него.
	— Какво правиш, Томо? — Джули е застанала на прага. — Дойдох да видя дали не си се заклещил в гардероба.
	Том вдига писмото и го размахва във въздуха.
	— Четях това.
	— О, значи си го намерил.
	Той я зяпва.
	— Ти си знаела?!
	— Да. Открих го, докато търсех да взема обувки на заем. Забравих да го върна в кутията.
	— Защо не ми каза?
	— Защо да го правя? — свива тя рамене.
	— Щеше да ми е полезно да знам, че съпругата ми възнамерява да ме изостави.
	— Да, бе. Точно това ти трябваше тогава. — Джули въздъхва. — Май не схващаш.
	— Кое точно?
	— Това е _хубаво_.
	— От къде на къде заминаването на Хана за друг континент да е хубаво?!
	— Господи, много си тъп понякога. Фактът, че Хана няма да отиде в Африка е хубавото. Огледай тази стая. Какво виждаш?
	— Легло, гардероб…
	— Не говоря за тях — тръсва тя глава раздразнено. — Виж японската гравюра на стената, картината върху оризова хартия от Виетнам, китайската ваза, в която държи гримовете си.
	— Е, и какво?
	— Хана _обожава_ да пътува, Том. Но този път се е отказала заради теб.
	— Вероятно ме е съжалявала…
	— Естествено! — Джули забелва очи. — Ти прекара инсулт. Всички те съжалявахме! Дори старецът на ъгъла, който не помни името си. Но не говоря за това.
	— А за какво?
	— Хана е постъпила правилно! Това трябва да запомниш. Остана, подкрепяше те, помагаше ти. А после отново се влюби в теб. Дяволски късметлия си, да знаеш. Повечето жени щяха да побегнат. Особено ако през по-голямата част от изминалата година си се държал гаднярски с тях.
	Той свежда глава, но не преди да промърмори:
	— Не се церемониш в приказките си, а?
	— Не. — Джули си поема дълбоко въздух, поставя ръка на рамото му. — Невинаги съм й била фен, но вече я смятам за страхотна. Не само защото те прави щастлив. Постави те на първо място, когато имаше нужда от нея. Не оставяй това глупаво писмо да развали всичко, чуваш ли?
	Поглежда плика. Съзнава, че Джули е права.
	— Хайде сега да отидем на кино — предлага сестра му. — Ще си взема от всички бонбони. — Потупва се по корема. — Искам само най-хубавото за бебето.
	— Така ли пише в книгите за отглеждане на деца, които четеш като луда напоследък? Бонбоните ли са най-подходящата диета за бременните?
	— Не — поклаща Джули глава. — Аз си я измислих. Хайде, че най-хубавите ще свършат.
	Докато излизат от стаята, той обръща глава и поглежда отново гардероба.
	Не иска Хана да го напусне. Когато и да било.
	Сега му остава само да измисли как да я задържи.


>	Осемнайсет

	Седнала на пода, Хана вдига поглед.
	— Какво правиш тук? Нали не ми говореше?
	— Да, но започна да ми доскучава. Никой друг не намира шегите ми за смешни.
	Хана отново поглежда книгата в скута си. Все още е сърдита. Не й харесва да я преценяват и осъждат.
	— Какво четеш? — пита Стеф.
	— Не е твоя работа.
	— Стига, Хан. Донесох бисквити.
	— Ще е нужно нещо повече.
	Въпреки всичко Хана усеща, че е готова да се усмихне. Взема бисквита. Трябва да поддържа силите си все пак.
	— Наистина съжалявам, Хан — обажда се в това време Стеф.
	— Но ми наговори горчиви неща.
	— Защото се притеснявам за теб. Но изречените неща наистина прозвучаха остро.
	Хана се предава. Потупва мястото до себе си.
	— Всичко е наред. Сядай. Впрочем, как се досети, че ще съм тук?
	— Лесно. Винаги идваш в тази книжарница, когато не си в настроение. И предпочиташ да седиш на пода, макар да има столове ей там.
	Посочва оранжевите фотьойли в ъгъла.
	— Имаш право. Атмосферата тук ми действа успокоително.
	— Но днес не си взела пътеводител, виждам — поглежда я Стеф многозначително.
	— Не. Ще се явявам на интервю. Подготвям се.
	— Наистина ли? Къде?
	— Колежът „Бомонт“.
	— Какво?! Онова лудо частно девическо училище ли?
	— Трябва ми някаква работа все пак въздиша Хана.
	— Стига. Не можеш да си толкова отчаяна. Чия е идеята?
	Хана отново свежда поглед. Няма смелост да погледне Стеф в очите.
	— Всъщност, на Том… Ник познава някого там, повикаха ме на интервю, парите са добри, ваканциите са прилични и реших да опитам. — Вдига поглед и вижда, че Стеф се кани да възрази, затова бързо продължава: — Ако постъпя там, ще мога да бъда до Том. Хайде да не спорим за това, става ли? Да, ходи ми се в Танзания, но и обичам съпруга си. А не мога да имам и двете. Това обаче не означава, че няма да ми липсваш. — Спонтанно прегръща приятелката си. — Обещавам обаче да те обсипвам с имейли. Нищо чудно дори да се включа в туитър.
	— Ти в туитър?! — смайва се Стеф. — След като го обвини, че ще сложи край на цивилизацията до края на века?
	— Да — засмива се Хана. Дори аз си давам сметка, че трябва да вляза в крак с модерните технологии.
	— Боже, сигурно и фейсбук ще опиташ? — не вярва на ушите си Стеф.
	— Едно по едно. Не се увличай. Хайде сега, помогни ми да се подготвя за интервюто.
	— Добре. Ще направим конспект на тези педагогически наръчници. Вземи тетрадката и пиши. Ако не се мотаем, ще успеем да стигнем в пъба до девет.
	— Слушам, шефе — грабва химикалката Хана.

	* * *

	По-късно, когато Стеф излиза за малко от книжарницата за глътка свеж въздух, телефонът на Хана изпиюква. Съобщение от Ник. Не й е писал от времето, когато Том беше много зле.
	_Т. добре ли е?_
	Тя отговаря: _Да, мисля. Защо?_
	_Притеснявам се. Днес по време на мача седеше вяло и изглеждаше изцеден. Какъвто беше и през януари._
	Хана усеща как й прилошава. През последните две-три седмици Том наистина е различен. Някак унил, несигурен. Лявата му ръка отново започва да губи подвижност.
	Но Том обеща вече да бъде напълно честен с нея. Ще й каже, ако нещо не е наред.
	Праща ново съобщение. _Според мен е просто уморен. Другата седмица е на преглед. Ще разпитам подробно лекаря._
	_Благодаря. Дръж ме в течение._
	_Непременно._
	Прочита отново съобщенията. Въздиша.
	После удвоява усилията си да получи работата в колежа „Бомонт“.


#	Портрет на Хана, покрита с домати
#	юни, 2015 г.

	— Стеф? — Том поглежда надолу и закрепя пешкира по-плътно около кръста си. — Каква изненада.
	— Здрасти. Извинявай, че нахълтвам толкова рано. — Отмята кичур от дългата си руса коса от очите и придърпва дръжката на чантата си по-високо на рамото. — Хана излезе ли да се подстриже?
	— Да.
	— Чудесно. — Усмихва се. — Тогава може ли да вляза?
	Той премигва озадачен.
	— Ами… Разбира се.
	Тя вече е минала край него.
	Той затваря вратата и се пита какво прави тя тук. Стои в преддверието с необичайно нервно изражение върху лицето.
	— Трябва да говоря с теб за нещо — осведомява го тя.
	— Добре. — Има усещането, че няма да му допадне каквото ще чуе. — Само да се облека.
	Отива в стаята, отново станала за гости, взема тениска и с големи усилия успявала я нахлузи. Намира и долнището на анцуг, навлича го и се връща в кухнята, където Стеф вече е приготвила чай.
	Сега седи до масата, обърнала чаша с длани. За него е сипала в чашата, която Хана му подари на медения месец. На нея се мъдри снимка на Хана в „Ла томатина“, а предницата на тениската й с омазана обилно с доматен сок. От него има и по лицето й, и по косата. Хана беше ходила със Стеф на фестивал с бой с домати през ваканцията и тази снимка бе увековечила на чашата, която му подари. Лицето й е разцъфнало в широка усмивка.
	Стеф го поглежда с проницателните си сини очи и започва направо:
	— Притеснявам се за Хана.
	Той никога не я е виждал толкова нервна. Това определено го кара да се чувства нащрек.
	— Наистина съжалявам за онова, което предстои да кажа продължава Стеф. — Знам, преживяваш нещо ужасно и едва ли ти е нужно точно това в момента.
	— Справям се някак — уверява я той с известна гордост.
	— Знам. Нямах това предвид. — Отпива от чая, за да събере смелост. Прави нов опит. — Хана много се гордее с теб.
	— И аз се гордея с нея.
	Стеф си поема дълбоко въздух.
	— Според мен обаче Хана някак се е изгубила. Ако питаш мен, трябва да й помогнеш. Тя вече не е същата. Това е Хана — посочва тя снимката на приятелката си върху чашата му.
	— За какво говориш?
	Той отлично знае за какво говори тя. Откакто намери проклетото писмо на „Образовайте света“ започна да забелязва колко тиха е станала Хана. Постоянно гледа през прозореца или се взира в чашата с чай и на лицето й неизменно е изписана тъга.
	Сега, когато Стеф е тук, няма как да се преструва, че не е забелязал.
	— Наистина ми е неловко и кофти да разговарям с теб по въпроса. А и Хана ще ме убие, ако разбере, че съм идвала. Толкова много те обича. — Тя видимо се стяга, за да продължи: — През януари обаче имаше планове. Канеше се да замине. Преди ти да…
	Том не пропуска да отбележи колко й е трудно да произнесе думата „инсулт“.
	Вади я от затрудненото й положение.
	— За Танзания ли говориш?
	— Да. Значи знаеш за кандидатстването й.
	— Да.
	— Хана наясно ли е?
	— Не. — Том въздиша. — Не исках да й стане чоглаво.
	Стеф мълчи.
	Напълно необичайно за нея.
	Най-после заговаря.
	— Много се вълнуваше. Месеци наред планираше какво ще предприеме там.
	В него се надига гняв. Той не е виновен!
	— Но обстоятелствата се промениха, не смяташ ли? Съжалявам, ако съм попречил на намеренията й.
	— Знам — кимва тя. — Всичко се промени, съзнавам. Но изпитвах потребност да говоря с теб. Защото тя се отказва от единственото нещо, което истински желае. Заради теб.
	— Слушай, Стеф. — Надява се да намери подходящите думи, за да убеди не само нея, но и себе си. — Хана ме обича. Аз я обичам. Женени сме. Нещата трябва да се подреждат добре и за двама ни. Налага се да правим компромиси.
	Изписалата се върху лицето й тъга го шокира.
	— Така е, но тя обмисля ходенето в Танзания от години. Знаеш го. Кога най-после ще има възможност да получи онова, което тя иска.
	Става му горещо; чувства се неловко. Не знае какво да й отговори.
	Така му се иска Стеф да не е права. Поема въздух, готов да се бори.
	— Ще започне работа в „Бомонт“ евентуално…
	— И ще допусне грешка. Тя не иска да е там. Ако отиде, ще го направи заради теб.
	— Откъде знаеш?
	— Оттам, където и ти. Тя е най-некадърният лъжец на света.
	По дяволите! Това е абсолютната истина. Спомене ли предстоящото интервю, очите й не сияят. Усмихва се насила заради него. Не й идва от сърцето.
	Усеща как му прималява. Дори не иска да мисли, че Хана ще замине. Животът му ще се обезсмисли без нея. Същевременно е длъжен да признае, че е подчинила своя живот на него.
	Винаги бе постъпвала така.
	Докато премисля всичко това, гледа снимката на Хана върху чашата. Иска Хана отново да живее. Да се радва на живота.
	Няма значение, че няма да я придружи. Или че ще следи приключенията по снимките, които му праща.
	Поглежда Стеф и кимва. Един път, втори път…
	Наясно е какво трябва да направи.
	Само не знае дали ще събере сили.


>	Деветнайсет

	— Ало? Може ли да говоря с Хана Елисън, моля?
	— На телефона.
	Хана се размърдва на мястото си. Якичката на бялата й блуза стяга врата й, а черният й костюм за явяване на интервюта както обикновено предизвиква потните й жлези да работят с пълна сила.
	Вдига очи и вижда свирепия поглед на училищната секретарка, която продължава да пише по клавиатурата. Червеният й маникюр е съвършен. Табелката на бюрото й оповестява, че името й е Джой — на друг език би се превело с „радост“, — но тя определено не олицетворява значението му.
	Хана поставя ръка върху слушалката и се старае да приглуши гласа си. Мястото тук е съвършено различно от „Куинсдейл“, където винаги е шумно, отварят се и се затварят чекмеджета на кантонерки и постоянно звънят телефони.
	Тук, в „Бомонт“ се чува единствено тиктакането на стенния часовник. Растенията върху перваза на прозореца са достойни да участват в изложението на цветя в Челси, а на стената висят снимки на ученички в зелени униформи от различни образователни екскурзии до Йордания, Дубай, Австралия.
	— Обаждам се от „Образовайте света“. — Хана се стяга, пулсът й се учестява. — Обичайната ни практика не е такава, но разбрахме, че сте свободна през юли и отново ви се обаждаме във връзка с преподаването в Танзания.
	— Моля?!
	— Току-що се отвори ново място за координатор на програмата ни по преподаване в цялата страна. Надяваме се да се явите на интервю при нас.
	— Аз…
	Поглежда Джой; Джой също не откъсва очи от нея.
	Хана преценява, че е по-добре да излезе в коридора.
	— Чуйте ме: не знам защо сте решили така, но не съм свободна през юли.
	Гласът от другата страна звучи весело.
	— Предупредиха ни, че ще отговорите така.
	— Какво?! Кой ви каза?
	В този момент се досеща: Стеф!
	Хана ще я убие; но първо ще изгори този костюм.
	Цялата е плувнала в пот.
	— „Образовайте света“ спешно се нуждае точно от човек като вас, Хана.
	Тя силно се съмнява дали ще са на същото мнение, ако я видят в момента.
	— Какво ще кажете, Хана? Ще дойдете ли да разговаряме?
	Замисля се за Том и осъзнава, че не е възможно.
	— Не. Аз…
	— Човекът, който се свърза с нас, спомена колко искате да работите за нас. — Гласът става подкупващ. — А и не се обвързвате с нищо. Само ще поговорим.
	— Не знам…
	Хана вижда как тъмнозелена врата се отваря и жена, очевидно също кандидат, излиза. Тъмната й коса е безупречно сресана и прилича на човек, който неизменно носи резервен чорапогащник в чантата си. Минава по коридора с изправени рамене и вдигната глава.
	Изведнъж Хана се чувства дребна, неугледна.
	Неадекватна.
	— Хана? — обажда се гласът. — Децата там са фантастични. Имат най-широките усмивки на света и са благодарни за всяка предоставена им информация. Бях там две години и когато се върнах, направо имах чувството, че летя в облаците.
	Хана не може да се сети кога за последен път е имала чувството, че лети в облаците. Въпреки Том; въпреки огромната си обич към него.
	— Хана Елисън? Зелената врата отново се е отворила и на прага стои мъж, доста скован в костюма си. — Готова ли сте за интервюто?
	Тя е все едно закована с телефона в ръка. Усеща как бъдещето й се изплъзва.
	Но трябва да получи работата тук. Налага се да преподава в „Бомонт“. Няма смисъл да ходи да говори с представителите на „Образовайте света“.
	И въпреки това…
	— Моля ви, елате да се запознаем, Хана — чува се в слушалката.
	Какво пък? Поне ще отиде да види за какво става дума.
	— Кога?
	Съобщават й дата и час и тя ги записва върху ръката си с химикалка.
	— Трябва да затварям. Ще се видим.
	— Готова ли сте, Хана? — пита мъжът.
	— Разбира се.
	Дарява го с усмивката си за интервюта и влиза.

	* * *

	— Какво правиш тук?
	— Очарователна си! Идвам чак дотук през краткото време, с което разполагам, а ето каква благодарност получавам — въздиша Стеф. — Е, как мина? Чашите им за чай с позлатено ръбче ли са? Много ли са нафукани?
	— Честно ли?
	— Разбира се. Как беше интервюто?
	— Направо ужасно. Бях разсеяна. Дори забравих кой е написал „Стъкленият похлупак“, а знам, че е Силвия Плат!
	— Защо се получи така? — озадачава се Стеф.
	— Защото точно преди това ми звъннаха от „Образовайте света“. Канят ме да се запознаем и да поговорим за работа в Танзания. — Поглежда приятелката си подозрително. — Но какво да ти обяснявам. Наясно си.
	— Какво искаш да кажеш?!
	— Стига. Звъннала си им, знам.
	Стеф вдига ръце все едно се предава.
	— Невинна съм — обявява тя.
	Хана клати невярващо глава.
	— Сериозно? Кой друг би го направил?
	— Не знам, но не съм аз. — Сръгва Хана с лакът. — А ти изкуши ли се? Имам предвид, когато ти се обадиха.
	— Не — отвръща Хана, твърдо решила да преустанови разговора.
	— _Наистина ли?_ — Стеф я гледа смаяно.
	За наносекунда Хана се съпротивлява на желанието да говори по темата. После се предава.
	— Добре, де — да. Мислех само за предложението им и почти не чувах какви въпроси ми задаваха на интервюто.
	— МОЛЯ ТЕ, ЕЛА В ТАНЗАНИЯ. МОЛЯ ТЕ! — възторгва се Стеф.
	— Не мога. Очевидно е.
	— Защо не?
	— Не говори глупости. Обичам Том.
	Това не пречи да заминеш извън страната. Законно е, доколкото знам.
	— А кой ще се грижи за него?
	Лицето на Стеф засиява.
	— С темповете, с които се възстановява, той ще се качи на Еверест. Всичко ще бъде наред.
	— Прекалено рано е. — Хана си поглежда часовника. — По дяволите! Закъснявам.
	— Закъде?
	— Днес Том има контролен преглед. Трябва да бягам. Ще се видим по-късно. Хукна по тротоара. — ТАКСИ!
	Като по чудо едно спира.
	— Болницата на „Кингс Роуд“, ако обичате.
	Хана затръшва вратата зад себе си, сяда и се обляга на седалката.
	Няма начин да отиде в Танзания. Съзнава го.
	Но пък може да зяпа през прозореца и да мечтае.


#	Клиничната картина
#	юни, 2015 г.

	Том седи в чакалнята и се моли Хана да не се появи на вратата. Съобщи й погрешен час за прегледа си, но не разполага с резервен план, ако за пръв път през живота си тя реши да се появи по-рано. Държи да влезе при лекаря, преди тя да дойде. Само така планът му ще проработи.
	Разтърква лявата си ръка и се пита дали някога пак ще я усеща като част от тялото си.
	Съзнава, че Хана забелязва тромавите му движения; знае колко тя се притеснява. Затова не иска да е до него, когато се види с доктор Малик сега.
	— Том Елисън?
	Той вдига очи.
	— Да?
	— Насам, моля — посочва сестрата врата зад гърба си.
	Том отново се оглежда за Хана. От нея няма и следа.
	Първият етап от плана му е осъществен и куцукайки, той се отправя към кабинета сам.
	— Здравей, Том. — Доктор Малик пристъпва напред и радушно се здрависва. — Как си? Как се чувстваш?
	— Добре.
	Сега обаче, вече тук, не е готов да съобщи опасенията си. Изпитва ужасното чувство, че ако го направи, отговорите на лекаря няма да му допаднат. По-добре да продължава както досега; и да таи надежда.
	Не. Време е за истината! Затова започва, макар и бавно:
	— Изпълнявам съвестно назначената физиотерапия. Май дава резултат. Лявата ми ръка се движи повече и мога да държа с нея. — Поема дълбоко въздух. Нужно е да продължи да бъде честен. — Но понякога не съм в състояние да задържа каквото и да било. Притеснявам се малко и за крака си. Понякога ме слуша, чувствам подобрение, но на моменти сякаш действа самостоятелно.
	— Ясно — свъсва вежди доктор Малик.
	Изражението му не допада на Том. Сърцето му започва да бие учестено.
	— Гледам резултатите ти от физиотерапията — подхваща лекарят. — Постигнал си много от първоначалните цели. В състояние си да направиш чаша чай, да отидеш пеша до магазините.
	— Да.
	Всичко звучи толкова тривиално. Тези неща той успяваше да прави преди и насън.
	— Виждам също, че се готвиш отново да тръгнеш на работа. Чувстваш ли се истински готов?
	— Надявам се.
	— Надяваш се?
	— Разбира се. Но… лесно се изморявам. Понякога изпитвам болки… В ръката, в рамото.
	— Том, още си в началото на възстановяването си.
	— Имам чувството, че съм така от години. Трябва да се върна към нормалното, към онова, което бях преди.
	Доктор Малик стисва устни.
	— Може да се наложи да вложиш нов смисъл в „нормално“, Том.
	— Какво значи това?
	— Възможно е никога да не възстановиш напълно всичките си предишни функции. Не знаем какво ще ни поднесе бъдещето. Надеждата ти е естествена. Всеки иска да е онова, което е бил. Но понякога просто не е… възможно.
	— Не е?
	— За съжаление — да. Но фактът, че ходиш самостоятелно и успяваш да използваш лявата си ръка, е окуражителен. Винаги има надежда. Затова трябва да се радваш и на малките постижения. Не искам да те обезсърчавам. Засега се справяш чудесно. Но лявата ти страна може и да не се възстанови напълно.
	— Ще засиля физиотерапията. Ще се старая още повече.
	— Не бива. Ако се насилваш, вероятно ще си навредиш. Повярвай ми, Том. Нужно ти е още време. Приспособи се. Нека семейството ти прояви снизходителност. Да ти помага. Нужна ти е подкрепата им.
	Том се замисля за Хана; за угриженото й изражение, когато планира дните му.
	Саможертвите, които прави за него.
	Няма да позволи да продължава така.
	Вече е решил.
	— Добре — кимва той. — Ще си помисля дали още сега да се върна на работа. Но няма да се предам. Никога. Ще има още подобрения, знам.
	— Точно така искам да разсъждаваш — насърчава го доктор Малик. — А сега да поговорим за опциите ти.
	— Добре — кимва Том и се навежда напред, за да не изпусне и думичка.
	Половин час по-късно излиза от лекарския кабинет. Иска да подиша въздух; да се овладее.
	Не му се отдава подобна възможност. Чува някой да го вика по име. Обръща се и вижда Хана. Тя тича към него. Чантата й е метната през рамо, косата й е разрошена, на чорапогащника й има широка бримка.
	Любовта, изписана върху лицето й, го кара да затаи дъх.
	— Не знаех, че умееш да тичаш на токчета.
	— Загубих се. Неизвестно как се озовах в педиатрията. Да се чудиш как е възможно след всичкото време, което прекарах тук с теб. — Целува го по устните. — Как мина? Какво каза лекарят?
	Очите й са пълни с надежда, с доверие.
	Том прави пауза.
	А после започва да говори.


>	Двайсет

	Вече са на пътеката в градината на болницата.
	Макар и пребледнял, Том се усмихва.
	— Според него се справям чудесно и скоро ще съм какъвто бях.
	— Наистина ли? — Тя затваря очи. Още не вярва на новината. Прекалено положителна е. — _Наистина?_
	— Да — кимва той. — Невероятно, нали? — Том я целува. — Физиотерапията дава резултат. Съвсем скоро ръката и кракът ми отново ще са нормални.
	— Това е прекрасно — засиява тя.
	— Да — целува я той отново.
	— Не е за вярване.
	— Знам.
	— Наистина е невероятно.
	За него. Тя започва да се пита какво ще прави, докато той е в кантората. След това изпитва чувство за вина. Чувства се себична. Не е моментът да мисли за себе си. Това е _неговият_ ден.
	— Том? Сигурен ли си, че ми казваш всичко? — пита тя, защото все още нещата й се струват прекалено положителни.
	Дали да им се довери напълно?
	Той издържа на изпитателния й поглед.
	— Да.
	Тя продължава да изпитва колебания.
	— Звучи ми прекалено добре, за да е истина признава Хана.
	— Така е — кимва той. — Но наистина ще се оправя. Ще бъда такъв, какъвто бях някога. — Ухилва се. — Може да стана даже още по-добър футболист.
	— Изключено е — отсича тя и го целува. — Леле! Какъв ден само. Дори слънцето те огрява — обявява тя, когато излизат от болницата. — Наистина си страхотен, да знаеш.
	— Благодаря. — Целува я по челото. — Нямаше да се справя без теб.
	— Щеше — уверява го тя.
	— Не, нямаше.
	Том и Хана се споглеждат и се усмихват. Никога не се е чувствала толкова близка с него; никога не е била толкова обичана.
	Това е достатъчно. Ще я компенсира за Танзания. Той ще я прави щастлива. Убедена е.
	Голяма късметлийка е.
	Сега вече го осъзнава.
	Ще измисли какво да прави със себе си сега, когато Том е по-добре. Ще премисли всичко и ще състави план. Ще изгради живота си отново. С него.
	— Е, как мина интервюто ти?
	— Ами…
	— Разкажи ми.
	Хана не смее да го погледне в очите. Знае колко щастлив ще бъде, ако тя получи работата; колко много иска тя да работи отново.
	Не. Не бива да лъже.
	— Всъщност, не особено добре.
	— Така ли? Защо?
	_Защото бях безумно разсеяна._
	Не, не е подходящо.
	— Не знам. Не се вписах. Не ми се струва подходящо за мен. „Бомонт“ не е мястото, където ще успея да въведа промени. Децата там вероятно ще управляват света един ден.
	— Все ще имаш някаква полза. — Поглежда я крадешком. — Класовете са по-малки, парите са повече. — Свива рамене. — Приятелят на Ник е страшно доволен.
	— Знам. И съм благодарна на двама ви, задето уредихте интервюто. Но училището не ми грабна сърцето. Вероятно е време… да предприема нещо различно.
	Той я гледа. Право в очите. Изражението му е странно. Това я смущава.
	— Какво има, Том?
	— Трябва да ти кажа нещо.
	— Какво?
	— Днес звъннах в „Образовайте света“.
	— Какво?! — премигва тя.
	— Обадих им се, Х. Заради теб.
	— Значи си бил ти?
	— Да. — Том прави опит да се усмихне.
	Умът й жужи. Чувства се развълнувана; объркана.
	— Но защо? Откъде знаеше… Кога…
	Той се пресяга и взема ръката й.
	— Намерих писмото, което са ти пратили. Преди няколко седмици.
	О, не! Хана изпитва вина.
	— Съжалявам… Съжалявам, че си го разбрал по този начин. — Трябва да му вдъхне увереност. Да му каже, че никъде няма да ходи. — Не е нещо притеснително, обаче. Кандидатствах преди инсулта ти. — Вдига и целува ръката му. — Преди отново да се влюбим.
	— Знам — кимва той. — Не бива да ти е кофти.
	— Чувствам се ужасно, задето въобще си разбрал.
	— И защо? Трябваше да съм наясно. — Поглежда я решително. — Искам да заминеш, Х.
	Тя се взира в него. Сърцето й е замряло. Не вярва на ушите си.
	Той я хваща за ръката.
	— Искам да се качиш на самолета.


#	Венец от маргаритки
#	юни, 2015 г.

	Думите му не оказват очакваното въздействие.
	Тя го наблюдава подозрително.
	— След всичко преживяно изведнъж реши да се отървеш от мен, така ли?
	— Господи, не! И през ум не би ми минало подобно нещо.
	Боже, само ако тя имаше представа колко много му се иска да остане.
	— Тогава защо… — Очите й са пълни със сълзи. — Не ме ли обичаш вече?
	Той стисва зъби.
	— Напротив, обичам те. Последните няколко седмици бяха прекрасни. Знаеш го.
	— Тогава защо говориш така?
	— Защото искам да си щастлива. — Вижда размазания по бузите й туш за мигли. — Нещата обаче очевидно не вървят според плана ми.
	— Но аз съм щастлива. Искам да съм с теб.
	Той преглъща, преди да продължи.
	— Според мен ти се заминава. Бъди честна пред себе си. Освен живота ни заедно, копнееш и за друго. Тази работа ти е нужна.
	— Тя ще почака, Том. Като се оправиш, ще заминем заедно.
	Хана се навежда и откъсва маргаритки от тревната площ до тях.
	Една, две, три.
	Сърцето на Том натежава. Вероятно ще минат години, преди да е в състояние да предприеме подобно пътешествие.
	— Не. Искам да отидеш сега.
	Въобще не е вярно. Ни най-малко не иска.
	— Но защо?
	Страшно се изкушава да й каже истината. Да повтори точните думи на доктор Малик.
	Не. В никакъв случай.
	— Слушай: ще ми е страшно неприятно без теб, но искам да си щастлива.
	— Чудесно. Затова оставам тук.
	— Не. — Доводите му са на изчерпване. — Щастлива си с мен, но не и в работата си. Или по-скоро — от липсата на работа.
	— Добре съм.
	— Познавам те, забрави ли, Х.? Пък и става дума за една година.
	— Но…
	— Животът ти не бива да се върти само около мен. Трябва да има и нещо, което е за теб.
	Тя несъзнателно започва да сплита дръжките на маргаритките.
	— Хана, моля те, помисли си. Само това искам от теб. Обичам те, но замини и… Искам старата Хана. Онази, която се смее, облича се в яркочервени дрехи и никога не спира да говори.
	— Извинявай — свъсва вежди тя. — Понякога мълча.
	Том вижда как на лицето й е на път да се появи усмивка.
	Почти е успял.
	Иде му да заплаче.
	— Аз ще остана тук и ще се посветя на възстановяването си.
	— Ами Джули? Бебето? Кой ще се грижи за всички вас?
	— Няма да има нужда. Вече се оправям, забрави ли?
	— Но ти страшно ще ми липсваш — промълвява тя.
	И именно в този момент той чува нещо различно в тона й. Тя е на път да се съгласи.
	Той успя. Тя ще замине.
	— Тогава да го отпразнуваме — предлага той с ентусиазъм, какъвто не изпитва.
	— Добре. — Тя прокарва пръст по устните му. — Благодаря ти, Том. Обичам те.
	— И аз.
	Том прехапва устни, за да не се разплаче.


>	Двайсет и едно

	Хана си поглежда телефона. Съобщенията пристигат едно след друго.
	_Мамка му! Ципът се разпра. Имаш ли да ми услужиш със сак? Колкото да побере половината ми къща?_
	Хана се засмива и отговаря на Стеф.
	_Разбира се. Сребърният, с който ходех на танци. Ще побере портфейла и няколко дъвки, ако го напънеш._
	Отваря вратата на големия гардероб от „Икеа“ в спалнята им. Тя леко изскърцва. Хана си спомня деня, когато Том го сглоби от около няколкостотин парчета. Отидоха пет часа и много бири, докато следваше инструкциите, а тя проверяваше есета.
	Пристига ново съобщения.
	_Много ми помагаш, няма що!_
	Хана прокарва ръка по дрехите, докато решава кои да вземе. Сивата пола и черният костюм остават вътре. Няма да й трябват. Вади летните рокли и цветните къси панталони. Хвърля ги върху леглото.
	Следва ново съобщение от Стеф.
	_Ще ти простя обаче, ако донесеш кафе и пасти, когато дойдеш насам._
	Хана сяда на леглото и отговаря: _Дадено._
	Прибира телефона в джоба и оглежда спалнята, която делят с Том от четири години. Заравя пръст в дебелия бял килим и гледа мястото, където той лежеше в онова ужасно утро.
	Минала е само половин година, ала всичко се е променило. Сеща се как се събуди в прегръдките му сутринта; как наблюдаваше лицето му, преди да стане да приготви чай за двамата; усмивката му, когато седна да го пие. И как й махна, когато Ник го откара с колата за първия му работен ден.
	Докато се настаняваше до приятеля си, изглеждаше много по-добре.
	Силен; уверен.
	Ще се справи без нея.
	След толкова седмици, прекарани плътно заедно, я обзема лека тъга.
	Същевременно част от нея няма търпение да се качи на самолета.
	Чува превъртането на ключ в ключалката на входната врата. Изпълва се с надежда. Може Том да се връща по-рано. Ще отидат да пийнат нещо. Ще говорят. Ще изживеят пълноценно всяка секунда.
	Отправя се бързо към вратата.
	— А, още си тук? — са първите думи на Джули, докато оставя чантата си на пода.
	— Здравей — поздравява я Хана, макар и разочарована, задето не Том е насреща й. — Как си?
	— Горе-долу. Не твърдя, че не ми тежи обаче — потупва се тя по корема.
	На Хана й е неловко. Джули прие с привидно безразличие решението й да замине, но не отваря и дума за предстоящото пътуване. Вероятно затова решава да се защити.
	— Джули, нали си наясно, че Том настоя да приема работата?
	— Да, знам. Искаш ли чай? — пълни чайника тя.
	— Не, благодаря.
	В този миг забелязва стичащите се по бузите на Джули сълзи. Обзема я паника.
	— Какво има? Какво е станало?
	Отговорът на Джули е напълно неразбираем, защото тя вече ридае. Хана веднага я отвежда до масата, помага й да седне и се настанява срещу нея.
	— Джули, да не би нещо с бебето…
	— Не, не. То е наред. Но кръвното ми е високо. И ме е СТРАХ.
	— Предписаха ли ти лекарства?
	— Да. — Джули поглежда Хана в очите. — А теб страх ли те е? Питам за заминаването.
	— Ужасена съм — признава Хана. — Не ми се струва редно да оставя Том. Опасявам се дали не крие нещо. Ами ако не се възстановява толкова добре, колкото твърди?
	— Наслади се докрай на приключението — съветва я Джули. — Точно това иска Том. Тогава би се почувствал щастлив. Може да не е нормално след пет години брак и прекаран инсулт, но на кого му пука? То кое ли вече е нормално? — Поглежда си корема. — Ще бъда самотна майка, живея в къщата на брат ми…
	— Продължаваш ли да не искаш да се свържеш със Зак?
	— Да — отсича Джули. — Той е минало…
	— Но ти не си му казала.
	— Не мога.
	— Вероятно още ти е сърдит — проронва Хана, припомняйки си нараненото изражение на Зак, когато дойде да търси Джули.
	— Това вече е без значение, нали? Прекалено късно е.
	— Джулс…
	— Хайде стига вече. Няма да говорим за него. Отразява се зле на кръвното ми сопва се Джули.
	— Притеснявам се за теб — признава Хана е въздишка.
	— Ами спри. — Джули забелва очи. — Престани да се притесняваш за другите. Иди и се забавлявай. Променяй нещата или каквото там си си наумила. Повярвай: не проявявам сарказъм. Един ден аз и малкото също можем да заминем. Имаме на какво да научим човечеството.
	— Защо не ми дойдете на гости още преди това? — предлага Хана спонтанно.
	— Наистина ли? — поглежда я Джули със сияещо лице. Би било чудесно да ти гостуваме.
	За миг Хана е изплашена, защото се замисля за бебета, тропически болести и какво ли не, но решава да не се поддава на опасенията си отсега.
	— Прекрасно. Кажи ми, ако решиш да го направиш.
	— Непременно. — Джули става. — Ще отида да полегна. И Хана…
	— Да?
	— Не се притеснявай за Том. Ще го наглеждам.
	За пръв път от месеци Хана й вярва.


#	Кантора „Сътън и партньори“
#	юли, 2015 г.

	— Я повтори?! Днес е бил „фалшив“ ден на работа, така ли? За да си помисли Хана, че си се възстановил? Какви игрички играеш, друже?
	Том хвърля поглед към прозореца и вижда купола на Свети Павел на фона на притъмняващото небе. Боже, как му се иска да излезе навън и да вдиша вечерния въздух, да пийне нещо, да се засмее, да държи Хана за ръка и да наблюдават залеза.
	— Том? Добре ли си?
	— Май да. Като изключим факта, че въобще не знам какво правя.
	— Аз знам. — Телефонът на Ник иззвънява. Един път, два пъти. Той не му обръща внимание. — Съвсем полудяваш.
	— Възможно е.
	Том усеща, че е на път да се разплаче.
	— Няма ли да размислиш, друже? Няма ли да задържиш Хана?
	— В никакъв случай.
	— Тогава да обобщя: обичаш Хана и тя те обича. Но поради чувство за вина заради онова, което я накара да преживее миналата година, реши да я пратиш в Африка.
	— Отива да преподава, а не на ваканция — възразява Том.
	— И макар да си наясно, че ръката ти и кракът могат и да не се възстановят напълно, намираш идеята за добра? — недоумява Ник.
	— Да.
	— Значи не си й казал истината?
	— Не.
	— И го правиш с надеждата тя да се върне след година, да заяви как продължава да те обича и е готова да ти роди деца?
	— Би ми стигнало нейното „обичам те“, но в общи линии това е планът.
	Том се чувства толкова изтощен, че едва държи очите си отворени.
	Ник го гледа изпитателно.
	— И не ти мина през ума да го обсъдиш с мен предварително? — решава да попита той.
	— Не.
	— Защото щях да те обявя за луд?
	— Да — кимва Том.
	Кракът го боли и той бавно го разтрива.
	— А защо ти хрумна да го споделиш сега? — настоява Ник.
	— Защото имам нужда да пийна нещо, а ти си ми най-добрият компаньон в пъба въздъхва Том.
	Ник поглежда екрана на компютъра си.
	— Сега ли?
	— Сега.
	— Но аз трябва…
	Том го гледа отчаяно.
	— Моля те.
	— Ами Хана?
	— Да пия с Хана в момента не е най-добрата идея. Извинявай, друже, имаш работа, знам, но…
	Ник тръгва енергично към вратата.
	Том го наблюдава внимателно.
	И се пита дали и той някога ще усети стария прилив на сили.
	— И още нещо… — обажда се Том.
	— Какво?
	— Понеже и без това откровенича, май още не съм готов да се върна на работа.
	— Наистина ли? — пита Ник загрижен. — В повече ли ти дойде днес?
	Том преглъща.
	— Просто ми е малко рано да съм тук. — Извръща очи към подвързаните в зелено и черно правни справочници по лавиците. Представя си постоянното звънене на телефоните. Претъпканите с имейли пощенски кутии. — Доста е натоварено.
	— Но днес ти се справи чудесно.
	— Не свърших кой знае какво — поклаща глава Том. — Просто малко ти помогнах. — Усмихва се. — Един ден непременно ще се върна. Но в момента искам да се съсредоточа върху задачата да се възстановя. Когато обаче отново се захвана с право, ще работя за теб. Доста приличен шеф си.
	— Радвам се да го чуя. Хайде, чака ни пиене. — Ник прибира телефона си в джоба. — Отиваме, но при едно условие.
	— Какво?
	— Обещай да говориш с мен, преди да извършиш някоя тъпотия от рода да си дадеш парите на някоя секта или култ. Или пък да си продадеш къщата.
	— Тя ми трябва. Джули ще се настани при мен за постоянно. Заедно с бебето, когато се появи.
	— _Какво?!_ Сигурен ли си, че идеята е добра?
	— Напълно.
	— Няма да споря. А и искрено се надявам всичко между теб и Хана да е наред. Отново питам: сигурен ли си, че това е верният път?
	Том кимва.
	— Да. Знам колко много направи тя за мен. Сега е мой ред.
	— А не те ли е страх…
	— … да не срещне друг ли? — Сърцето на Том се свива, защото се сеща за Раж. — Честно казано, изпълнен съм с ужас.
	— Но и страшно много я обичаш.
	— Точно така.
	Том се ухилва. Планирал е нещо специално. За Хана.
	И за последния им ден заедно.


>	Двайсет и две

	— И така, за днес има само едно правило. Никакви разговори за утре. Съгласна ли си?
	— Добре.
	Хана се пресяга и нежно го докосва по лицето.
	Той е толкова топъл; толкова истински. Не й се вярва, че утре ще е на хиляда километра оттук. И няма да има възможност да го гали, да го целува.
	Иска да изживеят пълноценно всяка секунда.
	— И никакви скръбни физиономии, моля — добавя той.
	— Няма проблем — тя решава да прикрие обзелите я емоции. Лапва розовата сламка и отпива от малиновия шейк. Толкова е гъст; сладък. Направо да се пристрастиш. — Не мога да повярвам, че отново ме доведе тук. Шейковете винаги ли бяха такива… захарни?
	— Да — Том отпива от колата си. — Загубих няколко зъба, докато те ухажвах.
	— Горкият Том. — Поглежда лъскавата повърхност на масата и се сеща как, когато работеше тук, Антон, управителят, караше персонала да ги търка безспирно, изпаднеше ли в лошо настроение. Настояваше всичко в заведението да е лъснато до блясък. — Колко благородно от твоя страна.
	— Така е — кимва Том. — Сложих някой и друг килограм, но от мястото, където седях, постоянно те виждах.
	Поглежда към ъгъла, където навремето се спотайваше почти цяло лято и все не събираше смелост да я заговори.
	Хана поглежда сервитьорката в миниатюрна пола и тясна розова блузка.
	— Изглеждах отвратително. Ненавиждах бейзболната шапка, част от униформата. Отнемаше ми половин час да убедя косата си да се напъха вътре, а после ми трябваха няколко измивания, за да я съживя отново.
	— Винаги изглеждаше страшно секси — уверява я той и я потупва по бедрото.
	Сервитьорката пристига и поднася поръчката им. Както и навремето порциите са огромни.
	Идеално.
	Стомахът на Хана изкъркорва, докато се възхищава на хотдога и пържените лучени кръгчета в чинията. Открадва си картофче от порцията на Том и бързо го лапва.
	— Дължиш ми лучено кръгче в замяна! — възроптава Том.
	— ВРЕЛИ СА! — обявява тя в същото време и започва да размахва ръка пред отворената си уста.
	— Така ти се пада — отвръща невъзмутимо Том.
	Хана посяга към каната с вода. Най-после успява да преглътне картофа. Дишането й се нормализира. Отново се замисля за утрешния ден. Трябва да продължи да говори. Да не мисли за предстоящата раздяла.
	От джубокса се разнасят звуците на нова мелодия. Това й помага. Обръща се към Том. Ухилва се.
	— Нашата песен! „Всеки ден“.
	— Да. Заредих я, когато отиде до тоалетната преди малко. Приеми го като втора част от нашия ден по алеята на спомените.
	— Алеята на спомените? Такъв ли е планът?
	— Да.
	— Невероятно. — Тя го целува. — Благодаря.
	— За мен е удоволствие. Следват фъстъци и бира в онзи бар до Лондон Бридж, после ще ядем пай на Бороу Маркет и те чака грандиозен тайнствен финал довечера.
	— Леле! — Тя лапва пържено лучено кръгче. — Звучи идеално.
	— Много се радвам. — Той си слага кетчуп в единия край на чинията, а Хана нарязва хамбургера му на малки парчета. — Питах се дали е достатъчно изискано за последния ни ден заедно.
	— Страхотно си го измислил. — Тя взема хотдога си. — Може да ти прозвучи странно, но винаги съм предпочитала нещата, които правехме, преди да започнеш да изкарваш големи пари в Сити.
	— Така ли? — поглежда я той недоверчиво.
	— Да — кимва тя. — Пържени картофки и шардоне за мен са повече от хайвер и шампанско. Чувствах се по-спокойна навремето.
	— Беше невероятно хубаво, нали? Хайде сега — млъкни и ме целуни.
	Тя се подчинява.
	И докато го прегръща, усеща напиращите сълзи.
	Утрешният ден наближава с шеметна бързина. Времето изтича.

	* * *

	— Помниш ли, когато дойдохме тук с мама?
	Хана близва от карамеления сладолед и го поглежда. Вечерният бриз разрошва косата му; зелените му очи са тъмни и сериозни. Замисля се за онзи ден. Лондонското Око, Джули…
	— Да. Тогава я видях за последен път.
	— Така е. Щеше ми се двете да бяхте прекарали повече време заедно.
	— И на мен.
	— Ще ми се и аз да бях прекарвал повече време с нея.
	Хана го хваща за ръката, докато се разхождат по брега. Том започва да влачи леко крака си. Първият признак, че е уморен.
	Отвежда го до близката пейка и двамата сядат. Гледат към Темза.
	Хана се досеща как се чувства Том. Техният ден привършва и сега им остават само няколко часа.
	Хваща го за ръката.
	— Според мен тя беше щастлива, че си се изнесъл и изгради кариера в Лондон.
	— Защо мислиш така?
	Тя го целува нежно.
	— Не е ли това желанието на всички майки?
	Отпуска глава на рамото му. Седят един до друг като двойка, която разполага с цялото време на света.
	— Какво друго ти се е искало? — обажда се Хана по едно време.
	— В какъв смисъл?
	— Неща, които си искал да направиш. Или да не направиш.
	— Ще ми се ти да не беше спала с него — проронва Том.
	Тя се изпълва с вина. Пита се кога болката му ще намалее; въобще ще намалее ли някога?
	— И аз, Том.
	Тя се стяга, защото очаква той да отдръпне ръка от раменете й. Вместо това той я придърпва по-плътно до себе си.
	— И ми се ще да не се бяхме изгубили. — Целува я по главата. — Да бяхме осъзнали какво се случва и да бяхме предприели нещо по-рано.
	— И на мен ми се иска да беше така…
	— И още…
	Телефонът му звънва с мелодията, която Джули е програмирала да известява кога му се обажда тя.
	— Извинявай. — Том измъква телефона от джоба си. — Трябва да вдигна. За всеки случай.
	— Разбира се.
	Най-вероятно Джули отново иска чипс; или кисели краставички. Или каквото неразумно нещо й се е дояло днес, когато навлиза в седмия месец от бременността.
	Хана се обляга назад. Пита се какво ли бе на път да добави Том. Няма търпение да го чуе; и да разбере какъв ще е завършекът на вечерта.
	Обръща се към него, но застива. Той е силно пребледнял. Разтревожен.
	— Какво има? Какво не е наред? — стряска се тя.
	— Трябва ни такси. Веднага. Джули е в болница!


#	Неизползвани билети за мюзикъла „Матилда“
#	юли, 2015 г.

	Том проклина повече от обикновено левия си крак, докато куцука след Хана по сивия болничен коридор.
	Настига я чак при вратата на родилното отделение, където тя припряно натиска звънеца.
	Никой не отваря. Върху лицето й се изписва раздразнение и тя отново опитва.
	Нищо не се променя.
	— Защо не отварят?! — процежда тя ядно.
	— Седни за секунда — предлага Том.
	— Не, аз…
	Той я прегръща нежно през раменете и я отвежда към редицата пластмасови столове. Тя сяда неохотно, а той се връща при вратата и този път той натиска звънеца.
	Отново никой не отваря.
	Умът му работи на пълни обороти. Тревожи се за Джули, бебето, бъдещето…
	— Надявам се всичко да е наред — дава той израз на притесненията си.
	— И аз — обажда се Хана. — Ами ако си е ударила главата, когато е припаднала?
	— Дано не е. — Той се отказва да звъни, връща се при Хана и се отпуска на стола до нея. — Не знам какво ще правя, ако нещо й се случи. Или на бебето.
	Взира се във вратата. Все така затворена е.
	Хана го погалва по гърба.
	— Съжалявам — проронва тя.
	— И аз. — Том бърка в джоба си. — Планирах да те заведа да гледаш това довечера.
	Вади два билета и й ги подава.
	— „Матилда“? — Тя го поглежда със сияещи очи. — Страшно отдавна искам да го гледам!
	— Е, не се получи.
	— Напротив. Дотук денят беше великолепен, а в момента за нищо на света не бих била на друго място.
	— Благодаря ти.
	— А аз ти благодаря за нашия ден по алеята на спомените. Освен това, ако искаш, ще остана.
	— Какво? — не схваща той веднага накъде е поела мисълта й.
	— Да остана в Англия, да бъда до теб. Ако Джули…
	— Не! — отсича той и сам е изненадан от реакцията си. — В никакъв случай. Заминаваш.
	— Но…
	— Без възражения, Х. Ще се справя. — Решава да прибегне до хумор. — Освен това трябва да наглеждаш Стеф.
	Тя се засмива и той разбира, че я е убедил.
	В устата си усеща сладко-горчив вкус.
	В този момент вратата се отваря и излиза лекарка.
	— Вие ли сте близките на Джули Елисън?
	— Да — изправя се Том. — Как е тя?
	— Вече е добре. — Усмихва се. — Голяма бъбрица е, а? Сега може да я видите.
	След секунди отваря вратата на болнична стая и той я вижда: неговата малка сестра седи в леглото.
	Пристъпва напред и я прегръща.
	Открива колко трудно му е да я пусне.
	— Стига, Томо. Успокой се. — Лекото раздразнение в тона й го изпълва с надежда. — Дай ми възможност да дишам.
	Той се отдръпва. Косата й е отметната от пребледнялото й лице. Бял чаршаф я покрива чак до брадичката. Черен монитор е прикрепен на стената. Отчита сърдечните удари на бебето. Те са силни и ритмични.
	Слава богу.
	Хана се приближава и целува Джули.
	— Как си?
	— Сега вече много по-добре. Не биваше да се натоварвам с толкова много бебешки дрехи.
	— Затова следващия път ще ти помогна, чу ли? — предлага Том.
	— Ти? В магазин за дрехи? Шегуваш ли се? — не вярва на ушите си Джули.
	— Не е зле поне да опитам — не се предава той. — Как е бебето?
	Джули се усмихва широко.
	— Малката е добре. Сърцето й бие като на кон. Сигурно го чуват чак в Шотландия.
	— Чакай, чакай. Момиче ли е? — Том осъзнава какво с чул току-що. — Ще имам племенничка, така ли? — засиява той от радост.
	— Да. Но да не хукнеш сега да й накупуваш куп розови неща!
	— Добре, де, няма.
	Джули кимва доволно и продължава:
	— И преди да сте ме попитали — да, писах на Зак. — Изражението й сега е сериозно. — След случилото се днес го намирам за редно. — На Том му се струва, че долавя лъч надежда в очите й. — Ще дойде по-късно. Но не сме се събрали отново, затова не се вълнувайте излишно.
	— Добре — промърморва Том и поглежда Хана.
	Тя сияе.
	Изведнъж обаче очите й се напълват със сълзи.
	Той е наясно защо.
	Хана никак не я бива да се сбогува. Веднъж разплаче ли се, няма спиране. Вечерта, преди да замине за Япония, го заряза по средата на вечерята в ресторанта, а после му писа да се извини и да обясни, че се е прибрала вкъщи да се наплаче.
	И сега нямаше да е по-различно.
	В момента е извърнала глава и попива сълзите с книжна салфетка.
	— Виждам те, Хана — обажда се Джули.
	— Извинявай — обръща се Хана. — Просто…
	— … тук не е точно мястото, където си представяше, че ще се сбогуваме — довършва вместо нея Джули с неочаквано нежен тон.
	Хана си избърсва носа и с дрезгав глас промърморва:
	— Нещо такова. — Успява най-после да се усмихне. — Но има и още. Току-що осъзнах, че наистина заминавам, а като чух за бебето, разбрах какво ще пропусна.
	— Съществува скайп, нали знаеш? — обажда се Джули шеговито, но Том забелязва изписаните върху лицето й емоции.
	— Знам… Радвам се за теб, Джулс. Нямам търпение отново да видя Зак. И бебето следващата…
	Не е в състояние да довърши. Отново изхлипва.
	Следващата година.
	Това ще е след цяла вечност.
	Том си дава сметка, че ако не внимава, и той ще се разплаче.
	Джули се обажда:
	— Вие двамата защо не си вървите? Моля ви. Това е последната ви вечер заедно. Няма нужда да си тук, Томо.
	— Напротив — възразява Хана вече с овладян тон. — Мястото му е тук. За това са по-големите братя. Нали, Том?
	Той поглежда сестра си; после — Хана.
	Толкова е красива.
	Изпълва се с копнеж по нея.
	Но тя е права.
	— Да — кимва той. — За това са.
	Джули забелва очи театрално, но той долавя облекчението й.
	— Е, поне излезте навън да се сбогувате. Не държа да ви гледам — преструва се Джули на отегчена.
	Хана я прегръща силно и дълго, после хваща Том за ръката и излизат в коридора.
	Жена в съседната стая явно е в последната фаза на раждането и на фона на виковете й Том едва чува какво му говори Хана.
	В гърлото й засяда буца. Тя се надига на пръсти и нежно го целува.
	— Довиждане, Том.
	Той има толкова много неща да й казва, да сподели.
	— Хана, аз…
	Поглежда лицето и всичките думи изчезват.
	Преглъща и прошепва:
	— Обичам те.
	Тя го прегръща силно.
	— И аз.
	Отстъпва и полага такова огромно усилие да се усмихне, че сърцето му се свива. Устните и треперят, докато го целува за последен път. Ласката й е мека, нежна.
	И финална.
	— Довиждане — промълвява тя, обръща се и натиска бутона да се отвори вратата.
	Той се моли вратата да заяде. Или да се задейства аларма. Каквото и да е, само тя да остане при него.
	Такъв късмет не го спохожда.
	Вратата се отваря и Хана излиза. Вече рови в чантата си за поредната книжна кърпичка. Той я наблюдава как се отдалечава и не вярва, че тя няма да се обърне, за да го погледне отново, макар и за миг. Но тя върви напред; става все по-малка и по-малка, докато наближава края на коридора, а после изчезва.
	И вече я няма. Оставила го е облегнат на бастуна, докато го завладява разкъсващата болка от нейното отсъствие.


>	Двайсет и три

	— Заповядайте, госпожо.
	Барманката поставя червена чаша с кафе на стъкления плот пред Хана.
	Тя започва да криволичи сред масите и столовете, заети от хора с торбички, пълни с покупки, вдъхновени от облекчението, че вече са преминали през проверката за сигурност на летището. Сяда на високо столче, обърнато към прозореца, откъдето се виждат пистите и поставя малката си платнена раница на плота до себе си.
	Все още не вярва, че заминаването й е факт.
	Обръща се и оглежда хората, забързани нанякъде.
	Отиват на други места.
	И най-после тя отново е една от тях.
	Куфарът й вече е предаден на багаж, а паспортът и бордната карта са в чантата й.
	Най-после е потеглила.
	Замисля се за изражението на Том, когато се сбогуваха и вади телефона си, за да му напише съобщение.
	После решава да му звънне. По-бързо е; а и иска отново да чуе гласа му.
	Той не отговаря, затова набира номера на новата му секретарка, който й е дал.
	— Кантора „Сътън и партньори“. Как да ви помота?
	— Здравей, Уини. Том там ли е? Хана се обажда.
	— Здрасти, Хана. Съжалявам, но Том е в съвещание.
	— Извикай го, ако обичаш.
	— Съжалявам. Не мога.
	Хана прави нов опит.
	— Всеки момент ще се кача на самолета, а много искам да го чуя.
	Следва кратка пауза, а после:
	— Не е в кантората.
	Хана свъсва вежди.
	— Току-що каза, че е в съвещание.
	Нова пауза.
	— Уини?
	— Аз…
	Страх обзема Хана.
	— Уини, какво става? Том добре ли е?
	Мълчание.
	— Уини?
	Хана вече е на крака, готова да се притече на помощ на Том, ако той има нужда от нея. Ами ако отново е получил инсулт? Или е станало нещо по-лошо?
	— Няма го.
	— Как така?! Понеделник е. Трябва да е там.
	Уини въздиша.
	— Хана, вероятно Ник ще ме уволни, ако разбере, че съм ти казала, но истината е, че Том всъщност не работи тук. Засега.
	— Какво?! — На Хана й се завива свят. Поставя ръка върху челото си. Нещо не беше наред. Знаеше го. Той беше скрил нещо. — Защо?!
	Но част от нея е наясно защо.
	— Още не се чувства готов.
	— Но…
	— Боже. — Уини прочиства гърло. — Не биваше да разбираш. Не и преди да отлетиш. У Стеф има писмо за теб.
	— Какво? У Стеф? Тя знае какво става? — Хана се оглежда, но не зърва дългата руса конска опашка на Стеф никъде. — Ще я убия!
	— Говори с нея. — Уини се готви да прекъсне връзката. — Моля те. Том иска да го направиш. Лек път.
	Няма начин да замине сега. Хана отново обхожда с поглед тълпите в чакалнята. Търси Стеф, но тя може да е навсякъде. Обожава да пазарува на летището. Прекарва дълго време в магазини, чийто витрини отминава всеки ден, без да погледне.
	— Хана?
	Приятелката й е до нея.
	— Готова ли си за приключението?
	— Не. — Преглъща сълзите си. — Не съм.
	— Какво има?
	Стеф се опитва да напъха огромен „Тоблерон“ в малката торба. Не успява.
	— Какво, по дяволите, става? — беснее Хана. — Току-що звъннах в кантората на Том. Не е там. Не работи при тях. А секретарката му каза, да говоря с теб. Имала си писмо за мен.
	Взема раничката си, готова да се върне вкъщи. При него.
	— Така е. — Стеф слага ръка върху рамото й. — Съжалявам, задето не ти казах, Хан. Идеята беше на Том.
	Хана е започнала да трепери.
	Дай ми писмото, ако обичаш.
	— Разбира се. — Стеф бръква в чантата си и вади кремав плик. Подава го на Хана. — Обещай да не хукнеш към вкъщи, след като го прочетеш. Том не желае да направиш точно това. Вслушай се какво ти казва.
	Хана грабва плика.
	— Ще съм ей там. Ще купя още шоколад. Ще ти трябва, според мен.
	Хана отваря плика и вади писмото. Почеркът е неравен.
C>
	Х.,
	По дяволите! Разбрала си. Трябваше да се досетя, че няма да успея да те излъжа. Толкова гледане на Поаро в неделя вечер дава резултат точно когато не ми трябва.
	И така. Едно по едно. Да не си посмяла да се обърнеш и да се върнеш вкъщи. Ще насъскам Джули срещу теб. Или бебето. След като се роди. Като цяло — това в никакъв случай не е добра идея.
	Реши, че съм благороден, но всъщност не съм. Смятам, че е добре известно време да прекараме разделени. Честна дума. Трябва да осмисля кой ще бъда оттук нататък. Ти трябва да направиш същото. Не искам да се върнем към старата рутина: да работим, да сме тъжни и да не се гледаме в очите. Можем да сме нещо повече: знам го.
	Инсултът ме промени, но все още съм луд по теб. Обожавам, когато къдриците ти са разпилени по възглавницата ми. Или когато разлееш червено вино и разместваш мебелите, за да скриеш петното.
	Обожавам смеха ти; сърцето ти; смелостта ти. И колко си загрижена за всички около теб. Ще ми се да имаше начин да видиш онази Хана, която аз виждам. Ако бе възможно, щеше да я обичаш не по-малко от мен.
	Инсултът ми няма да ме спре, но не искам да спре теб. Затова да не си посмяла да се обърнеш и да се върнеш. Дори през ум да не ти минава. Просто си сложи откачените тюркоазени слънчеви очила и се качи на самолета. Изпий чаша шампанско за мен при излитането. И не пускай Стеф до тоалетната, ако пред нея чака върволица от привлекателни мъже. Нали не искаме да я арестуват, преди да сте пристигнали?
	Но най-важното, разкошна моя Хана, да не си ПОСМЯЛА да се тревожиш за мен.
	Обичам те.
@	Том
C$
	— Хан?
	Хана избърсва стичащите се по бузите й сълзи.
	— Хан? — Очите на Стеф са разтревожени. — Добре ли си? Няма да се върнеш вкъщи, нали? Защото Том ми разреши да те задържа насила, ако се налага.
	Хана премисля написаното от Том и взема решение.
	— Да вървим, Стеф. Трябва да хванем самолета.
	Стеф се ухилва и Хана разбира, че в този момент започва приключението.
	— Хайде — подканва тя.
	Обръща се и поема към изхода за заминаващи. Стиска писмото на Том в ръка и отнася любовта му със себе си, докато се отдалечава.


#	Сребърна кутия
#	юли, 2015 г.

	Хана е оставила бележки навсякъде: върху чайника, на хладилника. Напомня му за места, където са ходили, какво са яли, кои песни са слушали.
	Той проследява пътеката от спомени из цялата къща. Навсякъде. В кухнята, във всекидневната, но парапета на стълбището, в кабинета. Дори в чекмеджето му за чорапи. Бележки има и в джоба на сакото му; върху гела за тяло в банята. Събира всички листчета на купчинка.
C>
	Събуждане на плажа до недружелюбен гларус. Испания, 2006 г.
C$
	Ухилва се, защото си припомня топлината на слънцето върху лицето си и свирепия поглед на гларуса. Първото им съвместно пътуване.
	След това се оглежда и вижда празното място, където стоеше четката й за зъби. Гребенът й не е на обичайното си място върху полицата на прозореца. Розовата й роба не виси на закачалката на вратата.
	Хана я няма.
	Затваря очи и спира да се съпротивлява; само за секунда. Обзема го самота и той се вкопчва в порцелановата мивка, за да не му прималее.
	После завърта кранчето и наплисква лицето си със студена вода. Вдига глава и се поглежда в огледалото. Изглежда толкова ужасно, че му иде да се разсмее.
	А е минал само един ден.
	Тръска глава и се опитва да събере нужната му енергия.
	Животът продължава.
	Хана го е научила на това.
	Слиза и във всекидневната отваря френския прозорец към градината. Сяда на пейката, сега негова собственост според завещанието на майка му. Единствената екстравагантна покупка, която си позволи за малката градина, където той толкова често риташе топка през лятото.
	Плъзга ръка под грубата дървена повърхност на пейката и си спомня редките моменти, когато майка му сядаше до него, за да се наслади на чаша чай. Ще му се да е до него сега, за да си поговорят. Да й сподели колко е изплашен; колко е ужасен, докато се пита дали Хана ще се върне някога.
	Прогонва тази мисъл.
	И пръстите му я напипват; поредната бележка на Хана, залепена под дъските на седалката. Завита е в найлон, за да не се намокри, ако завали дъжд. Трябва да признае — Хана е изключително организирана и предвидлива.
	Разкъсва найлона нетърпеливо.
C>
	Том, вдигни си мързеливия задник и отвори сребърната кутия в гардероба. Там е моята колекция. Неща, които ми напомнят за върховите ни моменти; и за минорните. Така ще съм сигурна, че няма да ме забравиш. Х. с целувки.
C$
	Става, прекосява всекидневната и бавно се качва по стълбите. Забравя напълно за болката в крака. За миг забравя и за бъдещето. В момента тя е тук отново.
	Влиза в спалнята и отваря гардероба. Вижда кутията, прегръща я и сяда на леглото. На капака Хана е залепила етикет, върху който с черен флумастер е написала „Ние“.
	Затаява дъх и отваря кутията. Натъпкана е до горе. С предмети и спомени от тяхното минало.
	Бавно започва да ги вади един по един.
	Подложка за чаша от „Коко“; карта на гората „Ашдаун“; снимка на торта за рожден ден; запалката „Зипо“ с изображение на английското знаме, която толкова често използваше, след като обяви, че е отказала цигарите завинаги…
	— Боже, няма да плачеш, нали?
	Вдига поглед и вижда застаналата на прага Джули.
	— Не — уверява я той и прокарва ръка през очите си.
	— Никак не те бива да лъжеш.
	— Не…
	Том се усмихва. Неволно поглежда към мястото, където се строполи преди месеци.
	Посочва го.
	— Всичко започна оттук, Джулс.
	— Кое? Кошмарът ли?
	— Не. Вторият шанс. Но ти защо си на крака? Лекарката нареди да си почиваш. Отивай да лягаш.
	— Добре, добре. Но само ако ми направиш чай.
	— О, значи така ще бъде, а?
	— Да — изхилва се тя. — Ще те командоря. Приеми го, Томо.
	— Щом се налага…
	Обзема го прилив на нежност. Приближава до нея и я прегръща.
	— Това пък защо?
	— За да се убедя, че заслужаваш да ти направя чай.
	— Ами — захващай се. Няма да те чакам цял ден.
	— Добре, де. — Преструва се на недоволен, но тайно се радва, че най-после той се грижи за някого. Някой има нужда от него. — Отивам да го направя.
	Джули пристъпва съвсем близо и го целува по бузата.
	— Благодаря, Томо. И да не забравиш да ми донесеш бисквити — поглежда го тя дяволито.
	— Значи оттук нататък ще съм твой роб, така ли? Поне докато не се появи Зак.
	— Ако се появи.
	— Стига, Джулс. Той направо е луд по теб.
	— Или само луд. Кой знае?
	Том е наясно, че нещата не са приключили. Помни усмивката на сестра си в болницата; и как държеше ръката на Зак.
	Тя щраква с пръсти.
	— Чаят! Май ще се наложи да си взема звънче!
	— Господ да ми е на помощ.
	Взема бастуна и тръгва към стълбището. От прозореца на площадката вижда самолет, поел към небето. Представя си как Хана е вътре, загледана в синевата. Няма търпение да види какво я очаква. Приключението й е започнало.
	И осъзнава, че тази пауза от година си струва; каквото и да се случи накрая.
	Пристъпва напред. Една крачка, втора…
	Ще стигне там, закъдето е тръгнал.
	Наясно е: ще успее.


>	Епилог

	Тя го наблюдава през прозореца и се пита кога той ще си даде сметка, че тя е там. Вечерният въздух е приятно хладен и направо гали кожата й след сухия сезон в Танзания. Изпитва истинско удоволствие, когато няколко леки капки дъжд я покапват. Наистина идеалното завръщане вкъщи.
	Продължава да гледа през прозореца и се наслаждава на всяка подробност. Поочуканата боя по рамката на прозореца; остатък от сандвич в чинията на Том с логото на „Спърс“ на пода; извивката на раменете му и начина, по който той се почесва по наболата брада, докато чете спортната страница на „Таймс“.
	Всичко й е толкова познато, независимо от месеците, през които бяха разделени.
	Седнал на дивана, от време на време Том отпива от порцелановата чаша вдясно от него. Класическа съботна вечер. Лицето му изглежда малко понапълняло и по-спокойно. Погледът й попада върху подпрян на дивана нов бастун. Този е светлокафяв. Присвива очи и забелязва трите издялкани футболни топки върху дръжката. Подарък от Ник вероятно. Няма какво друго да бъде.
	Кани се да почука на прозореца, ала зърва малка фигура в тюркоазена рокличка да се появява на прага на всекидневната. Огромни сини очи внимателно оглеждат стаята и се спират върху вуйчо Том.
	Бебето изпълзява решително към него и спира до бастуна. Явно е любима играчка. Пухкавите ръчички на момиченцето се протягат и хващат дървото.
	Хана се ухилва, когато Том се навежда и вдига детето с дясната си ръка, за да го постави в скута си. Започва да го гъделичка, а то се смее в захлас. Той спира, за да си поеме въздух, а момиченцето нетърпеливо чака той да го направи отново.
	Както и става.
	Малката Рози. Кажи-речи на десет месеца е и вече почти изцяло контролира вуйчо си.
	Хана гледа захласната как той взема книжка с ярки картинки от купчината на масата и търпеливо започва да я разлиства пред детето. То гледа съсредоточено и от време на време плъзва пръстче по страницата. Хана не е в състояние да откъсне очи от тях, а в главата й се мяркат образи на онова, което се надява да й предстои. Един ден. Съвсем скоро.
	Той разгръща последната страница и вдига поглед. Поглежда право към прозореца. Гледа я.
	Изражението му не се променя.
	Тя спира да диша. Вдига ръка, но отново я отпуска. Може би е закъсняла. Може би…
	И тогава той се усмихва широко и месеците на раздяла изчезват. Тя изправя рамене. На прага е между познатото и неизвестното. Очаква я онова, което ще се случи оттук нататък.
	Бавно отваря вратата. Поглежда вътре. И влиза напред в бъдещето.
