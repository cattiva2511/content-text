D>
	На Мадисън и Касиди
D$


>	Глава 1
>	Лиъм

	Леко похъркване ми напомня, че не съм сам. Тежестта на проснатото върху мен тяло ме разбужда веднага. Във въздуха и чаршафите се усеща застоялият аромат на парфюм.
	Завесите са дръпнати и слънчевите лъчи нахлуват през големия прозорец, който ми осигурява страхотна гледка и уединение.
	Когато се обръщам, виждам лице, което не познавам, лице, което не мога да свържа с име. Не си спомням как тази жена се е озовала в хотелската ми стая и в леглото ми.
	Вероятно мога да си обясня частта с леглото.
	Русата коса ме навежда на мисълта, че не съм си правил труда да я питам за името й или коя е любимата й напитка. Сигурно разговорът ни е бил само с очи, ръце и устни. Има един-единствен цвят коса, който може да накара сърцето ми да затупти, и той не е рус.
	Нито червен.
	Очите също.
	Никога сини очи.
	Трябва да са кафяви или зелени, но никога сини.
	Това не е плъзгане надолу по спиралата, нито предизвикана от дрога безпаметност. Не вземам наркотици и никога не съм вземал, но пия прекалено много в определени случаи. Като снощи. Така се справям с грешките и с провалите си. Може и да съм преуспял на сцената, но нощем съм самотен.
	_И адски се боя, че ще умра сам._
	Пресягам се за телефона, за да проверя колко е часът, но вместо това отварям галерията, в която е нейната снимка, и палецът ми се задържа над лицето й. Ще я видя, щом се прибера у дома, и не знам какво ще й кажа.
	Знам, че тя ме мрази.
	Аз се мразя.
	Съсипах живота й. Това се казва в гласовото съобщение, което пазя от десет години и прехвърлям от телефон в телефон само за да мога да чуя гласа й, когато съм най-потиснат. В състояние съм да повторя всяка ненавистна дума, която ми е казала, докато бях прекалено зает, за да й вдигна или да й върна обаждане.
	Така и никога не намерих една секунда, за да й звънна и да й обясня какво направих с връзката ни. Тя беше най-добрият ми приятел, а аз я оставих да се изплъзне между пръстите ми само за да си спестя болката от това да чуя, че не ме иска повече.
	И аз имах мечти.
	Тя беше част от тях, но никога нямаше да ги приеме. Защото аз реших да не изживявам нейната американска мечта. Исках да изживея моята.
	Решението ми унищожи всичко.
	Непознатата протяга ръка и гали моята. Дръпвам се бързо. Сега, когато вече съм трезвен, нямам никакво желание да бъда нещо за тази особа.
	— Лиъм — казва тя, а гласът й, за който тя вероятно смята, че е прелъстителен, звучи като бебешки.
	Побиват ме тръпки, когато жените ми говорят така. Не усещат ли, че е нелепо? Никой мъж с всичкия си не харесва такива неща. Не е секси.
	Омотавам чаршафа около кръста си, сядам и пускам крака от леглото, далече от нея и от протегнатата й ръка. Гърбът ми се стяга, когато усещам, че леглото се размърдва. Изправям се и издърпвам чаршафа, за да се покрия поне малко.
	Не би трябвало, но ми пука. Видяла ме е в тъмното, но няма да позволя нищо повече на нея или на фотоапарата й.
	— Зает съм. — Гласът ми е овладян и не издава емоции. — Хорхе, портиерът, ще се погрижи да се прибереш с такси.
	Спя умишлено с лице към банята, за да не се налага никога да гледам към тях, когато им казвам да си тръгват. Така е по-лесно и няма чувства. Всяка се надява, че тя ще бъде тази, която ще ме опитоми и ще ме накара да се обвържа.
	Не съм имал сериозна приятелка, откакто се включих в шоу бизнеса, и никоя забежка за една нощ няма да промени това. Тези момичета не значат нищо и никога няма да значат. Бих могъл да се променя. Да се установя и да се оженя.
	Да имам едно или две деца.
	Но защо?
	Мениджърката ми Сам много би се зарадвала на нещо подобно, особено ако я избера за съпруга. Бил съм повече от веднъж единствено с нея. Първият път беше заради лоша преценка, грешка в самотна нощ по време на път. Сега тя иска повече, а аз не.
	Когато ми каза, че е бременна, ми се прииска да скоча от някоя скала. Не желаех деца, поне не с нея. В представите ми моята съпруга е висока брюнетка. Със стегнато тяло от годините, в които е била мажоретка, и от ежедневните осем километра тичане, а не жадна за власт изпълнителна директорка в музикалната индустрия, която започна да говори за бавачки още преди лекар да потвърди бременността й.
	Тя предложи да сключим брак. Аз се уплаших и отлетях за Австралия, за да се уча да карам сърф.
	После тя направи спонтанен аборт във втория месец. Заклех се, че от този момент нататък нещата между нас ще бъдат строго професионални, и тогава започнах с приключенията за една нощ. Въпреки всичко тя все още ме обича и чака да променя решението си.
	— Знаеш ли? — започва еднодневката от снощи, докато шумоли с дрехите си и диша накъсано. — Чух, че си задник, но не повярвах. Мислех, че имаме нещо специално.
	Засмивам се и поклащам глава. Слушал съм какво ли не — всяка от тях мисли, че сме имали нещо специално, всяка твърди, че това е била най-невероятната нощ, която е имала.
	— Не те избрах заради мисленето ти.
	Влизам в банята, затварям и заключвам за по-сигурно.
	Облягам се на вратата и удрям глава в дебелото дърво. Всеки път си казвам, че ще спра, и известно време смятам, че съм успял, докато нещо не ме докара до състояние, в което ми се иска да забравя. Ръцете ми се плъзват по лицето от безсилие и гняв.
	Не чакам с нетърпение да се прибера у дома.
	А причината за връщането ми се взира в мен от плота на мивката. Статия на цяла страница за човека, когото някога наричах мой най-добър приятел. Вдигам вестника и прочитам отново думите, които вече знам наизуст.
C>
	Мейсън Пауъл, баща на две деца, е починал при трагичен инцидент, когато колата, която е шофирал, била ударена отзад от тир.
C$
	Той е мъртъв.
	Няма го.
	А аз не съм бил там.
	Заминах като страхливец и дори не се сбогувах.
	После смених номера си, защото тя не спираше да се обажда. Трябваше да скъсам окончателно с миналото си, а Мейсън беше част от него. _Тя_ и Кейтлин бяха най-добри приятелки и той щеше да й каже къде съм и какво правя. Така беше най-добре.
	Планът беше да замина само за година. Казах си, че ще се върна у дома след дванайсет месеца и ще й покажа, че не съм същият човек, в когото се е влюбила още в училище. Тя щеше да разбере и да ми благодари, а после да продължи напред и да се омъжи за някое юпи, което всяка сутрин облича бяла риза и панталон с ръб, който тя е изгладила в идеалната им къща.
	Стискам вестника в ръце и мисля какво съм пропуснал.
	Не мога да съжалявам. Направих това за себе си, и то по единствения начин, по който можех. Просто не мислех, че ще ми пука толкова много, задето съм пропуснал всичко.
	Пропуснах деня, в който Мейсън е помолил Кейтлин да се омъжи за него. Нещо, което знаех, че иска, откакто бяхме на шестнайсет.
	Пропуснах сватбата му и раждането на близначките. Той е бил баща и съпруг, и трима души са зависели от него, а вече го няма. Никога няма да види как момичетата му растат и правят това, което ние правехме, когато бяхме по-млади, и което се надявахме децата ни да правят заедно. Пропуснах толкова много, защото трябваше да си доказвам нещо. Загърбих тяхната мечта и живота, който бяхме планирали до най-малката подробност.
	А сега се връщам у дома, за да понеса последствията.


>	Глава 2
>	Джоузи

	Думите се замъгляват, докато се взирам в тях.
	Листът става мокър от сълзите ми. Сълзи, които не са спрели, откакто получих онова обаждане. Сега държа поръчка с неговото име. Украсата върху ковчега трябва да е в червено и златно — цветовете на гимназията ни, а венецът в зелено и бяло — цветовете на колежа ни и от темата на сватбата им. Това иска Кейтлин.
	Тя ще погребе съпруга си след няколко дни, но въпреки това е достатъчно силна, за да вземе решение какви цветя ще украсяват ковчега му.
	А аз? Аз дори не мога да прочета поръчката.
	Когато Кейтлин се обади и ме помоли да се погрижа за декорацията, беше нужна цялата ми воля, за да кажа „да“, а всъщност цялото ми същество крещеше „не“. Не искам да го правя. Все още не мога да повярвам, че Мейсън не е между нас. Познавам го от първи клас, а сега изведнъж вече го няма. Няма да се отбива в понеделниците за обичайната поръчка. Кейтлин няма да получава седмичната си дузина рози, които той й изпращаше, откакто започна да й предлага да се ожени за него на седемнайсетгодишна възраст.
	Те бяха късметлии, бяха съставили план за живота си още в гимназията и се придържаха към него. Мислех, че и аз имам нещо подобно, но бях изненадана още през първия семестър в колежа. Животът ми се преобърна наопаки вследствие на няколко кратки думи и една затръшната врата — нещо, което вдигна стена между мен и любовта на живота ми.
	Изправям се на треперещи крака, изтривам сълзите си и отивам до вратата, за да обърна надписа от „Затворено“ на „Отворено“. Не ми се работи днес, но се налага. През следващите дни, освен погребението на Мейсън има и сватба, а аз съм късметлийката, която се е заела с цветята и за двете.
	Закачвам листчето с исканията на Кейтлин до останалите. Трябва да се държа с нея, както с всички клиенти, въпреки че не ми се искаше да приемам тази поръчка.
	„Дишай дълбоко!“, казвам си, докато започвам с първата си задача. Днес трябва да направя четиресет букетчета за китки и бутониери, а единствено ми се ще да смачкам розите между дланите си и да ги хвърля през вратата.
	Звънчетата на входа прекъсват мислите ми. _Време е да си сложа щастливото изражение._ Джена върви към мен с две чаши кафе в ръка. Изтривам ръце в зелената си престилка и я посрещам при щанда.
	— Благодаря! — казвам, а после отпивам от горещата течност.
	Пътят към моето сърце определено минава през карамеленото лате.
	— Знаех, че имаш нужда от него. Можех да усетя силата на желанието ти, докато чаках на опашката.
	Джена е моя помощничка на непълен работен ден и приятелка на пълен. Премести се в Бомонт преди три години, за да избяга от съпруга си насилник, и веднага се сприятели с мен и с Кейтлин.
	— Как си? — пита ме тя.
	Свивам рамене, но не искам да говоря за това точно сега. Трябва да изкарам някак деня. Когато започне да се разчува, старите съученици ще започнат да се връщат и колкото и суетно да звучи, искам да изглеждам добре, а не сякаш току-що са ме зарязали, защото повечето от тях със сигурност си ме спомнят точно така.
	— Просто… — Скривам очи с ръка. — Нямам спомени, които да не включват Мейсън. Не знам какво ще стане в понеделник, когато отворя, а той не е тук, за да купи цветя на Кейтлин. Правеше го от десет години.
	— Съжалявам, Джоузи. Иска ми се да можех някак да променя това, да помогна.
	— Достатъчно е само да си до Кейтлин. Аз ще се справя със собствените си чувства.
	Джена заобикаля щанда и ме прегръща, преди да отиде и да си сложи престилката. Благодарна съм й за помощта, особено днес. Вероятно мога да отложа погребалната украса и да се съсредоточа върху сватбата.
	А може би не.
	Господин Пауъл стои отпред, вторачен в магазина. Изглежда изгубен.
	— Веднага се връщам — казвам на Джена, докато се измъквам през вратата.
	Времето е ветровито и във въздуха се носи студ. Това определено не е обичайният есенен ден.
	— Господин Пауъл! — казвам и протягам ръка, за да го докосна.
	Съпругата му умря миналата година от рак, а сега загуби и сина си. Не мога дори да си представя какво му е.
	— Джоузефин! — Гласът му е покрусен, дрезгав. Очите му са хлътнали и зачервени. — Просто минавах, когато погледнах във витрината и си спомних първия път, когато доведох Мейсън да вземе цветя за Кейти. Щяха да ходят на някакви танци и трябваше да ги закарам.
	Поклаща глава, сякаш не е сигурен дали не си измисля, или може би просто повече не иска да си спомня.
	— Това беше много отдавна, господин Пауъл. Искате ли да влезете вътре, а аз ще се обадя на Кейтлин да дойде да ви вземе.
	Той отново поклаща глава.
	— Не искам да притеснявам Кейти. Достатъчно грижи си има, за да е бавачка и на свекър си. — Спира да говори внезапно и очите му се замъгляват. — Още ли съм неин свекър?
	Покривам устата си с ръка, но не мога да заглуша плача.
	— Разбира се — прошепвам. — Тя е вашата Кейти. Вие единствен я наричате така, нали знаете? Тя ви обича като собствен баща.
	Господин Пауъл ме поглежда и кимва, преди да продължи. Искам да го последвам, за да съм сигурна, че ще стигне до дома си или до там, където е решил да отиде, но стоя закована на тротоара и гледам как се отдалечава.
	Мейсън никога няма да разбере какво влияние е оказал върху всички в Бомонт.
	Когато се връщам в магазина, Джена вади розите за погребалната украса. Вдишвам облекчено, че не се наложи да я моля. Тя просто знае. Заставам зад нея и я прегръщам, за да й благодаря за това, че е добра приятелка.
	Поръчките буквално валят и повечето от тях са за Кейтлин или за службата. Момчето ми за доставки е доста заето днес и всеки път щом се върне, е ухилено от ухо до ухо. Не мога да си представя защо. Повечето хора не дават бакшиш, когато получават цветя за погребение, освен, разбира се, ако не става дума за госпожа Бишъп — скованата и надменна майка на Кейтлин, която е олицетворение на думата „благопристойност“.
	Двете с Джена работим една до друга. Опитвам се да не обръщам внимание, но не мога да се сдържа и вдигам поглед на всеки няколко минути. Украсите стават красиви. Иска ми се да мисля, че Мейсън би бил впечатлен.
	— Кога ще кажеш „да“ на Ник?
	За малко да намушкам Джена с ножицата.
	— Той ми предложи отново онази вечер — казвам, докато вадя клонче гипсофил, което да отрежа.
	— За кой пореден път?
	Свивам рамене.
	— Изгубих им бройката.
	Джена оставя своята ножица и слага ръце на хълбоците си.
	— Какво чакаш, по дяволите? Той има добра работа, обича те и се грижи за Ноа. Не са много мъжете, които искат да бъдат бащи на чуждо дете.
	Опитвам се да скрия усмивката си, но Джена ме тупва по ръката.
	— Казала си „да“!
	Кимвам и тя започва да подскача, но после дръпва ръката ми и се мръщи, когато вижда, че не нося пръстен.
	— Ще изчакаме, докато всичко се успокои. Не е време за празнуване. И двамата изгубихме приятел и въпреки че сме щастливи и се обичаме, Кейтлин и децата са по-важни и ще изчакаме, преди да обявим, че най-накрая ще се оженим.
	Джена ме притегля с ръце и ме прегръща здраво.
	— Той ще те направи щастлива, Джоузи.
	— Вече го прави — отговарям, щом тя отстъпва назад.
	Виждам как в главата й започват да се въртят разни мисли и това само подсилва намерението ми да помоля Ник да избягаме и да се оженим тайно.
	Тя се обръща и започва отново да работи.
	— Мислиш ли, че ще осинови Ноа?
	Този път изпускам ножицата на земята и за малко не уцелвам крака си. Прочиствам гърло.
	— Аз… Не съм сигурна.
	— Защо? Той го гледа, откакто е на колко? На три?
	Прехапвам устна и само й кимвам.
	— Не сме го обсъждали, а не искам да говоря за бащата на Ноа точно сега.
	Тя ме поглежда и се усмихва.
	— Добре — казва, но знам, че ще попита отново.
	Не съм мислила за него от години. Не, не е вярно. По-скоро от няколко часа. Откакто Мейсън умря, постоянно си припомням миналото. Не знам дали е научил какво се е случило и дали изобщо му пука. Само се надявам да не се появи тук.


>	Глава 3
>	Лиъм

	Карах през нощта, за да сведа до минимум вероятността някой да ме проследи. Спирах за спане през деня и стигнах у дома за седемдесет и два часа.
	У дома.
	Какъв странен израз! Много отдавна живея по хотели. Те са удобни, тихи и имат изключителна охрана. Не се налага да ги напускам, ако не желая. Има служители, които се занимават с покупките и с прането ми. Когато нещо се повреди, някой идва да го оправи, а хората, които искат да ме посетят, минават през проверка, което ме спасява от нежелани гости.
	Времето тук е по-студено, отколкото го помня. Надявам се, че камериерката ми е опаковала подходящи дрехи. Сам обеща да изпрати нов костюм в хотела. Тя искаше да дойде с мен за морална подкрепа, но аз категорично отказах. Нямам нужда от нея. Не я искам тук. Казах й, че ще дойда и веднага след церемонията ще се върна. Само че тръгнах няколко дни по-рано от планираното, защото се нуждая от време, за да я видя.
	Имам нужда от повече време дори само за да я погледна от отсрещната страна на улицата и за да си напомня защо се отказах от колежа и предадох мечтите й, а вместо това прекарвам безкрайни дни в претъпканото с техника студио и безсънни нощи в автобуса на път из страната. Имам нужда да я видя сега, за да съм сигурен, че съм взел правилното за мен решение, независимо колко много съм я наранил.
	Трябва да знам, че тя е продължила напред. Надявам се, че е. Колко ли деца има и какво работи мъжът й? Дано само се държи с нея по-добре, отколкото аз навремето, защото тя заслужава много повече.
	Отбивам на паркинга на „Холидей Ин“ малко преди Бомонт и гася мотора, преди управителят да е излязъл, за да ми каже, че нарушавам спокойствието. Вдигам мощната машина на стойката и свалям каската, след което слагам чифт слънчеви очила и нахлупвам ниско една бейзболна шапка. Знам, че ще се разчуе, щом стъпя в Бомонт, но ми се иска да остана анонимен за няколко дни. Нарамвам непромокаемия калъф на китарата и откачвам сака от задната част на мотора.
	Пътеката до лобито е ужасно дълга. Този хотел не е далече от магистралата и шумът е значителен. Но той е най-непретенциозният и е най-малко вероятното място, на което някой би ме потърсил. Когато казах на Сам да ми резервира стая в него, реших, че съм я убил само със споменаването на трите му звезди. Но ето ме тук, във фоайето гърми телевизор, а в каната до поничките от тази сутрин има кафе.
	— Мога ли да ви помогна? — пита рецепционистката още преди да съм минал през вратата.
	Гласът й е пронизителен и дразнещ, напомнящ за нокти, които дерат по черна дъска. Косата й е опъната назад толкова силно, че лицето й няма друг избор, освен да застине в постоянна усмивка. Устните й са оцветени в холивудско червено. Искам да й подам кърпичка и да й обясня, че мъжете в Холивуд не си падат по червилото, защото то е доказателство.
	Но не го правя. Дори не поздравявам, нито й се усмихвам. Искам просто да се кача в стаята си и може би да поспя малко.
	— Имам резервация — казвам й.
	Подавам й шофьорската си книжка и чакам. Започвам да почуквам с пръсти по плота, докато тя набира името ми в компютъра. Всеки път, когато ме погледне и ми се усмихне, ми се дощява да отстъпя назад. Някой трябва да й каже, че слага прекалено много грим и че ако изпъне още малко косата си, ще оплешивее.
	— Господин Уестбъри баща ли ви е? Той ми преподава по политология — казва тя с надежда в очите.
	Поклащам глава, въпреки че отговорът вероятно е „да“. Не мога да знам, след като не е говорил с мен, откакто зарязах колежа.
	— Много жалко. Той наистина е страхотен преподавател.
	— Имате късмет — казвам.
	Лицето й става безизразно от липсата на ентусиазъм в мен.
	— Ако мога да направя нещо за вас, само кажете!
	Гласът й отново е пискливо досаден и детински. Поставя картата за стаята на плота и ме моли да попълня регистрационната форма за превозно средство. Записвам само най-общата информация, като пропускам да спомена модела на мотора. Няма нужда да знаят.
	Вземам картата и се отправям към асансьора. Щом влизам в него, поглеждам номера на стаята и въздъхвам. Настанен съм на шестия етаж — най-високия, който имат, но и това не е достатъчно. Все пак ще трябва да свърши работа, пък и съм тук съвсем за малко. Дошъл съм само за да се сбогувам с Мейсън и да я погледам известно време, преди да се върна към живота си.
	Коридорът смърди. Това е първото, което забелязвам, когато излизам от асансьора. Както и адски грозния мокет на пода. Мразя застоялата миризма на цигари. Влизам в стаята си и пускам сака на двойното легло. Отивам до плъзгащата се стъклена врата, дръпвам завесите и се взирам в светлините на Бомонт. Щраквам ключалката, отварям и излизам навън да подишам прохладния въздух.
	Звукът от чупещо се стъкло ме кара да погледна наляво. Веднага ми се приисква да не бях го правил, защото малко по-нататък е водната кула, на която се катерехме след мачовете с Мейсън и с някои други приятели. Оставяхме момичетата в основата, а ние се качвахме горе с каса бира и се опитвахме да улучим ремаркето на пикапа ми с празните бутилки.
	— Изглежда, някой продължава нашата традиция — промърморвам на себе си.
	— _Мейс, слез долу! Самотна съм — провиква се Кейтлин към него._
	_Смехът ни и този на момичетата ехти във въздуха постоянно._
	— _Обичам те, бебче! — провиква се Мейсън през свити ръце, а после заявява: — Ще се оженя за това момиче и ще си направим красиви бебета._
	_Започваме да се смеем, но аз знам, че това наистина ще се случи. Ако питате Мейсън, Кейтлин върви по вода. Познавам чувството. Поглеждам надолу и виждам силуета на моето момиче, застанало до моята кола. Завиждам на бейзболното си яке, защото то е обвито около нея. Но традицията е такава._
	— _Знам, човече — казвам и го потупвам по гърба._
	— _Двойна сватба — крещи той и аз плюя бирата си във въздуха._
	— _Пич, ти си мъж. Не може да говориш за сватби и такива неща — казва Джеръд, а после надига бирата си._
	_Мейсън свива рамене._
	— _Когато обичаш някого, просто знаеш._
	Вече нищо не е същото, но можеше да стане точно така, както беше планирано. Мейсън не трябваше да умира. Трябваше да съм аз, защото аз провалих плана.
	Влизам обратно в стаята, затварям вратата и дръпвам завесите. Когато поглеждам към леглото, то сякаш ми се присмива и ми казва, че съм неканен. Не ме иска точно толкова, колкото и аз него.
	Не мога да остана тук. Тази стая ще ме задуши. Разкарвам маскировката и грабвам якето и каската. Може би карането ще прочисти главата ми, а може би не. Последния път, когато тръгнах на непланирано пътуване, взех решение, което промени напълно живота ми.
	Червеният знак за изход над стълбището е по-привлекателен от асансьора. Бутвам с рамо вратата и поемам бързо надолу, като се спускам по парапета. Нещо, което не съм правил отдавна.
	Каската ми е на главата още преди да стигна лобито. Последното, което искам, е рецепционистката да се досети кой съм. С моя късмет ще отвори стаята ми, ще легне върху пълния с буболечки матрак и ще чака да я взема.
	Не, благодаря.
	— Искате ли обаждане за събуждане? — пита тя, докато крача бързо през лобито.
	Тя сериозно ли говори? Вадя телефона и поглеждам колко е часът. Минава полунощ.
	Поклащам глава.
	— Няма нужда — казвам, докато отварям вратата и се отправям към мотора.
	Нищо не може да се сравни с рева на двигателя. Дори само вибрациите ме успокояват. Форсирам газта, включвам на скорост и отпрашвам от паркинга. Усещам как тя ме гледа и мога да се обзаложа, че облизва устни развълнувано.
	Поемам без конкретна посока, но се придържам към второстепенните пътища. Колкото по-малко движение, толкова по-добре. Сега сме само аз и пътят.
	Стряскам се, когато влизам в Бомонт. Всъщност не съвсем. Мисля за това място непрестанно, откакто научих за Мейсън. Тихо е, а лампите от ковано желязо осветяват улиците.
	Нищо не се е променило.
	Намалявам скоростта, докато се движа през града. Завой наляво, после надясно и се озовавам на улицата, на която израснах. Когато спирам пред дома от детството ми, една лампа свети отвън и една вътре, което значи, че баща ми е буден.
	Нищо не се е променило.
	Двуетажната бяла къща с червена врата си е същата. Няма коли на алеята, а моравата е съвършено поддържана. Стаята ми е тъмна и се чудя какво са направили с нея. Снимките ми още ли висят в коридора, или са били свалени, когато се разделих с родителите си по най-лошия възможен начин? Какво ще кажат, ако непокорният им син почука на вратата и поиска да остане за вечеря?
	Карам още две преки надолу, завивам и спирам пред къщата на Престънови. Не съм глупак да мисля, че тя още живее тук, но знам, че не би пропуснала погребението, освен ако с Кейтлин вече не са толкова близки.
	Лампата отпред светва и вратата се отваря. Господин Престън, мъжът, който щеше да ми бъде тъст, излиза на верандата. Знам, че не може да ме види през тъмната каска, но може би се чуди.
	Стои там и се взира в мен, а аз в него. Остарял е, както вероятно и баща ми. Слиза на тревата и това е моментът да си тръгна. Завъртам ръчката на газта и потеглям надолу по улицата, оставяйки го да се чуди.


>	Глава 4
>	Джоузи

	Отбивам в алеята на скромната едноетажна къща на Кейтлин и Мейсън. В двора стоят два еднакви розови велосипеда с по три колела. Не мога да се насиля да изляза от колата. Сякаш ако го направя, ще приема неизбежното. Знам, че нищо няма да върне Мейсън, нито ще промени станалото, но мога да удължа илюзията поне още малко.
	— Лельо Джоузи, какво правиш?
	Подскачам от тихото гласче. Пейтън ме гледа, застанала от дясната страна до колата. Тъмната й къдрава коса е на две опашки, вързани с панделки, а беззъбата й усмивка сгрява деня ми.
	— Нищо, скъпа. Просто мисля — казвам, докато слизам и отивам до мястото, на което е застанала.
	Облечена е с неделната футболна* тениска и анцуг и държи футболна топка под мишница. Одрала е кожата на Мейсън.
	[* Навсякъде в книгата се говори за американски футбол. — Б.пр.]
	— Къде е Ноа? — пита тя.
	— На училище.
	Лицето й помръква и тя поглежда към земята. Малкото й краче, обуто в маратонка, започва да се върти напред-назад.
	— Мама казва, че не трябва да ходим до след…
	Гласът й заглъхва.
	Опитвам се да не заплача. Сърцето ми се къса за нея и за сестра й. Имали са едва пет години с баща си и ще ги помнят само ако имат късмет. Навеждам се пред нея и избърсвам търкулнала се по бузата й сълза.
	— Ноа може да се отбие след училище, преди да отиде на тренировка.
	Тя кимва и аз я вдигам на ръце, за да я внеса в някога щастливия й дом.
	Това е първото ми идване в къщата на семейство Пауъл след нощта, в която получих обаждането. Тогава дойдох и останах с децата, докато Кейтлин беше в болницата и чакаше да й кажат, че мъжът й ще се оправи. Крачех по пода, по който са крачили те двамата с Мейсън, когато момичетата им се разболяваха от настинка или грип и ги държаха будни нощем.
	Същият под, на който Мейсън изпусна цяла чиния с печено пиле, когато се спъна в сака с футболни топки, който беше забравил да прибере след тренировка. Двете с Кейтлин се смяхме до припадък. Когато се изправи, имаше мазнина от пилето по лицето. Погледна към Кейтлин и тя мигновено разбра, че смята да я подгони.
	Оставям Пейтън долу и я целувам по челото. Не знам как да утеша нея и Ел, нито пък майка им.
	— Къде е сестра ти? — питам.
	Пейтън свива рамене.
	— С мама, предполагам. Лельо Джоузи, кой ще гледа мачовете с мен сега?
	Гласът й се пречупва, докато ми задава най-простия въпрос.
	Обикновено имам отговор на всичко, но когато поглеждам в очите й, не знам какво да кажа, защото няма отговор. Понякога може аз да й правя компания, друг път дядо й, но никога повече няма да бъде Мейсън. Той беше нейното футболно другарче и тя неговото.
	— Сигурна съм, че Ник с радост би гледал с теб и дори Ноа. Може би дядо ти ще идва в неделите.
	— Не е същото — прошепва тя, преди да ме остави насред стаята, заобиколена от спомени, неповторими мигове от истинския живот, уловени от фотографския обектив и замръзнали в миналото.
	Понякога това не е достатъчно. Защото Мейсън няма да го има в нито един от бъдещите спомени.
	— Здравей!
	Обръщам се и откривам Кейтлин зад мен. Прибрала е косата си в небрежен кок и е облякла една от неговите ризи. Не мога да сдържа сълзите си и се задавям в ридание, докато бързам да я прегърна. Тя плаче на гърдите ми и хлиповете й разбиват самообладанието ми.
	— Толкова съжалявам — казвам й тихо.
	Ръцете й стискат блузата ми, докато се бори да се овладее. Тя беше до мен, когато моят свят се разпадна, и аз ще бъда до нея сега, дори това да ме убие.
	Когато се отдръпва, избърсвам сълзите й, точно както направих с Пейтън.
	— Вчера изглеждаше добре — казвам, опитвайки се да й напомня, че е имала и по-добри мигове.
	— Вчера не трябваше да вземам решения, освен за това какви цветя искам. Днес се налага да избера ковчег и да отнеса… — Поема дълбоко дъх и покрива лицето си с ръце. Диамантите от годежния й пръстен проблясват на слънчевата светлина. — Трябва да избера последния му тоалет, а не знам какво би искал да носи.
	Това е нещо, което дори не мога да си представя. Не знам какво да направя. Когато животът ми се срина, исках да умра, но Кейтлин и Мейсън ми помогнаха да се съвзема. Те бяха моята опора. Любовта на живота ми не умря — той просто реши, че вече не съм това, което иска, и замина. Не се наложи да го погреба или да разчиствам кабинета му. Той взе сърцето ми със себе си, когато си тръгна.
	— Струва ми се, че трябва да попиташ момичетата за дрехите. Нека те ти помогнат, защото ще имаш нужда от тях, за да преминеш през всичко това. Пейтън се тревожи кой ще гледа с нея мачовете в неделя.
	— Знам — въздъхва Кейтлин тежко. — А Ел иска да знае кой ще я завива вечер, защото никой не го прави като тате.
	Дърпам я обратно в обятията си и я прегръщам. Няма думи, които бих могла да й кажа, за да я успокоя. Единствено времето може да го направи. Но ще боли.
	Кейтлин приема съвета ми и моли близначките да й помогнат да избере последните дрехи за баща им. Когато се връщат, трите носят разнородни неща. Кейтлин ми показва чифт тъмни панталони. Пейтън държи треньорската му тениска, а Ел ми показва обувките, с които да бъде погребан — една с бутонки и една за тенис. Усмихвам се, а те се разсмиват.
	Съвършено е и толкова в стила на Мейсън.
	Пътуването до погребалния дом минава в мълчание. Кейтлин си играе с пръстените точно както правеше, когато се сгоди. Аз поглеждам към голата си ръка и се чудя кога Ник ще сложи пръстен там. Няма нужда от официално съобщение, хората го очакват, тъй като сме заедно от шест години. Беше крайно време да решим. Всички казват, че е добра партия, защото той единствен от нас се изучи и постигна нещо. И са прави. Ще постъпя като глупачка, ако не се омъжа за градския педиатър.
	Изборът на ковчег е много по-труден, отколкото изглежда. Трябва да избереш вида дърво, украсата и цвета. И Кейтлин трябва да го направи, докато седи в офис, който мирише на мъртъвци.
	Освен това трябва да подбере музика и програма и да посочи носачите. Гледам как пише имената, оставяйки шестото място празно.
	— Забрави едно — соча й.
	Тя поклаща глава.
	— За всеки случай — казва.
	Няма нужда да обяснява какво има предвид. Знам за кого говори, но не искам да мисля за него.
	Оставям Кейтлин у тях и се отправям към дома си. Ноа сигурно се е върнал от училище, а аз искам да го прегърна и да не го пускам, за да не може да ме напусне.
	— Ноа! — извиквам, щом влизам в къщата. Телевизорът е включен и заварвам сина си легнал на дивана. Гледа стар запис на мач на Мейсън и Ник от гимназията. Чувам онова познато име и поглеждам надолу към сина си, като прокарвам пръсти през косата му. — Какво става?
	— Просто гледам — казва той и се свива в ръката ми.
	Сядам и го настанявам в скута си. Обожавам това, че той все още е малкото ми момче и мога да го прегърна, когато имам нужда.
	— Изглеждаш много смешно на този запис, мамо — казва той и се разсмива.
	Дръпвам косата му и щипвам ухото му само за да продължа да чувам този звук.
	— Чакай да станеш на моята възраст и тогава ще гледаме твоите записи.
	— Има ли някой у дома?
	— Тук сме — провиквам се и Ник влиза в къщата.
	Поглежда какво гледаме, идва зад мен и обгръща раменете ми с ръка.
	— Защо сте пуснали това? — шепне в ухото ми.
	Свивам рамене и кимвам към Ноа. Ник знае, че аз никога не бих избрала този запис, защото връща стари спомени.
	Ноа продължава да се смее. Смята, че двамата с Ник сме изглеждали смешно в гимназията, а аз му напомням, че имам негови голи бебешки снимки, които ще показвам на всичките му приятелки.
	Гимназия „Бомонт“ печели мача и това е знак за мен да изключа телевизора. Търся дистанционното, обзета от паника. Не искам да гледам края.
	— Мамо, кой е този човек, когото целуваш?
	Поглеждам към екрана и виждам лицето, което преследва нощите и дните ми. Той се обръща към камерата, преметнал ръка върху раменете ми. Прехапвам устни, когато сините му очи се взират в обектива. Мисля за него все повече и повече, откакто Мейсън умря, и се чудя дали е щастлив. Ставам и изключвам телевизора, за да не се налага повече да го гледам.
	— Никой, миличък — казвам, докато излизам от стаята.


>	Глава 5
>	Лиъм

	Карането през Бомонт снощи беше грешка. Спирането пред дома на баща й беше изключително лошо решение. Изненадах се да открия, че господин Престън е буден, още повече че е готов да излезе навън и да се загледа в непознат на мотор, особено такъв, който е облечен изцяло в черно.
	Стените на хотелската стая започват да ме притискат. Трябваше да отседна по-далече от града и да наема поне апартамент и по-голямо място за движение. Имам нужда да крача и да мисля. Да мисля за това какво ще направя, когато я видя. Искам само да я гледам. Трябва да знам, че е добре и че е щастлива. Че е продължила живота си и аз не съм нищо друго, освен точка на радара й.
	Вероятно си купува музиката ми, защото може да се похвали, че ме е познавала някога много отдавна. Представял съм си я много пъти на опашка в магазина да държи списание „Пийпъл“ или „Ролинг Стоун“, когато аз съм на корицата. Иска ми се да мисля, че е чела статиите и е видяла, че говоря за нея, без всъщност да казвам името й, че на айпода си има плейлиста с всички песни, които са за нея, че знае, че никога не съм спирал да я обичам.
	Удрям с юмрук главата си.
	_Толкова си тъп, Лиъм. На нея изобщо не й пука за теб. Ти я заряза и смени телефонния си номер, за да не се налага да слушаш как плаче в съобщенията, които оставяше на гласовата ти поща._
	Трябва да се махна от този хотел, защото стоенето тук само ми напомня за нея и за нощта, в която изгубихме девствеността си, а това ме побърква.
	Слагам каската си, преди да стигна до лобито, и изскачам през вратата, избягвайки рецепционистката от дневната смяна. Тя е малко по-сладка от нощната, но не много. Няма нищо по-лошо от жена, която се старае твърде много.
	Форсирам мотора по малките улици. Вземам завоите по-бързо, отколкото би трябвало, изпреварвам коли, които карат твърде бавно, и профучавам покрай училищен автобус, пълен с деца. Чувам бибипкане на клаксони, а няколко ръце се подават от отворените прозорци. Изобщо не си правя труда да погледна в огледалото, за да ги видя как ми показват среден пръст. И аз съм го правил някога на задниците, които си мислят, че пътищата са техни.
	Някога тези пътища бяха мои и на Мейсън. Когато бяхме по-млади, бяхме толкова глупави. Винаги карахме твърде бързо, да не споменавам как играехме на бейзбол с пощенските кутии. По дяволите, дори се натисках с моето момиче, докато карах, оставях я да ме възседне, за да я усещам, преди да я оставя у тях.
	Спомням си горещите летни вечери, които двамата прекарвахме в прегръдките си, докато гледахме звездите от ремаркето на пикапа ми. Казах й, че тя ще бъде моята любима завинаги. Пръв й казах „обичам те“ и й обещах никога да не я изоставя.
	Спирам и отбивам на един паркинг. Трябва да се успокоя. Подобно каране не решава нищо. Последното, което искам, е името ми да влезе във вестниците, защото съм бил безразсъден. Работих усилено, за да пазя имиджа си неопетнен. Не мога да допусна никакви грешки повече.
	Вдигам поглед и виждам, че съм пред музея „Алънвил“, посветен на гимназиалните спортове. Слизам от мотора, влизам и плащам петте долара входна такса. Вътре е като светилище. Мои снимки висят от тавана с всичките ми постижения, изписани отдолу. Има и една, на която сме двамата с Мейсън. Възнамерявахме да разбием досегашните рекорди в Тексаския университет, но той искаше да остане близо до Кейтлин, затова избра да се запише в щатския колеж заедно с нея. Той беше умният.
	Голям негов портрет е поставен на централно място в музея, а по краищата му е надиплен черен плат. До снимката има маса с още снимки от гимназията — няколко от тях с него, с мен и с някои други момчета. Всички сме толкова млади във футболните си екипи, вдигнали показалец, с който казваме на света, че сме номер, едно. Нямахме никакви грижи, просто искахме да побеждаваме. Една от топките от шампионата ни стои на поставка. Искам да я докосна, да усетя кожата под пръстите си, но се въздържам. Онези дни вече ги няма. Оставих ги зад гърба си, когато си събрах нещата и напуснах Тексас заради светлините на големия град.
	— _Чуваш ли тълпата? — крещи ми Мейсън, преди да излезем от тунела._
	_Това е последният ни мач в гимназията, а тази година сме непобедими. Смазахме съперниците. Мейсън е много близо до подобряването на щатския рекорд по пробягани ярдове*, а аз вече оглавих всички статистики по подаване по-рано през сезона. И двамата подписахме документите си за кандидатстване в Тексаския университет тази сутрин._
	[* Мярка за дължина, равняваща се на 0,9144 метра. — Б.пр.]
	_А сега сме на път да играем за четвъртата си щатска титла._
	— _Да, човече, чувам я. Откачено е, нали?_
	— _Сигурно има повече хора от миналата година._
	_Разбира се, че има. Ние сме най-добрите._
	_Шляпвам по задника моето момиче, докато минава, полата й на мажоретка в бяло, златно и червено се развява от тичането. Тя се обръща и идва при мен с онзи поглед в очите. Знам какво очаква и планирам да го изпълня._
	— _Нали знаеш колко си секси, когато хапеш устната си, Лиъм? Добиваш онова изражение. Имаш ли планове за нас по-късно? — прошепва в ухото ми._
	_Вниманието ми се насочва към нея, вместо към играта, докато ръката й се плъзва под тениската ми. Няма нищо по-хубаво от кожата й до моята._
	— _Хей, вие двамата, престанете! — казва Мейсън и ме тупва по тила. — Ако е надървен по време на мача, някой лайнбекър ще му го счупи._
	_Започваме да се смеем. Тя ме целува за довиждане и ми казва да ги разбия. Никога не ми пожелава късмет, само да ги разбия._
	_Слагам си шлема и изтичвам на игрището. Бягаме между мажоретките и учениците. Докато ни обявяват, гърми музика. Родители и почитатели стават на крака по трибуните и крещят силно._
	_Двамата с Мейсън отиваме отстрани и загряваме, винаги заедно. Имаме си установен ред и няма да го нарушаваме сега._
	_Когато реферът изсвирва, аз заставам в центъра, а Мейсън вляво от мен. Този мач е за него. Нужни са му само сто ярда, за да подобри щатския рекорд, и аз ще се погрижа това да стане тази вечер. Започваме с подаване към него, той се откъсва от мелето и печели трийсет ярда._
	_Повтаряме това отново и отново, докато господин Пауъл не вдига знак, на който пише „100“. Подавам на Мейсън топката и го гледам как тича към баща си. Прегръщат се и феновете полудяват. Мейсън Пауъл току-що постави щатски рекорд с девет хиляди петстотин и два ярда._
	Помня този мач, сякаш беше вчера, и застанал тук, имам чувството, че наистина е бил вчера. Почти мога да надуша миризмата на хотдог и пуканки от сергията. Мога да чуя виковете и да усетя вибрациите от тупкащи по скамейките крака.
	Мога да видя лицето на господин Пауъл, когато Мейсън постави рекорда. Исках и моят баща да ме гледа така.
	Вървя наоколо и виждам, че сме навсякъде. Ние спечелихме четири щатски титли по футбол и две по бейзбол. Ник Ашфорд се взира в мен със самодоволна усмивка, докато държи наградата за най-ценен играч. Той винаги е искал да бъде на моето място. Когато дойде в Бомонт, ме следваше навсякъде. Висеше с нас, сякаш сме били приятели цял живот, но всъщност искаше моето момиче.
	Не знам какво е станало с другите ми съученици, освен с Мейсън. Не поддържах връзка с никого, защото нямах какво да кажа и не исках да слушам обвинения за това, че съм се отказал от колежа. Трябваше да направя най-добрия избор за себе си и го направих, въпреки че знаех, че наранявам всички, които обичам, особено _нея_.
	В помещението нахлуват група деца и аз се пъхвам в тоалетната. Не очаквам да знаят кой съм, но учителите им може и да се досетят, а не желая да подписвам автографи или да позирам за снимки. Искам само да бъда себе си, дори и за малко.
	Когато излизам от кабинката, на мивките е застанало едно момче и държи ръцете си под водата. Поглеждам го в огледалото. Плаче, въпреки че се опитва да отмие сълзите, като плиска вода по лицето си.
	Дребосък е и косата му е малко по-дълга, отколкото е нормално за момче на неговата възраст. Може би го тормозят и се е скрил тук. Мразя побойници. Мейсън и аз не търпяхме никакви побойници, докато бяхме в училище. Погрижихме се да няма.
	— Добре ли си, приятел? — питам, противно на здравия разум.
	Не искам да знам, защото не искам сблъсък, но не мога да понасям деца да плачат.
	Момчето кимва и покрива лицето си.
	— Не трябва да говоря с непознати — казва.
	„Умно хлапе.“
	— Прав си. Просто искам да съм сигурен, че нямаш нужда от учителя си или от нещо друго.
	— Не, добре съм.
	— Чудесно.
	Измивам ръцете си, докато гледам в него през огледалото. То наблюдава всяко мое движение и разглежда татуировките по горната част на ръцете ми. Вероятно се чуди дали ще го отвлека, след като е говорило с мен, а аз съм непознат.
	— Господине, аз ви познавам.
	Изтривам ръце с хартиената кърпа и искам да изглеждам равнодушен.
	— Така ли? — казвам, без да го гледам.
	— Да. Вие сте този, който целува мама на онова видео.
	Замислям се за многото клипове, които съм снимал, но не си спомням да съм целувал някоя жена.
	— По телевизията ли го гледа? — питам.
	— Не. Бяхте с футболен екип.
	Замръзвам. Целувал съм само едно-единствено момиче, докато съм носил футболен екип. Поглеждам детето. Наистина го поглеждам. Тъмната му коса, удължената брадичка и пронизващите сини очи. Не може да бъде!
	Няма начин.
	— Така ли? Коя е майка ти? — питам, като се правя, че не е нещо важно.
	— Джоузи Престън.
	— Наистина ли? — питам.
	Едва успявам да изкарам думите от устата си.
	Той кимва и се усмихва широко, показвайки липсващи предни зъби.
	— Много ли сте се целували с мама?
	Какво да отговоря на това дете? Не мога да му кажа истината, особено, при положение че не знам какво се е случило.
	— Да. Майка ти беше истинска красавица. Обзалагам се, че все още е.
	Кимва в знак на съгласие. Някога мислех, че моята майка е най-красивата, докато накрая вече не можех да понасям нито нея, нито поведението й на робот.
	— Трябва да тръгвам. Ще се видим отново — казва момчето.
	И преди да имам възможност да отговоря, той изскача от тоалетната.
	Тръгвам си от музея колкото мога по-бързо. Момчето се опита да ме заговори, когато минах покрай него, но го пренебрегнах. Трябват ми отговори и независимо дали съм готов, или не, тя ще ми ги даде.
	Налага се да намаля скоростта, когато стигам до главната улица. Не мога да си позволя някой да стане подозрителен или да рискувам да ме спрат. Паркирам срещу магазина й и гледам вратата една минута. Знам за цветарския й магазин от няколко години. Щом идваха годишнините ни или когато ме налегнеше носталгия, я проверявах в Гугъл като откачен маниак и откривах с какво се занимава, но никъде не прочетох нищо за дете.
	Карам наоколо, докато се стъмва. Чакам да затвори. Не искам публика. Паркирам точно когато излиза навън с ниска червенокоса жена. Прегръщат се за довиждане и тя ме поглежда. Чертите й са меки и не е уплашена от този непознат на мотор, облечен в черно. Не знае кой съм, просто е любезна.
	Все още нямам план, докато я гледам как се прибира вътре. Обръща табелата на „Затворено“. Ако искам да го направя, трябва да е сега, преди да заключи вратата. Оставям каската на главата си и отварям вратата. Камбанките известяват присъствието ми.
	— Затваряме — казва тя някъде от вътрешността на магазина.
	Не я виждам, но мога да я усетя.
	Свалям каската и ръкавиците и ги оставям на щанда. Тя не ме вижда, когато идва иззад ъгъла.
	— Колко е голям той, Джоджо?


>	Глава 6
>	Джоузи

	Ръцете ми литват към устата в неуспешен опит да задържа ахването си. Вазата, която държа, се разбива на пода и водата накисва обувките, чорапите и дънките ми. Прекрачвам счупеното стъкло и съсипаните цветя и затварям очи, преди да погледна мъжа, застанал на щанда ми.
	Това е той.
	Мога да го почувствам. С всяка пора на кожата си усещам как се движи, сякаш никога не си е тръгвал. Когато отварям очи, той се взира в мен. Напомням си, че трябва да съм силна. Аз съм тази, която решава какво да прави.
	— Защо си тук? — изписквам тихичко.
	Гласът ми е дрезгав, все едно съм крещяла с часове. Не е силен и решителен, не е властният глас, който упражнявах пред огледалото хиляди пъти за този момент.
	Той тръгва към мен и аз отстъпвам и вдигам ръка. Не искам да ме приближава. Изглежда обезсърчен. Пъхва ръце в джобовете си и свежда очи надолу. Не искам да го гледам, но не мога да се спра. Минали са десет години и той се е променил наистина много, но начинът, по който ме гледа, е същият.
	— Джоджо!
	— Не ме наричай така! — избъбрям.
	— Защо? Това е името ти.
	Поклащам глава и прехапвам вътрешната част на бузата си. Знам защо е тук и ми се ще да мога да намразя Мейсън за това. Искам да ритам, да крещя и да удрям Лиъм, задето ми… ни причинява това. Досега всичко беше наред, но вече не е.
	Той се усмихва лекичко и поклаща глава, докато отстъпва назад и се обляга на щанда. Прекъсвам контакта с очи, когато прехапва долната си устна. Прочиствам гърло и се отдалечавам от счупеното стъкло.
	— Какво правиш тук, Лиъм?
	Той свива рамене.
	— Имаш ли да ми казваш нещо?
	Поклащам глава и вдигам ръка към челото си, за да прогоня връхлитащото ме главоболие. Това не се случва сега, не може да бъде истина.
	— Не, няма за какво да говорим. Онази вечер в стаята ми в общежитието, ти беше напълно ясен.
	Лиъм се отдръпва от щанда, спира пред няколко растения наблизо и разтрива листата им между пръстите си, преди да тръгне към мен. Няма къде да отида. Мога да побягна, може би дори да се развикам и да известя съседите, но какво ще постигна с това? Те ще погледнат Лиъм, ще решат, че златното им момче се е върнало в града, и всички ще бъдат много щастливи.
	— Как се казва той, Джоузи? — пита безцеремонно, докато се приближава към мен.
	— Какво те интересува? — изстрелвам в отговор. Гледа ме кръвнишки, но не ми пука, че е известен музикант. Той ме изостави. — Трябва да си вървиш.
	— Не — казва и поклаща глава. Пристъпва към мен, а аз отстъпвам назад. Не мога да мърдам повече, без да падна в изложените цветя. Той вдига ръце. — Искам само да говорим. Не мисля, че ще ти бъде приятно да започна да разпитвам наоколо, нали?
	Клатя глава. Това е последното, което желая. Не искам името на Ноа да бъде замесено и хората да го сочат с пръст, въпреки че някои вече го правят.
	— На колко е той, Джоджо? — пита със същия тон, с който някога ми казваше, че ме обича, докато излизахме от един час и отивахме в друг или когато ме оставяше у дома след среща.
	— Ще навърши десет през юни.
	Той отстъпва и ме поглежда. Виждам в очите му колко е наранен, но не ме интересува. Той ме изостави. Остави ме да отглеждам бебе сама.
	— Как се казва?
	Болката се долавя и в гласа му, но не мога да позволя това да ме засегне. Не мога. Трябва да бъда силна.
	— Ноа.
	— Кога мога да се запозная с него?
	Смея се на въпроса му и се възползвам от възможността да се отдалеча от него. Той остава на мястото си. Минавам зад щанда и започвам да прибирам нещата си.
	— Не може. Няма нужда.
	— Какво, по дяволите, имаш предвид? Имам син. Син, който ти си крила от мен, а сега ми казваш, че не може да се запозная с него?
	— Какво те кара да мислиш, че е твой?
	Съжалявам за думите си още щом напускат устата ми. По лицето му се изписва чиста болка и аз изпитвам известна гордост от това, че съм го засегнала.
	— Да не казваш, че си ми изневерила? Така ли е, Джоджо?
	Нямам време да реагирам, но той застава до мен. Ароматът му ме побеждава и кара сърцето ми да бие по-бързо. През годините се чудех дали е сменил одеколона „Бърбъри“, който му купих, но не е, и трябва да се боря с желанието си да протегна ръка и да го докосна.
	— _Обичам те, Джоджо! — прошепва в ухото ми._
	_Движи се плавно и със страст. Знам, че съм му първата, никога не съм се съмнявала в това. Заравям глава във врата му. Мирише толкова хубаво, съблазнително и секси. Тялото ми пее песен, чиято мелодия знае единствено той._
	_Поглеждам в очите му. Челото му е отпуснато върху моето. Устата му се отваря, когато прокарвам пръсти надолу по тялото му, и той се тласва по-дълбоко._
	— _Толкова си съвършена!_
	_Целува ме между думите, показвайки ми колко много ме обича._
	— _Обичам те, Лиъм!_
	— _Ти ще бъдеш завинаги моето момиче._
	— Защо се изчерви, Джоджо?
	— Моля те, спри да ме наричаш така! — вече направо го умолявам.
	Той отстъпва и се обляга от другата страна на щанда.
	— Извинявай! — казва. Започва да си играе с долната си устна и искам да шляпна ръката му и да му кажа да престане. — Изневерявала ли си ми?
	Не мога да му отговоря. Не искам да му отговарям. Дори да съм, не е негова работа, но той ме познава. Знае, че не съм, просто чака потвърждение.
	— Нямаш право да идваш тук и да настояваш за отговори, Лиъм. Ти замина, за да си играеш на рок звезда. Ти си известният Лиъм Пейдж. Ти изостави това. — Разпервам ръце и соча към себе си. — Изостави мен. Няма място за теб тук.
	Той започва да се смее.
	— Това не е много гостоприемно от твоя страна. Какво стана със старата поговорка, че винаги можеш да се върнеш у дома?
	— Хората не изчезват за десет години, без дори да се обадят по телефона или да напишат писмо. Не се появяват в общежитието ти и не късат с теб, след като са ти казвали, че те обичат, и не спират да отговарят на обажданията ти по телефона.
	Крия лицето си с ръце. Не исках да стане така. Можех да изкарам двайсет години и да съм добре, без да го видя отново. Мъча се да сдържа сълзите си. Проляла съм достатъчно по него, за да ми стигнат за цял живот. Не мога да плача повече.
	— Хората се променят.
	— Не искам да говоря с теб.
	— Имаш предвид сега ли? — пита.
	Поклащам глава.
	— Никога. Няма за какво да говорим, Лиъм. Онази вечер ти каза каквото имаше и не изчака да чуеш какво имам да кажа аз, нито отговори на обажданията ми, нито на съобщенията ми. Не съм длъжна да слушам извиненията ти и определено не ти дължа нищо.
	Обръщам се, за да не се налага да го гледам повече. Трябва да остана силна и спокойна и да се върна към дихателните техники, които ми показа лекарят, преди да родя Ноа.
	— Очакваш да си тръгна, след като съм научил, че имам син?
	Изсмивам се.
	— Да, очаквам да излезеш от вратата, да се качиш на гъзарския си мотор и да се върнеш при известната си приятелка там, откъдето си дошъл. Тук няма нищо за теб и не искам да нараняваш сина ми. Не искам той да се запознае с теб само за да можеш да си отидеш от живота му за следващите десет години.
	Бърша сълза, която се е изплъзнала от контрола ми. Няма да му покажа какво въздействие има върху мен.
	— Нямам приятелка.
	— Господи, Лиъм! От всичко, което казах току-що, ти се хвана за частта с приятелката! — Разтърсвам глава. Когато се обръщам отново, той гледа в земята. — Ние продължихме напред, а ти не си част от живота ни. Ноа няма нужда от теб, той дори не те познава, затова, моля те, просто си върви и не се връщай!
	Лиъм кимва с глава. Не вдига очи към мен, докато минава. Гледам тялото му, същото, което познавам до последния сантиметър, докато той обикаля щанда до мястото, където стои каската му.
	— Ще се виждаме пак, Джоузефин.
	Наричал ме е Джоузефин само още веднъж в живота ми — вечерта, когато скъса с мен. Щом вратата се затваря и той се качва на мотора си, аз се сривам. Падам на земята, свита на кълбо, и заплаквам. Плача за десетте години, в които ми липсваше, и за това, че е пропуснал всичко, включително и Ноа.


>	Глава 7
>	Лиъм

	— Ало! — изръмжавам в телефона, вбесен, че някой ме буди, преди слънцето дори да е решило да надигне противната си глава днес.
	Присвивам очи към часовника. Червените му цифри ми показват, че е малко след пет сутринта. Предполага се, че съм в почивка, а дори не мога да спя до късно.
	— Тежка нощ ли, каубой? Мислех, че щеше само да отидеш и да се върнеш. По мои сметки си тръгнал преди три дни. Изглежда, си решил да прекараш повече време там. Какво става?
	— Боже, Сам! Пет часът е! Какво искаш, по дяволите?
	— Ами… — Тя замълчава. Знам, че си гледа ноктите и вероятно мисли, че има нужда от нов маникюр или нещо такова. Не ме интересува, искам само да спя и да забравя, че вчерашният ден се е случвал. — Кога се прибираш у дома?
	— Скоро.
	Твърде изтощен съм, за да играя играта й. Трябваше да съм я уволнил много отдавна, но не го направих и сега съм затънал.
	— Лиъм!
	Казва името ми толкова тихо, че знам какво следва. Нямам настроение да се разправям с глупостите й днес.
	— Не сега, Сам!
	— Липсваш ми. Мина почти седмица, откакто се видяхме. Нека дойда, за да бъда с теб! Ти имаш нужда от мен.
	— Не.
	Затварям й. Не мога да се оправям с нея и определено не искам да идва тук и да се преструва, че сме нещо повече, отколкото сме. Най-голямата ми грешка беше да спя с нея. Не, не е вярно. Най-голямата ми грешка беше да оставя Джоузи в стаята й в общежитието онази вечер и да не я взема със себе си. Ако бях, щяхме да сме женени и да бъдем родители. Може би щяхме да имаме още едно бебе досега.
	По дяволите, може би щяхме да сме разведени и нищо нямаше да е по-различно, а тя пак щеше да ме мрази.
	Измъквам се бавно от леглото и се отправям към душа. След срещата ми с Джоузи се върнах тук, оставих мотора и отидох в най-близкия бар. Това, че не съм в Лос Анджелис, ми пречи да се напия, защото няма на кого да се обадя да ме прибере. А снощи бях наясно, че ще съм достатъчно пиян, за да карам обратно до хотела.
	Заставам под горещата струя и оставям водата да тече върху мен. Мисля, че най-много се ужасявах от този момент. Тайно се надявах, че никога няма да дойде, че дните ми просто ще се повтарят отново и отново, като музикална поредица, която се опитвам да презапиша.
	Водата изстива, аз я спирам и без да си правя труда да се подсуша, падам върху леглото. Бих могъл да удуша Сам за това, че ме събуди. Знам, че го прави нарочно, защото не иска да забравям, че е някъде там, на заден план, преследвайки титлата _приятелка_. Обожава да ме придружава на червения килим. Сам иска пълния пакет — и парите, и славата. Иска лицето й да бъде на всяко списание и мисли, че аз съм пропускът за света на мечтите й. Няма значение колко пъти съм й повтарял.
	Аз не я искам.
	Будя се за втори път от звъна на хотелския телефон. Рецепционистката се обажда, за да ми каже, че костюмът ми е пристигнал и че колата под наем, която поръчах, ме чака отпред. Не мисля, че би било уместно да се появя на погребението на приятеля ми с мотор.
	Обличам черния раиран костюм. Сам е изпратила и три нови ризи в основни цветове — черна, бяла и синя. Избирам бялата с черна вратовръзка. Семпло и елегантно.
	С един последен поглед към огледалото прибирам слънчевите очила. Може да съм известен като Лиъм Пейдж, но днес съм Лиъм Уестбъри и ще скърбя за кончината на мой приятел.
	Пътят до църквата е кратък. Седя на паркинга и обмислям следващата си стъпка. Не искам да отвличам вниманието от Кейтлин, затова ще се опитам да се промъкна точно преди началото на опелото, а после да се измъкна незабелязано. Мога да поднеса съболезнованията си на гробището, преди да напусна града утре.
	Когато и последните посетители влизат, аз тръгвам към вратата. Отвътре се носи музика. Едва доловима, но познавам мелодията на гимназиалната ни бойна песен. Все едно Мейсън е планирал сам тази церемония.
	Отварям тежката врата и заставам до нея, докато тя се затваря тихо. После отивам до книгата за посетители и изписвам името си, за да може Кейтлин да разбере, че съм бил тук, дори ако не успея да говоря с нея.
	— Не мислех, че ще се появиш.
	Обръщам се и виждам, че Кейтлин стои зад мен. Облечена е в черна рокля до коленете и носи черна шапка. Не изглежда и ден по-стара от осемнайсет.
	— Нямам извинения, Кейтлин. Дойдох само за да изкажа съболезнованията си.
	— Не ме интересува…
	— Ще си тръгна. Не съм дошъл, за да съсипвам този ден. Много съжалявам за загубата ти.
	Връщам химикалката на поставката и й кимвам. Тя полага ръка върху моята и спира бягството ми. Иска й се да ми се разкрещи и го заслужавам. Заслужавам всичко, което двете с Джоузи биха искали да хвърлят върху мен.
	— Трябва ми още един носач — казва тя и си поема дълбоко дъх. — Надявах се да се появиш малко по-рано, а не пет минути преди началото на церемонията, но няма значение. Няма да те съдя, Лиъм. Но ще те помоля да изпратиш Мейсън до последния му дом и да бъдеш до него поне в този ден.
	В очите ми се събират сълзи. Казвах си, че няма да плача, но не мога да се спра.
	— За мен ще бъде чест — успявам да произнеса, преди да изгубя контрол.
	Тя кимва и ми нарежда да я последвам. Минаваме през една врата и в помещението се чува колективно ахване. Познавам няколко от мъжете от гимназията, но този, който се откроява, е Ник. Изненадващо е, че е тук. Двамата с Мейсън никога не са били приятели. Но предполагам, че много неща се променят за десет години.
	Кейтлин казва на носачите отдясно да ми направят място.
	— Той би искал да е от лявата ти страна.
	Тя слага ръка на лицето ми и се повдига, за да ме целуне по бузата. Мейсън се ожени за чудесна жена.
	Получаваме сигнала за тръгване и вдигаме ковчега от поставката. Когато вратите на преддверието се отварят, всички се обръщат. Приглушеното мърморене и насочените към мен пръсти ме карат да се чувствам, все едно вечерям в претъпкан ресторант и всички останали клиенти се канят да ми поискат автограф, щом сервитьорът отнесе чинията ми.
	Поставяме Мейсън в центъра и другите носачи се настаняват по пейките. Гледам как Ник сяда до Джоузи и дръпва ръката й в своята. Причернява ми пред очите, а тя дори не поглежда към мен. Но Ноа ми махва и аз му махвам в отговор, което докарва на лицето на Ник грозен оттенък на зеленото.
	Когато поглеждам надолу, едно малко момиче подръпва костюма ми. Ръката й се пъхва в моята и ме придърпва да седна до нея. Сигурно е една от близначките на Мейсън и Кейтлин. Другата сяда от другата ми страна и също хваща ръката ми. Кейтлин ме поглежда и се усмихва. Не знам дали тя им е казала да го направят, но ще й бъда вечно благодарен.
	Това е първото погребение, което посещавам, и надявам се, последното. Не искам никога повече да преживея това.
	Докато пасторът говори за живота на Мейсън, осъзнавам колко много съм пропуснал. Когато поглеждам към Ноа, той ме гледа и се чудя дали знае кой съм. Дали Джоузи му е казала за мен? Ник изглежда ядосан и това донякъде ме разсмива. Не го харесвах в гимназията, а фактът, че държи ръката на моето момиче, изобщо не ми понася, но проблемът е мой и е нещо, с което трябва да се справя.
	Струва ми се, че има ирония в това, че е избрал точно моето момиче, след като аз вече съм заминал от тук. Ако беше някой друг, нямаше да ми пука, но мисълта, че е точно Ашфорд, ме вбесява.
	— Някой иска ли да каже няколко думи за Мейсън?
	Пускам ръцете на момичетата и ставам, като приглаждам сакото си. Хората шушукат, докато отивам към подиума, но ми е все едно. Ако ще го правя, ще го направя както трябва.
	Намигвам на Ноа, после прочиствам гърло и започвам да говоря в микрофона.
	— Преди десет години взех решение да променя живота си. И след като го направих, изгубих единственото семейство, което някога истински съм обичал — Мейсън, Кейтлин и Джоузи. Бях объркан егоист и исках да избягам от клеймото на златното момче на Бомонт. Това, което не очаквах, е, че толкова рано ще загубя Мейсън, моя най-добър приятел още от детската градина. Той беше мой съучастник и мой помощник на игрището. Всичко, което съм постигнал, както и това, в което се превърнах, е благодарение на него. Когато чух, че си е отишъл, част от мен умря. И плаках за първи път от много време. Плаках за всеки миг, който съм пропуснал. Пропуснах годежа му с Кейтлин, сватбата им и раждането на красивите им момичета, които отвориха невероятните си сърца за мен, въпреки че не го заслужавам. Предадох го и винаги ще съжалявам за това. Мейсън, приятелю, ще направя всичко по силите си, за да се грижа за съпругата и децата ти и да съм сигурен, че никога няма да им липсва нищо.
	Кейтлин ме прегръща, щом се връщам на пейката. Близначките грабват ръцете ми и стискат здраво.
	— Аз съм Пейтън. Ще гледаш ли мача с мен в неделя? Поглеждам надолу към момиченцето, което е одрало кожата на Мейсън и е облечено с футболната тениска на гимназия „Бомонт“.
	— Здравей, Пейтън! Аз съм Лиъм и ще се радвам да гледам мача с теб.


>	Глава 8
>	Джоузи

	Ник ме издърпва от църквата и ме замъква на паркинга. Знаех, че ще побеснее, още щом видях Лиъм да върви между редовете, но нямам вина, че той се появи тук. Ник ме отвежда зад църквата и ме завърта така, че гърбът ми опира до стената.
	— Откога той е тук, Джоузефин?
	Боже, мразя, когато хората използват пълното ми име. Сякаш съм хлапе, което е загазило, а не възрастен човек.
	— Появи се снощи.
	— И ти не пожела да ми кажеш?
	Наистина мислех, че отношенията ни с Ник са други, че имаме по-силна връзка.
	— Ник, не крия нищо от теб. Той се появи снощи, скарахме се и си тръгна. Не знаех, че ще бъде тук днес, а и честно казано, повече съм загрижена за Кейтлин. Днес не е важен Лиъм, а тя и момичетата.
	— Откъде знае за Ноа?
	Поемам дълбоко въздух.
	— Не знам — отговарям искрено.
	Имам подозрения, но нямам намерение да питам Лиъм и определено няма да повдигам въпроса пред Ноа.
	Ник започва да крачи, като дърпа русата си коса и си говори сам. Сякаш се кара с въображаема личност.
	— Кажи на Лиъм, че искаме да се срещнем с него по-късно!
	— Защо? — любопитствам.
	Ник спира пред мен, хваща ръцете ми и ме приковава до стената. Никога не съм го виждала такъв. Тази негова страна не ми харесва.
	— Защото ще накарам адвоката ми да състави документи за осиновяване и той трябва да се откаже от родителските си права.
	Не мога да повярвам на ушите си. Знам, че иска да осинови Ноа, но никога не сме го обсъждали. Дори не съм сигурна, че искам да го направи. Ноа е мой, няма нужда да носи името на Ник. Дори да сме женени, нещата между тях може да останат същите.
	— Ъ…
	— Ехо! Ноа ви търси.
	Поглеждам и виждам Джена, застанала на няколко крачки. Ник се отдръпва и пуска ръцете ми. Опитвам се да не трепна, когато кръвта отново започва да нахлува в тях. Усмихвам се на Джена, за да й покажа, че всичко е наред.
	— Благодаря, Джена!
	Тя се усмихва в отговор и се отдалечава, като ни оставя да се оправяме сами с положението.
	— Ник, това, че Лиъм е тук, не означава нищо.
	Придърпвам го в ръцете си. Той омеква и ме целува нежно по устните.
	— Съжалявам, скъпа. Не знам какво ми стана. Видях го, а после той намигна на Ноа и аз просто… Кръвта ми кипна. Може да е биологичният баща на момчето, но вие сте моето семейство. Колкото по-скоро се махне, толкова по-добре.
	— Съгласна съм, нека не му даваме причина да остава!
	Ник кимва и ме повежда обратно към тълпата, която се събира. Откриваме Ноа и се отправяме към колата, за да последваме катафалката и семейството. Носачите трябва също да се подредят, за да бъдат там, застанали на пост, както би казал баща ми.
	Погребалната процесия минава през града, покрай гимназията, която се е превърнала в светилище на Мейсън. Мачът за тази седмица е отложен. За първи път в историята на гимназия „Бомонт“ отборът й няма да излезе на игрището. Мейсън е оставил следа върху толкова хора, че загубата му ще се усеща и в идните години.
	Когато паркираме край гробището, там вече са се събрали някои хора. Опитвам се да не се оглеждам за Лиъм, когато излизам от колата, но очите ми блуждаят. Лесен е за забелязване. Той е мъжът, който стои с неомъжените и не само неомъжените жени.
	— Само го виж, моля те! — мърмори Ник, докато излизаме от колата.
	— Той е известен и няма как да промени това, Ник. Не е започнал да раздава автографи. Просто стои с другите.
	— Защитаваш ли го?
	Поклащам глава и грабвам ръката на Ноа. Отиваме до гроба на Мейсън и откриваме място, на което да застанем.
	— Цветята ти са страхотни, Джоузи.
	Казвайки това, до мен се приближава една от съседките на Кейтлин. Не си спомням името й, а трябва. Трябва да познавам всички в града. Благодаря й и тя обещава да се отбие в магазина.
	— Мамо, защо всички тези жени говорят със старото ти гадже?
	Обръщам се към Ноа и се чудя какво знае. Искам да го питам къде са се запознали, но това трябва да почака. Не мога да се спра, поглеждам към Лиъм и очите ни се срещат. Усмихвам му се леко, а той свива рамене.
	— Той е музикант. Предполагам, че искат автограф от него.
	— Това е тъпо. Ако аз бях известен и моят приятел беше умрял, нямаше да искам да давам автографи.
	— Обзалагам се, че Лиъм мисли по същия начин, миличък.

	* * *

	Докато караме към Кейтлин, за да почетем живота на Мейсън, съм смаяна, че тя поиска да събере хората у тях. Ник и аз предложихме нашите къщи, но тя остана непреклонна. Каза, че Мейсън би искал купонът да е в неговия дом.
	Купон ли?
	Нямам желание да ходя на купон. Искам да се свия на голямото ми кресло, да се увия с одеяло и да гледам филмите от гимназията. Ник ме хвана да го правя няколко пъти след загубата на Мейсън и изражението му всеки път беше еднакво. Знаех, че не е доволен. Вероятно защото се съмнява в моята вярност. Защото това не са наши спомени, а мои и на Лиъм.
	„Купонът“, както би го нарекъл Мейсън, вече е напреднал, когато Лиъм влиза. Опитвам се да не го съдя, но го следват цял харем жени. Не мога да разбера дали това му харесва, или не. Някога знаех какво означава всяко от израженията му, но това беше много отдавна.
	Пейтън изтичва при него и го дърпа за сакото. Той се усмихва и се навежда, за да е на едно ниво с нея. Дръпва една от опашките й и тя се засмива.
	— Тези твои гаджета ли са?
	Не мога да не се усмихна и се приближавам, за да чуя отговора. Една част от мен иска да знае повече за него, а другата, логичната ми част, не иска да й пука и няма търпение той да си замине.
	Лиъм поглежда към жените и прави гримаса.
	— Не, не ги познавам. Да не са твои приятелки?
	Пейтън поклаща глава. Лиъм се навежда и й прошепва нещо, което я разсмива отново.
	— Извинете, познавате ли тате?
	Една от жените отмята глава и се разсмива така, сякаш този въпрос на малкото момиченце е най-смешното нещо, което някога е чувала.
	— Не, не го познаваме, но бихме искали — обръща се, поглежда приятелките си и всички се кискат.
	Не осъзнават ли къде са?
	Пейтън пристъпва напред с ръце на хълбоците. Преди да успее да каже нещо, Кейтлин се появява от нищото.
	— Извинете, не мисля, че сме се срещали. Откъде познавахте Мейсън?
	— Не го познаваме. Чухме, че Лиъм Пейдж ще бъде на този купон, и за късмет той тъкмо излизаше от колата си, когато паркирахме.
	На лицето на Лиъм е изписано такова неудобство, че го съжалявам. Той държи ръката на Пейтън, без дори да погледне жените зад себе си.
	— За съжаление, това не е щастливият ви ден. Лиъм Пейдж не е тук и не живее в Бомонт, така че може би трябва да се опитате да го хванете по време на турне или нещо такова.
	Трите започват да се смеят и едната от тях го сочи.
	— Това там е Лиъм Пейдж. Мога да се закълна в живота си.
	Кейтлин поглежда към Лиъм, който е изпълнен с угризения, а аз се чудя на способността й да остане спокойна и хладнокръвна. Ник ме целува по бузата и тръгва към Лиъм.
	— Уестбъри, искаш ли да похвърляме топка?
	Лиъм поглежда към Ник и кимва. Когато ме забелязва да стоя до стената и да гледам цялата сцена, изражението му става непроницаемо.
	— Ето, виждате ли? Името му е Уестбъри. Излизайте!
	Тръгвам напред и помагам на Кейтлин да изкара жените навън.
	— Много съжалявам, Кейтлин!
	Никога преди не е трябвало да се извинявам заради Лиъм. Не съм сигурна защо го правя сега.
	Кейтлин махва с ръка, все едно не е нещо особено.
	— Беше само въпрос на време, преди някой да се раздрънка, че той е в града. А дори и да има някакво напрежение, то ще трябва да почака. Мейсън би искал той да е тук.
	Не знам дали това е удар по мен, или не. Може би трябваше да се обадя на всички снощи и да им кажа, че той се е върнал, но не знаех дали ще дойде днес. По дяволите, дори не бях сигурна, че знае за Мейсън. Предполагам, че можех да му кажа, но бях загрижена повече да спася сина си от евентуална болка.
	Топка, прелитаща покрай прозореца, привлича вниманието ми. Излизам отвън и сърцето ми спира, защото на едно място са този, когото някога обичах, този, за когото ще се омъжа, и този, който свързва всички ни заедно. Играят футбол.


>	Глава 9
>	Лиъм

	Изглежда, напоследък правя грешки на всяка крачка. Отбиването в магазина беше днешната. Трябваше да се досетя. Трябваше да отида направо у Кейтлин, но не исках да се появявам с празни ръце.
	Така изпаднах в тази неловка ситуация и затова сега съм в задния двор с Ник Ашфорд и със сина ми. Син, който не знае, че съм му баща. Проклятие, Джоузи дори няма да потвърди, че е мой, но мога да го видя, когато го погледна. Той е най-доброто от мен и нея, независимо как се е озовал тук или как животите ни са поели по различни пътища.
	И кой да предположи, че точно Ник ще ми дойде на помощ? Сигурно знае, че искам да му сритам задника, задето докосва моето момиче, но ако съдя по начина, по който тя го гледа, сигурно няма нищо против.
	— Какво стана там?
	Съгласих се да изляза и да поиграем, а не да бъбрим. Мога да го пренебрегна и да се престоря, че сме отново в гимназията и че новото хлапе, преселило се наскоро в града, се опитва да си намери място сред нас. Само че ние си бяхме група и бяхме непробиваеми…
	Но не го правя. Не днес.
	— Реших, че ще успея да изтичам до магазина и да взема нещо, някакви цветя или любимото вино на Кейтлин от времето, когато бяхме в училище. Но щом застанах на касата, започнах да осъзнавам грешката си. Нямах маскировка. Нямах очила или шапка, която да придърпам над очите си. Младата касиерка ме разпозна от пръв поглед. Още преди да ми дойде редът, вече беше пуснала съобщение на някого и знаех, че съм обречен. „Съжалявам за приятеля ви“ — каза тя, докато маркираше продуктите ми твърде бавно. Когато тръгвах, тези момичета ме чакаха пред магазина и ме последваха. — Хвърлям топката отново на Ник, който само поклаща глава. — Това е последното, което исках за Кейтлин, особено днес.
	— Често ли се случва?
	Свалям сакото и разкопчавам ризата, за да не я съсипя. Очите на Ноа са приковани в татуировките на ръцете ми и се чудя дали ще успея да седна с него и да проведем разговор. Да му разкажа за себе си и може би да създадем някаква връзка помежду си.
	— Не излизам много, когато съм у дома. Случва се по време на турнетата, но не оставам на едно място достатъчно дълго, за да има значение.
	Усещам как хората ме зяпат. Това е нещо, с което съм свикнал, но тук изглежда странно. Когато поглеждам към задната врата на къщата, Джоузи стои там. С целите си сто седемдесет и пет сантиметра плюс още десетина от токчетата. Поддържала се е във форма след гимназията. Краката й изглеждат мускулести, а коремът й все още е толкова плосък, колкото го помня. Ник прочиства гърло зад мен и аз се засмивам. Бих направил същото, ако някой гледа влюбено приятелката ми, но той забравя, че тя първо беше моя приятелка.
	— Искаш ли да си облечеш къса пола и да викаш за нас, Джоузи?
	Лицето й се изопва и знам, че не се радва на малката ми шега. Усмихвам й се подкупващо, но тя не се връзва. Поглежда към Ник, който ми е бесен, и поклаща глава. Гледам я как се връща в къщата. Дупето й изглежда стегнато, както някога. Разтърсвам глава, за да разкарам спомените, които са на път да превземат ума ми.
	— Господин Уестбъри, все още ли играете футбол?
	Отлепвам очи от дупето на бившата ми приятелка и поглеждам към сина си. Искам да протегна ръка и да го докосна, да прокарам пръсти през косата му и да му задам всевъзможни въпроси, но не го правя. Трябва да говоря с Джоузи, за да разрешим този въпрос. Ако тя мисли, че ще забравя за съществуването му, много е сбъркала.
	— Не, нямам много време. Ами ти? Играеш ли?
	Той кимва бързо и сочи към Ник.
	— Баща ми, Ник, тренира отбора.
	Чувствах се сравнително спокойно за това, че той излиза с Джоузи, защото аз се отказах от нея и нямам думата, но не мога да понасям синът ми да го нарича „татко“. Не ми беше казано, че имам син. Ако беше, щях да съм тук.
	— Така ли? — питам и потискам кипващия гняв.
	Знам, че не мога да обвинявам хлапето, че нарича Ник „татко“, вината е моя, но Джоузи не бива да го позволява. Тя знае, че щях да бъда до него, ако имах представа. Говорехме за деца през цялото време и двамата ги искахме, така че тя беше наясно, че не бих изоставил дете.
	И въпреки че направих немислимото и я зарязах, не е, защото съм престанал да я обичам. Постъпката ми разби и моето сърце.
	Ноа кимва и изглежда много развълнуван да ми разкаже за Ник, дори и аз да не искам да слушам.
	— Играя куотърбек. Като теб. Рекордът ти още е ненадминат, откакто си бил в гимназията. Никой дори не го е доближавал, поне така каза чичо Мейсън.
	Клякам, поглеждам към него и се усмихвам. Усмихвам се на това, че Ноа нарича Мейсън „чичо“. Футболистът в мен се радва, че детето обича играта. Аз също я обичах на неговата възраст и исках да играя през цялото време. Възрастният в мен се надява Джоузи да го кара да се занимава и с други дейности, защото в живота има много повече неща от футбола.
	— В три или в пет крачки правиш подаването на топката? — питам.
	Любопитен съм на какво точно го е научил Ник.
	— Мога и двете. Искаш ли да видиш? — пита Ноа нетърпеливо. Подавам му топката и гледам как я стиска за връзките, сякаш е роден за куотърбек. — Подавам, Ник! — провиква се и съм изненадан от факта, че не го нарича „татко“.
	Гледам и двете стъпки и забелязвам, че му е вродено, че е много по-добър от мен, когато бях на неговата възраст. Мога само да се надявам, че Джоузи го оставя да реши кое е най-добро за него, за разлика от моя баща. Не искам да негодува срещу нея или да не общува с родителите си заради решение, променило живота му.
	Когато се замислям за родителите си, се чудя дали познават Ноа. Дали са част от живота му? Дали са наблюдавали как синът ми расте без мен?
	— Еха! Много по-добър си от мен, когато бях на твоята възраст.
	Ноа се усмихва и така изглежда точно като Джоузи.
	— Благодаря! Мама казва, че имам талант и че е в кръвта ми.
	— Да, мисля, че майка ти е права.
	Ник се маха и ни оставя да говорим. Питам Ноа дали иска да седнем и може би да хапнем нещо и той се съгласява. Стоим един до друг и гледам какво слага в чинията си. Трупа зеленчуци, бисквити, сирене и малко паста. Аз слагам всичко, което и той, защото това са и моите любими храни.
	На двора има подредени столове и въпреки че е хладен ден, слънцето осигурява достатъчно топлина, за да можем да седнем там и да се отпуснем.
	— Какво е да бъдеш известен, господин Уестбъри?
	Сковавам се от това „господин“. Всъщност го мразя. И не ми харесва, че ме пита какво е да бъда известен, защото никога не съм го искал. Просто исках да се занимавам с музика. Исках да си опитам късмета в нещо различно, исках само да разбера дали мога да успея.
	— Може да ме наричаш Лиъм — отговарям. — А да си известен не е нищо особено. Работя много и понякога дълго време съм далече от мястото, на което живея.
	— Приятелят ми Джони казва, че рок звездите имат двайсет гаджета, а ти дойде с три момичета. Гаджета ли са ти?
	Ако не знаех, щях да си помисля, че майка му го е накарала да попита.
	— Не. Нямам приятелка, нито съпруга. Имам котарак, но той не ме харесва много.
	Ноа започва да се смее и краката му се люлеят от стола. Искам да протегна ръка и да я сложа върху коленете му, както правех с Джоузи. Само че дори навремето тя беше толкова висока, че можеше да го прави само от ремаркето на пикапа ми.
	— Котаракът ти не те харесва ли? Как така?
	Свивам рамене.
	— Не знам. Но е много зъл и обмислям да му кажа да си събира котешките багажи и да се изнася.
	— Къде е сега?
	— В Лос Анджелис, където живея. Имам камериерка, която ще го храни, докато ме няма.
	— И къде спи?
	Странен въпрос от момче.
	— Има един от онези котешки дворци. Може би затова ме мрази, защото е дворец, а не състезателна кола или нещо такова.
	Смехът на Ноа бързо става като музика за ушите ми. Искам да го запиша и да го слушам отново и отново, докато пиша песни. Да го гледам, ме вдъхновява да пиша за него и да го пресъздам в песен.
	— Ами ти? Имаш ли приятелка, съпруга или котка, която да те мрази?
	— Не, нямам нито едно от тези неща. Мама казва, че може да си вземем куче, след като с Ник се оженят.
	Да се оженят? Преглъщам поредицата от ругатни, които са на път да излетят от устата ми, когато той говори за Ник и Джоузи. Знам, че нямам право да им се бъркам. Аз се отказах от нея, но не мога да лъжа, че не ме боли, когато я виждам с друг. Не знам какво очаквах. Може би да е толкова нещастна и изгубена, колкото съм и аз.


>	Глава 10
>	Джоузи

	Не съм и помисляла, че ще доживея това. Мечтала съм си за деня, в който Ноа ще се срещне с Лиъм, но никога не съм си го представяла по този начин. Примирявах се с мисълта, че Ноа ще потърси Лиъм, щом стане на осемнайсет. Представях си, че може да се скарат, да изградят връзка или да правят това, което правят бащи и синове, когато се срещнат за първи път. Единственото, което не исках, беше Ноа да мрази Лиъм за това, че не е бил с нас. Можех да се опитам да му кажа, че очаквам дете, в съобщение, но не го направих. Бях егоист и исках да чуя гласа му. Исках той да чуе гласа ми и да се върне у дома. Бях ядосана и ми отне дълго време да преодолея гнева си.
	Като ги гледам сега отвън, потънали в разговор, искам да ги обгърна в балон, за да не се налага да бъдат далече един от друг никога повече. Знам, че не е честно към Лиъм, че животът му е много различен и е далече от тук. Осъзнавам, че той вече е друг човек, но все пак в него има много от момчето, в което се влюбих преди толкова години.
	Момчето, което не спрях да обичам.
	Наблюдавам Ноа и Лиъм и няма как да отрека, че са баща и син.
	Лиъм гледа Ноа в очите, докато говорят. Знам, че Ник се дразни, че той е тук, а честно казано, аз също. Но какво мога да направя? Ноа е чувал за Лиъм от хората в Бомонт. Просто не знае какъв е и искам да оставя нещата така, поне засега. Лиъм скоро ще си замине и всички ще се върнем към нормалното.
	— За какво мислиш?
	Кейтлин подпира глава на лакътя ми. С нейните сто петдесет и осем сантиметра едва стига до рамото ми, което ми позволява да я обгърна с ръка и да я придърпам по-близо.
	— Не съм сигурна — казвам. — В момента изпитвам твърде много емоции.
	— Изглежда точно като него. — Гласът й е тих, недоловим за любопитните гости. — Какво ще правиш?
	Поклащам глава, защото не знам. Нямам представа какво да направя. Умът ми казва да го пренебрегна, защото Лиъм отново ще замине, а сърцето ми — да изляза и да настоявам той да бъде част от живота на Ноа. Това е най-малкото, което може да направи, след като е отсъствал през последните десет години.
	— Той ще замине скоро. Може би просто ще го оставя да реши сам.
	— Не бързай толкова, скъпа! Той ще гледа мача с Пейтън в неделя. Много неща може да се случат за три дни.
	Кейтлин ме целува по бузата и ме оставя да се взирам през прозореца към двама от тримата мъже, които държат сърцето ми.

	* * *

	Пътят от Кейтлин до къщи премина в мълчание. Ник държа ръката ми, а Ноа заспа, преди да тръгнем. Той прекара остатъка от деня в разговори с Лиъм за статистики и перфектна позиция на игрището, докато Ник гледаше отстрани. Знам, че имаше няколко хапливи забележки, отправени към Лиъм, но той не им обърна внимание.
	— За какво мислиш? — пита Ник, докато се пъхва в леглото.
	Подпира се на лакът, явно готов да обсъжда всичко, станало днес. А аз просто искам да спя.
	— Знаеш ли, Кейтлин ми зададе същия въпрос по-рано.
	Беше загрижена за мен в момент, в който аз трябваше да се грижа за нея.
	— Тя знае, че я обичаш. — Поставя ръка на кръста ми, събирайки копринената ми пижама в юмрук. — Днешният ден беше…
	— Труден, тъжен, неочакван, странен.
	Мога да продължа, но нищо не може да опише какъв беше днешният ден. Пълна катастрофа може би?
	Намествам се по-близо до Ник, а той ме обгръща с ръка и ме придърпва към себе си. Прокарва устни по шията ми, стига до устните ми и ме целува нежно.
	— Трябва да говорим за Ноа. Аз не съм му баща, но искам да бъда, знаеш това. Не се държах добре днес и сгреших много, че ти се нахвърлих за Лиъм, и съжалявам.
	— Знам. — Прокарвам пръсти през косата му. — Не мисля, че Лиъм ще иска да бъде част от живота на Ноа в този момент, но може би по-нататък. Може би просто трябва да оставим нещата засега. Той ще замине скоро.
	Ник прибира кичур коса зад ухото ми. Хваща в ръка брадичката ми и ме придърпва към себе си.
	— Обичам те, Джоузи! — казва, а после ме целува нежно, без да прибързва, сякаш си дава време да ме запомни.
	Почти сякаш няма надежда.
	Обичам го, наистина. Но след като видях Лиъм с Ноа, не мога да спра да се чудя какво крие бъдещето и как двамата с Ник ще се вместим заедно.
	— _Хей, Джоузи!_
	_Двете с Кейтлин се обръщаме и виждаме Лиъм Уестбъри, който върви към нас. Кейтлин е предателка и ме зарязва със смях, докато се отдалечава. Дланите ми се потят, а краката ми внезапно стават като от желе._
	_Тази година най-после го забелязах. Пораснал е толкова много през лятото. Не му обръщах внимание на събиранията у Кейтлин. Но после той замина на футболен лагер за един месец и когато се върна, изглеждаше адски секси._
	_Умирам от желание да свали тениската си поне веднъж, за да видя ясно мускулите му, защото въображението ми не е достатъчно._
	— _Здравей! — казва той._
	_Държи футболния си шлем в едната ръка. С другата дърпа яката на тениската си, същата, която ми се ще да разкъсам._
	— _Здравей! — казвам глуповато._
	— _Как мина останалата част от лятото ти?_
	— _Добре. Четох много._
	_Четох много ли? Господи, той ще си помисли, че съм зубърка. Какво ми става, по дяволите? Земята внезапно е станала много интересна, докато се взирам в обувката си и подритвам едно камъче._
	_Кожата ми пламва, когато той повдига брадичката ми. Небесносините му очи се впиват в моите и единственото, за което мога да мисля, е как да скоча в ръцете му и да го целуна страстно. Аз съм само на петнайсет, но съм гледала филми. Сигурна съм, че ще се справя._
	— _Ще дойдеш ли на есенния бал с мен?_
	— _На есенния бал ли?_
	_Умът ми едва схваща какво пита той. Но се кълна, че каза „есенния бал“. С официални дрехи и танци. Това означава, че иска да танцува с мен, да ме притиска към тялото си и да се полюшваме заедно в ритъма на сълзливи любовни песни. Същите любовни песни, които си пускам вечер, докато изписвам „Джоузефин Уестбъри“ в дневника си._
	— _Да. Вече си взех книжката и мога да карам, затова мислех…_
	— _Да! — Той подскача и започва да се смее. — Извинявай! — казвам и покривам лице с ръцете си._
	_Той дръпва ръцете ми, но не ги пуска. Когато се навежда напред, имам чувството, че ще припадна. Мирише на „Олд Спайс“ — новата ми любима миризма._
	— _Моля те, не крий лицето си! Толкова си красива! — Целува ме по бузата и после тръгва към игрището. — Ще ти се обадя довечера — извиква, като се обръща отново към мен, а после се затичва._
	Будя се обляна в студена пот, а по лицето ми се стичат сълзи. Ник хърка тихо до мен, а ръката му ме приковава към леглото. Измъквам се изпод него и се отправям към банята.
	Без да включвам лампата, сядам на ръба на ваната и плача в кърпа, за да заглуша хлиповете си. Никога не съм мислила, че ще видя отново момчето, което открадна сърцето ми и не ми го върна.
	Не съм сигурна, че си го искам обратно.


>	Глава 11
>	Лиъм

	Когато си тръгвам от къщата на Кейтлин, решавам да се отбия в магазина. Този път не ми пука кой ще ме види. И ако някоя мадама в къса тясна рокля иска да ме последва, може да го направи. По дяволите, може да доведе и приятелките си, стига да донесат алкохол. Грабвам стек бира, чипс и някакви сладки и ги оставям внимателно на лентата на касата. Сега там работи по-възрастна жена, затова мисля, че ще се измъкна. Силно се съмнявам, че слуша музиката ми или че знае кой съм.
	Сдържам дъха си с надеждата тя да не поиска шофьорската ми книжка. Не я гледам много в очите и й предлагам няколко стратегически усмивки, докато отмята покупките ми.
	— Майка ти знае ли, че си се върнал в града?
	Изучавам касиерката, за да си спомня дали я познавам.
	На табелката с името й пише „Шърли“ и аз ровя в ума си. Не мога да си я спомня, но това не значи, че не мога да се включа.
	— Не, мадам — отговарям, опитвайки се да бъда възможно най-любезен.
	Тя оглежда татуировките по ръцете ми. Вероятно търси тази, на която пише „МАМА“. Тъжно, но няма да намери нито една по тялото ми.
	— Но предполагам, че може би вече е научила. Изглежда, че откакто се разчу, че си в града, момичетата наоколо са полудели.
	— Нямам намерение да размътвам главата на никого. Дойдох просто за да изразя съболезнованията си.
	— Много жалко за станалото с Мейсън. Надявам се Кейтлин да може да се грижи за децата.
	Кимвам и ми се ще да побърза. Нямам особено желание да си бъбрим. Искам да отмия скръбта си с бира и да отдам почит на приятеля си.
	— Кейтлин ще се оправи. Аз ще се погрижа.
	— Да. Предполагам, че с всичките ти пари от твоята рок музика можеш да се погрижиш за нея.
	Поемам дълбоко въздух и разкършвам врат. Не искам да изгубя търпение. Когато най-накрая ми съобщава общата сума, й подавам двайсетачка и й казвам да задържи рестото. Сега и тя има хубав малък бакшиш от парите от моята рок музика.
	— Поздрави майка ми от мен, когато я видиш!
	Вземам нещата си и си тръгвам, а устата й остава отворена. Глупави градски клюки! След днешния ден всички ще знаят, че съм тук, а не мога да си тръгна още известно време. Дадох обещание на Пейтън и смятам да го спазя.
	Пътят е до болка познат и когато отбивам в полето, въздишам от облекчение, че няма никой. Катеря се по стълбата с бирата и храната. Стигам до върха, хващам се за парапета и оставям погледа си да се рее над игрището. Никога не съм оценявал гледката по времето, когато прекарвах всяка петъчна вечер тук. Паркингът беше това, което задържаше вниманието ми. Както и Джоузи и дългите й крака, които винаги бяха голи, защото идвахме направо от мача. Аз се преобличах, но тя оставаше с униформата си на мажоретка. Знаеше колко много ми харесва.
	Сядам на обичайното си място. Пръстите ми проследяват очертанията на сърцето с инициалите ни в него. Издълбах го след есенния бал по време на втората ни година в гимназията. Онази вечер знаех, че искам това момиче в живота си завинаги, и не ме беше страх да й го кажа.
	Но накрая я изоставих, вместо да опаковам багажа й и да я отнеса до колата си.
	Чудя се дали Джоузи щеше да хареса Лос Анджелис.
	Обръщам първата, а после и втората бира. Ако бях с моя пикап, щях да хвърлям празните бутилки в каросерията само за да ги чуя как се пръскат. За да изпитам някакво облекчение от натрупалата се болка.
	Когато долу спира кола и връща на заден, знам, че времето само за мен е свършило. Затварям очи и чакам да чуя смеха. Двамата с Мейсън бяхме толкова шумни, че момичетата винаги викаха по нас да говорим по-тихо. Не виждам кой излиза от пикапа, но чувам, че се качва по стълбата.
	Прелестно!
	— Какво правиш тук?
	Поглеждам и виждам Кейтлин да върви към мен. Ставам и й предлагам ръката си, а тя сяда на мястото на Мейсън от лявата ми страна.
	— Аз трябва да те попитам същото. Защо не си у дома с твоите красиви момичета?
	— Тази вечер са с бащата на Мейсън. Поиска да му ги оставя и не можах да откажа. Той изгуби толкова много напоследък.
	Поглеждам я въпросително. Тя се усмихва тъжно.
	— Жена му умря миналата година.
	И ножът сякаш продължава да дълбае.
	— Съжалявам — казвам просто, защото няма какво друго да кажа.
	Няма извинение за това, което направих.
	— Къде беше, Лиъм?
	Ето това е въпрос за един милион долара, защото, ако гледате телевизия или четете списанията, докато чакате да платите в местния магазин, със сигурност ще знаете къде съм бил.
	— Трябва да бъдеш малко по-точна — отговарям, докато хвърлям първата празна бутилка в ремаркето на пикапа й.
	Кейтлин вади една бира и я отваря.
	— Какво стана с теб? Защото, когато замина за Тексас, всичко беше наред, а когато се появи една вечер, нищо вече не беше.
	Хвърлям втората празна бутилка в ремаркето. Третата я следва бързо, а аз отварям четвърта и я надигам, за да запратя и нея там.
	— Отидох в колежа и го намразих. Мразех тренировките, отбора, всичко. Една вечер отидох в бара на кампуса, където имаше вечер на талантите, опитах и ми хареса. И не знам.
	— Каза ли на Джоузи?
	— Не, срещата ни не мина толкова добре онази вечер. Бях вбесен и я предизвиках.
	Седим в мълчание и хвърляме бутилките си в пикапа. Хвърлянията на Кейтлин стават все по-силни, колкото повече пие, и ми се струва, че се освобождава от някакъв гняв.
	— За първи път от дванайсет години Мейсън не е до мен.
	Знам, че е тъжна, и мога да я прегърна и да я оставя да се наплаче или поне да споделя нещастието й.
	— Имам дете.
	Очевидно това беше грешното нещо, защото, ако погледите можеха да убиват, щях да съм мъртъв.
	— Джоузи знае ли?
	Не мога да не се разсмея. Поклащам глава.
	— Надявам се, защото иначе това би означавало, че Ноа не е от нея. А тогава ще бъда прецакан, защото това момче без никакво съмнение е мое и определено е нейно.
	— Ти си такъв задник! — казва тя и бутва рамото ми. Отпускам се и я оставям да ме катурне, за да мисли, че е силна. — Нямаш други деца, значи? Колко съпруги и приятелки имаш?
	Хвърлям празната бутилка и се усмихвам, когато се пръсва. Утре ще трябва да отида и да почистя колата й.
	— Нямам други деца, нямам съпруги, нито приятелки.
	— Точно сега ли?
	Поглеждам я и тръсвам глава с отвращение.
	— Не сега. Никога. Не и след Джоузи.
	— Виждала съм снимките ти в жълтите списания и някаква блондинка винаги е до теб.
	Облягам се на кулата и отпивам от следващата бира. Кейтлин поддържа темпото ми и запасите ни скоро ще свършат. Това ме ядосва. Трябваше да купя два стека.
	— Това е Сам, мениджърката ми. Ще й се да ми бъде приятелка и твърди, че съм й задължен, тъй като е с мен, откакто започнах. Не знам. Напоследък обмислям идеята да я уволня.
	Кейтлин не казва нищо. Просто се взира в мрака. От време на време я виждам как трие очите си. Ще ми се да отнема мъката й, но не знам как. Искам да я обвия с ръце и да я придърпам в прегръдка, но това може да е неудобно за нея, затова я разтривам по гърба.
	— Никога няма да си простя. Трябваше да се обадя или да се върна. Можеше да поддържам връзка с вас, но аз заминах и зарязах всичко. Имах нужда да започна начисто. Трябваше да се опитам да си създам име сам, а когато го направих, хората започнаха да ме следят и да ме дърпат за автографи и какво ли не. И докато се осъзная, вече бях в хотелската си стая с вестника с новината за смъртта на Мейсън. Опитвах се да си внуша, че няма начин да си е отишъл, защото не съм се сбогувал с него. Но той умря, без да съм успял да му кажа колко силно съжалявам, че бях истински тъпак и заминах. Той не ми беше направил нищо, а го изоставих, защото съм скапан страхливец и не можех да се изправя срещу гадостите, които ставаха в живота ми. Боже, толкова ми е мъчно, че вече го няма.
	Кейтлин заравя лице в гърдите ми и започва да хлипа, а аз я прегръщам и я оставям да плаче. Изтривам сълзите, които са се изплъзнали от собствените ми очи, и се опитвам да бъда силен заради нея. Но колкото повече плаче тя, толкова повече плача и аз. Може би плачът е лечебен, може би тялото има нужда да изхвърли натрупаното напрежение. Може би просто трябва да поплачем за Мейсън.
	Оставаме така прегърнати, докато слънцето започва да изгрява. Лицето й е зачервено, гримът й е размазан, а по бузите й са се отпечатали линии от сакото ми, но всичко това е без никакво значение. Ще продължавам да я държа в прегръдките си, докато не стане готова да се сбогува.


>	Глава 12
>	Джоузи

	За първи път затварям магазина без причина. Липсата на сън личи по тъмните кръгове под очите ми. Ник опипа челото ми (винаги лекар), преди да тръгне за работа, и предложи да си взема почивен ден. Реших да дам и на Джена още един свободен ден. Никой няма да има нужда от цветя днес, а дори да има, ще разбере защо съм затворила и ще се върне утре.
	Ноа хрупа зърнената си закуска, а очите му са залепени за последния брой на „Спортс Илюстрейтид“. Вчера имах резерви, докато го гледах да говори с Лиъм, но ги оставих да се опознаят. Днес съм решила, че това е достатъчно. Няма да позволя синът ми да страда, когато Лиъм замине отново. А той не планира да остане, независимо че не ми го е казал. Просто знам. Усещам го в сърцето си. Той има живот далече от Бомонт. Живот, който не включва Ноа и вероятно никога няма да го включва.
	Наливам си чаша кафе и сядам срещу сина си. Той не вдига поглед, напълно погълнат от статията, която чете. Със сигурност е за футбол. Опитвах се да го разубедя, предложих му друг спорт, но той даже не искаше да чуе. Има талант и това ме плаши. Виждам толкова много от Лиъм в него, а не искам.
	— Знаеше ли, че Лиъм Уестбъри е бил на корицата на „Спортс Илюстрейтид“, когато е бил в гимназията?
	Изплювам кафето си, а топлата течност се стича по брадичката ми. Откъде знае? Ник и аз никога не сме обсъждали Лиъм с Ноа. Мейсън и Кейтлин също не са. Дори не си спомням някога да сме споменавали името на Лиъм. Винаги сме отбягвали да говорим за него. Тайно коря учителите, че го хвалят за всичко, което е направил за Бомонт и за футбола.
	— _Познай какво!_
	_Лиъм застава зад мен, обгръща ме с ръце и се сгушва в шията ми._
	— _Какво? — питам, докато подреждам учебниците си на рафта в шкафчето._
	_Зървам снимката ни от бала от първата година в гимназията. Лиъм е с черен смокинг, а аз съм с червена рокля до коленете._
	— _Някой ще бъде на корицата на „Спортс Илюстрейтид“._
	_Обръщам се и го прегръщам. Той иска това още от миналата година. Тогава за малко не успя да подобри щатския рекорд, но този сезон вероятно ще го направи._
	— _Толкова се гордея с теб!_
	— _Нямаше да се получи без моето момиче — казва той и ми лепва истинска целувка на устните._
	_В коридора някой шумно се възмущава._
	— _Трябва да празнуваме._
	— _Какво замисляш? — пита той многозначително._
	_Свивам рамене и прокарвам пръсти по наскоро обръснатата му глава. Очите му се затварят, докато галя скалпа му. Обича да го правя._
	— _Родителите ти у дома ли са? — пита и когато поклащам отрицателно глава, хваща едната ми ръка в неговата и ме извежда от училището._
	— Откъде знаеш? — питам, едва способна да изрека думите, без да се задавя.
	— Видях корицата в музея, докато бяхме на посещение.
	— Там ли се запозна с него? — любопитството ми расте.
	Когато Лиъм се появи в магазина, нямах представа как е разбрал за Ноа.
	Синът ми кимва.
	— Бях се разстроил заради Мейсън и отидох в тоалетната, а той беше там. Говорихме и аз казах, че съм го видял да те целува във видеото. Той гадже ли ти е бил?
	Да отговоря или да отклоня въпроса? Или просто да му кажа, че Лиъм е баща му, който ни е зарязал, без да знае, че съм бременна, защото аз не му казах. Да, така няма да стане.
	— Не искам повече да говориш с Лиъм Уестбъри.
	— Защо? — пита Ноа безизразно.
	— Защото… Защото аз казвам така.
	Ставам, отивам в кухнята и изливам кафето си в мивката. Вкусът му вече не е много добър и нямам нужда от него. Искам просто да се свия в леглото и да забравя, че този разговор изобщо е започвал.
	Ноа тръшва списанието на масата, разливайки остатъка от закуската си. Седи там ядосан, без дори да се опита да направи нещо.
	— Ще почистиш ли? — питам, след което му хвърлям гъбата.
	В очите му проблясва гняв. Знам, че съм го ядосала, но той е прекалено малък, за да разбере колко е сериозна тази ситуация. Лиъм ще го нарани.
	— Не — казва той, като избягва очите ми.
	— Моля?
	Той избутва стола си и вдига списанието. Обръща се и ме поглежда с изражение, което никога не съм виждала върху лицето на скъпото си момче. Лицето му е червено, а дишането му е накъсано.
	— Аз харесвам Лиъм — крещи той.
	Стресната съм от избухването му. Ако е така след две срещи, няма начин да допусна Лиъм в живота му.
	— Лиъм не живее тук, Ноа, и след като си замине, повече няма да го видиш. Забрави го!
	— Защо го мразиш?
	Не го мразя, въпреки че ми се иска. Това е проблемът. Но той има разрушително въздействие и вече съсипва отношенията в дома ми, а аз не искам това. Не мога да го позволя.
	— Не го мразя — прошепвам.
	Притискам пръсти в слепоочията си, за да спра започващото главоболие.
	— Ти си го целувала. Много. Гледал съм записите. Как може да целуваш някого толкова много и да не го харесваш?
	Ноа застава пред мен, стиснал в ръце списанието. Очите му са насочени към мен и аз виждам в тях Лиъм.
	— Това беше преди много време, Ноа. Хората се променят. Аз съм се променила, както и Лиъм. Вече не сме приятели и не искам да говориш с него. Аз съм възрастният тук и аз определям правилата. Лиъм Уестбъри е забранен.
	— Не постъпваш честно! Аз го харесвам и той играе футбол страхотно, точно като мен. Може да ми помогне да стана по-добър и каза, че ще дойде на мача ми днес.
	Сърцето ми се къса при вида на сълзите му, но бих приела този ден на сълзи, ако мога да избегна месеците, в които детето ми ще плаче, след като Лиъм го изостави. Протягам ръка към Ноа, но той се отдръпва и бяга в стаята си. Ще трябва да намеря начин да се свържа с Лиъм и да му кажа, че не може да дойде на мача. Че трябва да стои далече от Ноа за доброто на всички ни. Така ще бъде по-лесно.
	Поне това си казвам.
	Когато чувам звънеца на входната врата, бързам да пусна Кейтлин. Тя ме поглежда веднъж, поклаща глава и ме притегля в прегръдката си.
	— Какво да правя? — промълвявам.
	Отвеждам я в кухнята и я настанявам. Тя сяда срещу мен и държи ръката ми, вместо аз да държа нейната. Сега аз трябва да бъда нейната опора. Тя наскоро изгуби съпруга си и няма нужда да слуша моите оплаквания.
	— Не съм сигурна, че мога да отговоря вместо теб — казва.
	Очите й са пълни с тъга. Наистина трябва да спра да мисля за себе си и да започна да мисля за нея.
	— Съжалявам. Не трябваше да те товаря и с това. Ти имаш достатъчно грижи.
	Дръпвам ръката си и започвам да почиствам. Поканих я на закуска, не да решава проблеми.
	— Аз съм ти приятелка, Джоузи. Можеш да ме товариш с всичко.
	Поклащам глава и я оставям да седи на масата. Тя идва и застава до мен, докато мивката се пълни с топла сапунена вода.
	— Представям си всичко толкова ясно. Сякаш спомените ми са ярка книжка за оцветяване, която се е превърнала в кошмар. Сънувах го снощи, а не съм го сънувала, откакто Ноа беше на две. Спрях да чета списанията и да гледам клиповете, защото трябваше да прекъсна всяка връзка с него, а сега той е тук за няколко дни и не мога да направя нищо, за да го спра да дойде на мача на Ноа довечера.
	— Мислила ли си да говориш с Лиъм за Ноа? — пита тя, когато започвам да мия чиниите.
	Потапям ръцете си във водата и се радвам на парещото усещане.
	— Не мисля, че мога — въздъхвам и облягам глава на нейната. — Ник иска Лиъм да подпише някакъв документ за отказ от родителски права и да осинови Ноа, но аз не съм сигурна, че го искам. Не сме го обсъждали и се страхувам, че е просто реакция от появата на Лиъм в града.
	Кейтлин поема ръцете ми в своите и ги вади от мивката. От нас се стичат вода и пяна, които капят по дрехите ни и по пода. Тя ме държи здраво, а очите й се пълнят със сълзи.
	— Изгубих съпруга си миналата седмица и не можах да се сбогувам. Ти получаваш втори шанс и независимо дали ще се възползваш от него заради Ноа, или за да намериш някакъв завършек за себе си, трябва да откриеш златната среда. Дължиш това и на трима ви. Ако Ноа някога научи, че Лиъм е негов баща, а ти не си му казала и той е пропуснал единствената възможност да го опознае, никога няма да ти прости, Джоузи. И ти никога няма да простиш на себе си.
	— Лиъм ще го нарани — казвам през сълзи.
	— Лиъм може да те изненада, ако му дадеш шанс.
	Накрая прекарваме остатъка от следобеда в нейната къща, избягвайки темата за Лиъм. Кейтлин е решила да се захване с бърлогата на Мейсън в мазето и набелязваме някои неща, които тя смята да даде на приятелите му. Когато стигам до името на Лиъм в списъка, се налага да се боря със сълзите (изглежда, сякаш тя му е простила за всичко, без да се замисля твърде много), защото за него е определила да получи трофея за най-ценен играч, който Мейсън спечели в колежа.


>	Глава 13
>	Лиъм

	Ноа ми обясни кога и къде ще играе и ме помоли да отида да го гледам. Каза, че ще се радва да му дам някои насоки в полувремето. Искам да го направя, наистина искам, но не знам. Джоузи даде ясно да се разбере, че не е съгласна да имам нещо общо с него, не я виждам да чука на вратата ми и да моли да призная, че съм му баща.
	Но аз искам да видя как играе и да си припомня какво е да обичаш играта. А може би дори да я заобичам отново сега, след като имам причина да я гледам. Ако ми е позволено да гледам. Джоузи държи всички карти, що се отнася до Ноа.
	За последно бях на мач, когато Мейсън играеше в отбора на колежа. Нямах възможността да му кажа, но не съм пропускал негов мач — гледах го по телевизията всяка събота. Няколко пъти мислех да се появя на стадиона, но не бях готов да се изправя пред никого. Очевидно още не съм, след като не мога да проведа приличен разговор или да съм в една стая с Джоузи, без да я ядосам.
	Но когато е гневна, тя е огън, а това ми липсва. Липсват ми пламъкът в очите й, когато е решена да ме убеди, че греша, и страстта й, когато се опитва да ми покаже какво е да бъдеш обичан. Бих дал всичко, за да изпитам това още веднъж, дори само за един кратък миг. Ако мога да усетя отново моето момиче, ще бъда цял.
	Аз съм лъжец.
	Лъжа себе си още от деня, в който напуснах Бомонт. Тръгнах си от единственото страхотно нещо в живота ми, защото бях толкова голям егоист, че реших, че нямам нужда от нея и че тя ще бъде по-добре без мен.
	Ако можех, бих се върнал и бих променил всичко.
	— _Ало?_
	— _Лиъм?_
	_Поглеждам телефона, объркан от номера, който е изписан на дисплея._
	— _Да. Кой е?_
	— _Аз съм Бети Адисън, твоята баба._
	_Отдръпвам апарата и гледам екрана. Може би не съм чул правилно, но се кълна, че каза „баба“. Познавам роднините си само от страната на баща ми. Майка ми никога не е говорила за своите родители._
	— _Ами добре._
	_Не съм сигурен какво още да добавя._
	— _В града съм тази седмица и мислех, че може да обядваме заедно. Има хубаво кафене близо до кампуса ти._
	_Какво имам да губя, пък и ще получа безплатен обяд._
	— _Става — казвам._
	_Уточняваме ден и час за срещата. Говорим още малко и тя ме моли да я изслушам, преди да правя заключения за причината да отсъства от живота ми през последните осемнайсет години._
	_Съгласявам се._
	_Нервен съм, докато я чакам, и кракът ми подскача. Досаден навик, който прихванах от Джоузи. Когато някой дръпва стола срещу мен и сяда, виждам по-стара версия на майка ми. Или поне тази жена изглежда така, както си представям, че ще изглежда майка ми._
	— _Много е хубаво най-после да се запознаем — казва тя, докато изучава лицето ми._
	_Разговорът върви неловко, докато се опознаваме, но след половин час вече знам целия й живот. А после седим и говорим още дълго време. Баба ми казва, че е актриса, но че не е играла от години. Когато я питам защо е скарана с родителите ми, тя ми показва снимка, на която майка ми е облечена официално и държи някаква статуетка. Бети казва, че това е наградата „Изгряваща звезда“, която майка ми е спечелила, когато е била на шестнайсет години._
	— _Никога не ми е казвала._
	— _Когато се запозна с баща ти, тя се отказа от мечтите си заради неговите. Опитвах се да я накарам да види какво ще загуби, но баща ти искаше да има трофейна съпруга, а тя беше готова да направи всичко, за, да го зарадва._
	_Седя и слушам разказа й за майка ми, която явно не познавам. Последното, което Бети ми казва в този ден, е нещо, което никога няма да забравя._
	— _Следвай мечтите си, Лиъм!_
	Едно телефонно обаждане и няколко часа разговор промениха живота ми, но е спорно дали тази промяна беше за добро.
	Можех да си живея щастливо с Ноа, да го отглеждам и да тренирам футболния му отбор. Джоузи щеше да бъде моя съпруга. Щях да се оженя за нея и тя го знаеше. По дяволите, родителите ни също го знаеха и моите никак не се радваха на подобна възможност. Не им харесваше, че семейството на Джоузи няма подходящия социален статус и не членува в глупавия им кънтри клуб, но на мен не ми пукаше. Това момиче правеше живота ми страхотен.
	И се обзалагам, че още е в състояние да го направи.
	Решавам да почистя пикапа на Кейтлин. Не искам тя да се занимава със счупените бирени бутилки и определено не искам близначките да се покатерят отзад и да се порежат. Това е най-малкото, което мога да направя за нея, след като тя отвори сърцето и дома си за мен.
	Снощи, докато я прегръщах, за първи път почувствах, че може би имам място някъде. Защото можех да бъда себе си, без да се налага да се преструвам. Все едно Лиъм Уестбъри можеше да съществува отново и може би този път заедно с Лиъм Пейдж.
	Точно когато свършвам да мета и изхвърлям стъклата, алармата на телефона ми се включва. Мачът на Ноа ще започне скоро и трябва да взема решение. Да отида и да рискувам Джоузи да се ядоса? Или да отида и да покажа на сина си, че може да не съм бил тук, но възнамерявам да спазвам думата си?
	Вземам единственото възможно решение.
	Моторът ми изревава, когато го паля, и ми се иска да не бях връщал колата под наем или да можех да отида със стария си пикап. Чудя се дали родителите ми са го запазили. Мога да ги попитам, но това означава да ги посетя, а не съм сигурен, че съм готов да се изправя срещу тях. Едва бях пристигнал в Лос Анджелис, когато баща ми нареди да ми го вземат. Сигурен съм, че Стърлинг и Бианка Уестбъри няма да се зарадват да видят праволинейния си син да се появява на мотор и с татуировки. Но пък може би е време за едно отскачане до кънтри клуба.
	Пътуването из града е нещо познато. Някога сънувах тези улици, но накрая сънищата ми станаха мъгляви и заплетени. След известно време просто забравяш. Забравяш как старата госпожа Уилямс никога не сваля коледната си украса, въпреки че управата на града я умолява да го направи. Забравяш, че всичко затваря за мача в петък вечер. Но хората не забравят за теб и за това, което си направил на игрището и извън него.
	Когато спирам до училището, скамейките са препълнени. Звукът на мотора ми привлича вниманието, а това е нещото, което исках да избегна. Свалям каската си и поставям бейзболната шапка и слънчевите очила. Сигурен съм, че маскировката не е нужна, но ако не изглеждам като Лиъм Пейдж, може би ще ме оставят на мира.
	Кейтлин ми маха от трибуните. Лицето й е тъжно. Джоузи седи до нея, но не ме поглежда и аз не мога да изразявам недоволство. Не съм заслужил усмивка или помахване от нея. Все още.
	Отбягвам скамейките и избирам да застана до стария дъб. Той е бил на това игрище дълги години преди да порасна достатъчно, за да играя тук. Чувам Ник отстрани да вика по играчите и виждам Ноа, когато заема центъра. Изпъчвам се малко, когато виждам номера му. Носи същия номер, който имах и аз някога — осем. Преглъщам с мъка и прочиствам гърлото си. Не искам да показвам никакви чувства и съм сигурен, че е просто съвпадение. Ами ако не е?
	Пейтън идва по средата на мача и остава с мен. Държи футболна топка под ръка и е обута в бутонки. Напомням си да попитам Кейтлин дали Пейтън играе футбол. Убеден съм, че Мейсън би разрешил на дъщеря си да играе. Бих попитал нея, но не искам да й давам идеи. Смея се, когато критикува играчите или крещи по рефера да „вдигне флаг“. Гледам я и виждам много от Мейсън, и се чудя как майка й ще се справя с това. Замислям се за финансовото им състояние и дали има начин да помогна. Знам, че Кейтлин няма да приеме подаяния, но ще измисля нещо. Не искам да ги гледам как се мъчат, а имам средствата да направя нещо за тях.
	Чува се последният съдийски сигнал и Ноа подскача нагоре-надолу. Не мога да не се усмихна и се чувствам малко горд, макар че не съм допринесъл с нищо за играта му. Въпреки че е още много малък, той вече води отбора и дава големи надежди. Мога само да се надявам, че ще бъде по-добър, отколкото бях аз, ще завърши колеж и ще спазва обещанията си.
	Усещам болка в сърцето си, когато притичва към мен с шлема под ръка и със сплъстена от пот коса. Изглежда точно така, както и аз след мач.
	— Ти дойде! — казва той, сякаш не ме е очаквал.
	— Казах, че ще дойда. Съжалявам, че закъснях. Трябваше да свърша някои неща.
	— Не, няма нищо. Просто се радвам, че ме видя да играя, преди да заминеш.
	Трябваше да си тръгна тази сутрин, но обещах на Пейтън да гледаме мача заедно в неделя. Дотогава има няколко дни, а аз не съм се обадил на Сам. Тя очаква утре да бъда в Лос Анджелис.
	— Ще остана тук до края на седмицата. С госпожица Пейтън имаме среща в неделя пред телевизора й.
	— Да гледате мача ли?
	Кимвам.
	— Супер! Може ли да дойда и аз?
	Поглеждам Пейтън, която оглежда Ноа.
	— Това зависи от Пейтън. Може да го обсъдите.
	Ноа поглежда към Пейтън и се усмихва. Тя извърта очи. Започвам да се смея. Виждам романс в бъдещето им. Ноа гледа след нея, докато Пейтън тича към Кейтлин.
	— Е, как се справих? — пита, когато се обръща отново към мен.
	— Справи се добре. Хвърли твърде рано няколко пъти, но това е нещо, което трябва да упражнявате със съотборниците си. Трябва само да работиш върху подаванията си и всичко ще бъде наред.
	— Еха! Много е яко да получавам съвети от теб.
	— Ноа, какво ти казах?
	Ноа замръзва, когато чува Джоузи. Поглеждам я. Лицето й е строго и решително. Тя не върви към нас, а крачи застрашително.
	— Лиъм просто ми даваше съвети.
	Джоузи едва ме поглежда и осъзнавам, че нещата ще се влошат. Изражението й ми казва всичко, което искам да знам — няма да ми позволи да виждам Ноа.
	— Върви в колата, Ноа! Веднага! — сочи Джоузи точно като тези майки, на които се присмивахме, когато бяхме по-млади.
	Не помръдвам и мускул. Изчаквам Ноа да се отдалечи достатъчно, преди да тръгна към нея.
	— Не се приближавай повече, Лиъм! Говоря сериозно. Не знам каква игра играеш, но трябва да спреш веднага и да се махнеш. Най-добре да заминеш и просто да забравиш за Ноа.
	— За какво говориш, по дяволите? Той ме помоли да дойда и аз казах, че ще дойда. Щях да бъда тук през цялото време, ако знаех за него, но не знаех. Затова не ми излизай с тези глупости, Джоузи! Ти си го скрила от мен. Разбирам, че не си могла да се свържеш по телефона, но имаше и други начини. Слез от пиедестала, Джоузефин, защото, ако паднеш, няма да е красиво!
	Пъхвам ръце в джобовете и се отдалечавам. Не исках да избухвам, но тя ме ядоса.
	— Опитах се.
	Спирам и се обръщам.
	— Така ли?
	— Да, така.
	Тя стои с ръце на хълбоците и мисля, че лъже.
	— Сигурен съм.


>	Глава 14
>	Джоузи

	Би трябвало да ми е станало втора природа да гледам гърба му, докато си отива. Не ми се случва за първи път и вероятно няма да е за последен. Ако имам късмет, ще замине за още десет години, а след това вече няма да има нужда да се справям с него.
	Той ме ядосва безкрайно със самонадеяността си и с безотговорното си поведение. Не разбира ли, че си играе с детето ми? След като няма намерение да остане и да бъде баща, защо изобщо се опитва сега? Защо не може просто да се върне там, откъдето е дошъл, и да ни остави на мира?
	— Ще си счупиш ноктите, ако стиснеш юмруци малко по-силно — подсмихва ми се Кейтлин, докато минава покрай мен.
	Пейтън се обръща и ме поглежда лошо. Прекрасно! Значи, ме е чула да казвам на Лиъм да се маха от града. Знам, че го помоли да гледа мача с нея, но Кейтлин наистина би трябвало да иска тя да стои възможно най-далече от Лиъм.
	— Спри да заемаш неговата страна! — заявявам и тръгвам след нея.
	Аз съм страхливка и казвам това, докато е с гръб към мен, защото не искам да видя разочарованото й изражение. Ноа вече е на задната седалка, когато се качвам в колата. Гледа през прозореца и избягва очите ми. Скръстил е ръце на гърдите си и въздиша многократно. Няма да променя решението си. Не ми пука колко дълго ще ме пренебрегва.
	Трябва да изчакаме Ник да свърши разговорите си с родителите. Кипвам, когато виждам Канди Епълтън да докосва ръката му. Винаги е искала това, което е мое — първо Лиъм, а сега Ник. Натискам клаксона, за да му напомня, че чакам. Нямам настроение да вися на паркинга, докато те се гледат влюбено.
	— Какво ти става? — пита Ник, когато най-после влиза в колата.
	Може би трябва да се прибера пеша. Обмислям го. Добре ще ми дойде да охладя страстите и да подредя мислите си.
	— Бясна е, защото говорих с Лиъм — изтърсва Ноа, което кара Ник да ме погледне.
	— Млъквай, Ноа! — казвам през стиснати зъби.
	Опитвам се да не плача заради Лиъм и Ноа. Опитвам се да бъда силна и да отстоявам себе си. Нямаше го десет години и не може просто да се появи и да се държи така, сякаш няма нищо нередно.
	— Какво става? — пита Ник с тихия си и успокояващ лекарски тон.
	Това ме подлудява. Искам да каже на Ноа, че не може да говори с Лиъм. Искам да ме подкрепи в това, но той не го прави. Просто пали колата и излиза на заден от паркинга.
	— Ще говориш ли с мен? — пита.
	Поклащам глава, загледана във витрините на магазините на улицата, по която минаваме. Търговците са навън и се занимават с есенната украса. Замислям се, че аз още не съм започвала моята. Трябва да я направя, защото не мога да се отпускам, когато магазинът ми се намира на главната улица.
	— Остави ме пред магазина, моля те! — казвам, без да поглеждам към Ник.
	Той се пресяга за ръката ми. Не я изтеглям, но и не сплитам пръсти с неговите. Прекалено съм ядосана и последното, което искам, е да бъда глезена.
	— Джоузи…
	— Не започвай! Трябва да отида на работа. Не трябваше да си вземам почивен ден.
	Ник не отговаря, само кимва и кара към магазина. Когато спира отпред, аз изскачам, без да им кажа довиждане. Знам, че по-късно ще съжалявам за държанието си, но точно сега съм бясна, че никой не е на моя страна.
	Когато отварям вратата, ме лъхва смесен аромат. Забравила съм да пусна вентилатора онази вечер и се чудя колко цветя са съсипани заради Лиъм, защото той се появи тук, на единственото място, което няма нищо общо с него, и сега вече и то е опетнено.
	Включвам само задната лампа с надеждата, че никой няма да влезе. Понякога местните се отбиват дори когато има табела „Затворено“. Обичат да говорят, да пият кафе и да ми разказват истории от живота си, докато аз подрязвам цветя и правя букети.
	Хрущенето на стъкло отново ми напомня за Лиъм. Изглежда, накъдето и да се обърна, той е там, намесва се в живота ми и създава хаос по пътя си. Нямаше как да зная, че завръщането му ще предизвика такъв смут в душата ми.
	Кейтлин е отворила обятия за него, сякаш последните десет години нямат значение, Ник очаква Лиъм да се откаже от родителски права, Ноа иска да бъдат най-добри приятели. А аз… Аз не знам какво искам, освен всичко да бъде отново такова, каквото беше преди две седмици, когато Мейсън още идваше тук всеки понеделник и поръчваше цветя за жена си.
	Щом почиствам стъклата, включвам айпода си и се залавям за работа. Започвам от витрината. Възнамерявам да създам съвършената есенна картина, като подреждам хризантеми и царевични стъбла. Не трябва да забравям да помоля Ноа, ако ми говори, да ми направи плашило. Добавям кошници с изсушена лавандула за малко повече цвят. Не всичко трябва да бъде червено и златно.
	Подпирам вратата, за да влезе свеж въздух, и решавам, че стъпалата също се нуждаят от хризантеми и царевични стъбла. Трябва да си намирам работа или ще започна да мисля за Лиъм, за Ноа и за Ник. Заковавам се на място. Как може Лиъм да се появи в ума ми преди Ник, при положение че Ник е до мен, откакто Ноа беше на три? Как е възможно той да остава на трето място в мислите ми?
	Просто е. Не би трябвало да е така. Ник е много повече мъж, отколкото Лиъм. Той е умен и начетен. Завърши образованието си по ускорена програма, а после отвори кабинет в града и помага на много хора. Той е от тези мъже, за които човек мисли първо, а не последно.
	— Трябва ли ти помощ?
	Не се обръщам, защото познавам този глас. Никога няма да го забравя, независимо дали крещи, или шепне в ухото ми. Същият, който тормози сънищата ми и ги превръща в кошмари напоследък.
	— Нямам нужда от нищо от теб, Лиъм.
	Връзвам последните стръкове за металните куки на фасадата. Ще издържат, стига да не излезе много силен вятър.
	Както Лиъм нахлу в града без никакво предупреждение.
	— Искам само да поговорим, Джоузи. Можем да се държим като възрастни.
	Обръщам се и веднага ми се приисква да не го бях правила. За първи път наистина гледам в него, гледам го целия. Ръцете му са голи и най-после мога да видя татуировките му, не че се опитвах преди, но бях любопитна. Съсредоточавам се върху тях, преди да позволя на очите си да поемат и останалото от него. Ръцете му все още са добре очертани, точно както в гимназията, даже може би повече. Дънките му са изтъркани и вероятно скъпи, не като евтините, които носеше, докато бяхме заедно. Висят хлабаво на кръста му и дори с колана изглеждат така, сякаш може да се свлекат при по-рязко движение.
	Той ме наблюдава и когато очите ми стигат до неговите, се подсмихва, но не самодоволно като преди. Знае, че го оглеждам, и ми го позволява, без да натяква нещо.
	Никога не съм мислила, че татуировките са секси, но докато зяпам Лиъм, се чудя дали има някоя, която не мога да видя, и искам да го попитам какво означават.
	— Имаш ли…
	Млъквам. Този въпрос е отвъд границата, а аз не съм готова да я прекрача.
	— Дали имам какво?
	— Нищо. Не е важно — отговарям и разтърсвам глава.
	Качвам се по стълбите, влизам и затварям вратата на магазина с крак, а той остава да стои на тротоара.
	— Джоузи! — казва толкова тихо, че почти позволявам на сърцето си да трепне. Този глас ми липсва, а сега е тук и отеква в главата ми. Искам да изкрещя и да му кажа да се махне. — Съжалявам за начина, по който се държах по-рано, и искам да те попитам за нещо, което каза.
	Заравям ръце в косата си, докато той говори на гърба ми. Когато ме докосва, искам да се стопя в прегръдките му, но това е старата ми _същност_. Сегашната се обръща и го поглежда с гняв и омраза в очите и той го разбира, защото отстъпва назад и поклаща глава.
	Вдигам вежда и го подканвам да продължи.
	Той поема дълбоко дъх и ме поглежда, после се взира в земята. Играе си с долната си устна, а аз се боря с порива да дръпна ръката му и да преплета пръсти с неговите, както правех някога.
	— Каза, че си се опитала да ми съобщиш за Ноа. Знам, че смених номера си, което беше тъпо, но ти каза, че си направила всичко възможно, и искам да знам какво е то.
	— Защо да ти казвам? — питам и скръствам предизвикателно ръце на гърдите си.
	— Моля те да ми дадеш възможност, Джоджо. Знам, че се издъних, но ти не беше там, по дяволите, затова нямаш представа какво преживях. — Лиъм започва да крачи и да дърпа едва наболата си коса. — Стресът и това, че бях сам, и аз просто…
	— Изневери ли ми? — прекъсвам го.
	Той рязко извръща глава към мен и знам отговора, преди да произнесе думите.
	— Никога — прошепва. — Нямаше да те унижа по този начин. Докато бяхме заедно, не съм поглеждал друго момиче така, както гледах теб.
	— Ти ме изостави. Очевидно не бях достатъчна за теб.
	— Боже мой, чуваш ли се? Не ставаше дума за теб. Беше заради мен и заради промяната, през която преминах.
	— Мисля, че след като толкова те бива с думите, можеше да измислиш нещо по-добро. Защо просто не ми каза, че не си щастлив.
	— Не беше точно така. Просто имах чувството, че се задушавам.


>	Глава 15
>	Лиъм

	Не исках да й го поднасям по този начин, защото знаех, че няма да се справя с това, което ще последва. Очите й се спускат надолу, тя отстъпва назад и гърдите й започват да се вдигат и спускат, докато се опитва да си поеме въздух. Сърцето ми се къса от гледката. По-лошо е от вечерта, в която скъсах с нея. Тогава поех по пътя на страхливците.
	— _Радвам се, че дойде. Сигурно си уморен. — Ръката й открива моята и се опитва да ме дръпне в стаята, но аз не отстъпвам. — Не искаш ли да влезеш?_
	_Искам, но не мога. Ако вляза, никога няма да си тръгна и нищо няма да се промени. Животът ми ще бъде като един и същ мотив, който се повтаря отново и отново, а ако не го променя, ще откача._
	_Поклащам глава съвсем леко, но достатъчно, за да привлека вниманието й._
	— _Нещо не е наред ли, Лиъм?_
	_Гърлото ми започва да се свива, а сърцето ми сякаш е готово да изскочи от гърдите. Знам, че постъпвам правилно, но защо се чувствам толкова ужасно?_
	— _Напуснах училище._
	_Първите признаци на приближаващото избухване се появяват на лицето й. Отклонил съм се от плана. От плана за изпълнение на американската мечта, в който ставам играч на Националната футболна лига и живеем в тих квартал, където отглеждаме двете си деца — момче и момиче, а тя пътува за мачовете ми и не пропуска нито един, защото е личната ми мажоретка._
	— _Добре, защо?_
	— _Аз… ъ… Не мога…_
	— _Не можеш какво? Плашиш ме, бебче. Влез и ще поговорим за това. Ще се обадим на треньора ти и ще оправим нещата._
	_Усещам как ме залива облекчение, когато тя казва, че ще се обадим на треньора. Точно това е нещото, което не искам, и знам, че съм взел правилното решение. Вече не желая да играя футбол._
	— _Не мога повече да бъда с теб, Джоузефин._
	_Не я гледам, когато изричам думите. Обръщам се и се отдалечавам. Правя се, че не чувам как ме вика, и побягвам по коридора, като заобикалям хората, които станаха свидетели на раздялата ми с моето момиче._
	Искам да се приближа и да я прегърна. Да й кажа, че онази вечер направих най-голямата грешка в живота си, когато я оставих там. Трябваше да вляза, да събера багажа й и да я взема с мен. Двата дни път до Лос Анджелис щяха да са много по-хубави, ако заспивахме, сгушени в пикапа нощем. Закуската ми от чипс и кока-кола щеше да е по-вкусна, защото тя щеше да я споделя с мен.
	Но вместо това прекарах два дни сам на пътя, без да спра да плача, защото направих най-ужасното нещо. Разбих собственото си сърце, когато й казах, че я напускам.
	— Джоджо…
	Тя вдига ръка и аз спирам да говоря. Когато ме поглежда, онази вечер се повтаря отново. Гримът й се стича по лицето, черен и тежък, оставяйки пътека от болка, която помрачава красотата й.
	Въздъхвам. Не съм сигурен как да обясня за Бети и за деня, който промени живота ми.
	— Просто имах нужда от нещо различно.
	— Значи, не е било заради мен?
	— Не. — Поклащам глава, за да подчертая думите си. — Не беше заради теб. Никога не е било заради теб. Мразя се, че не те взех с мен. Трябваше, но не мислех, че ще тръгнеш, а не исках да ми кажеш „не“.
	— Затова просто разби сърцето ми и ме остави да гледам бебе сама.
	— По дяволите, Джоджо! Ако знаех за бебето, щях да остана и да измисля нещо. Щях да се оженя за теб и да се върна в училище.
	— Но нямаше да си щастлив?
	Не мога да й отговоря и тя го знае. Мълчанието ми е достатъчно.
	Джоузи поема дълбоко дъх и кимва.
	— И ти замина за Калифорния, за да станеш голям музикант. Знаеш ли кое е странното? Не мислех, че толкова ти харесва китарата. Ти си акомпанираше, когато ми пееше, но мислех, че е нещо между другото. Изглежда, съм била скапана приятелка.
	— Не мислеше ли, че съм добър?
	Тя поклаща глава.
	— Не, не е това. Просто не мислех, че го приемаш сериозно, а само като нещо, с което да вбесяваш баща си.
	— Винаги съм свирил. Това ме успокояваше и ми помагаше да изразя чувствата си. След като заминах за колежа, започнах да свиря все повече и повече. Един път отидох на вечер на талантите в бара на кампуса. Хареса ми. Обожавах всяка проклета секунда и се опитах да ти кажа, но ти не ме слушаше. Искаше да говорим само за футбол, за класовете, които си записала, и за това какво правят Мейсън и Кейтлин. Не ме слушаше, когато ти споделях, че главата ми ще гръмне и че се будя всяка нощ с препускащо сърце, защото съм адски самотен и защото мразя училището. Тримата ми най-добри приятели бяха в други университети и аз се чувствах ужасно.
	Джоузи се обляга на щанда и ме гледа. За първи път ме гледа, без да се мръщи. Набразденото й от сълзи лице е красиво. Искам да изтрия последните десет години.
	И да започна отначало.
	— Виж, дойдох, за да поговорим за Ноа, но малко се отнесохме, а не мога да понасям да плачеш.
	— Нима?
	Поглежда ме така, сякаш това за мен е някаква шега.
	Изглежда толкова невинна, че не мога да не се усмихна.
	— Това, че заминах онази вечер, не означава, че чувствата ми са се променили.
	По лицето й се изписва изненада. Тя се взира в мен и вероятно се чуди дали казвам истината. Казвам я, но няма да призная повече от това.
	— Ще свиря в клуб „При Ралф“, затова по-добре да тръгвам. Ще се видим по-късно, Джоджо.
	Поколебавам се, преди да се обърна. Бих дал всичко, за да усетя ръцете й около себе си, да чуя как отново ми казва да ги разбия, устните й да докоснат моите дори само за миг. Това би ми било достатъчно за още десет години.

	* * *

	Когато пристигам пред заведението на Ралф, паркингът е пълен. Срещнахме се случайно онази вечер в магазина и той ме помоли да му направя услуга. Не можех да му откажа, като се има предвид, че навремето той ни купуваше бирите. Освен това какво е едно участие в малко заведение сред приятели?
	Окачвам китарата на гърба си и отварям вратата. Тълпата е малка и съвършена. Ралф ме вижда, излиза иззад бара и ме стиска с големите си ръце.
	— Много ти благодаря, Лиъм!
	Потупва ме по гърба. Усмивката му е достатъчна благодарност.
	— За теб винаги. Не пусна ли реклама?
	— Пуснах — казва и се почесва по главата. — Но хората явно са решили, че това е някаква шега.
	Започвам да се смея. Това е най-смешното нещо от много отдавна.
	— Няма нищо. Ще си прекараме добре.
	Следвам Ралф до бара и за първи път се наслаждавам на няколко _законни_ бири с него. Хората се бутат наоколо и не ми обръщат внимание. Това ми харесва. Неколцина спират и ме поздравяват, но говорят с Лиъм Уестбъри, не с Пейдж.
	Ралф ми казва, че си е намерил жена и вече е улегнал. Трудно ми е да го повярвам, но го поздравявам. Кани ме да се отбия на вечеря и ми хрумва, че времето ми тук почти свършва. Казвам му, че може би ще е някой друг път, защото в понеделник трябва да си тръгвам. Лицето му е замислено, но той заявява, че разбира колко съм зает, защото съм голям музикант и така нататък.
	Иска ми се и аз да разбирах.
	Най-накрая се качвам на малката сцена. Аз, китарата ми, столът и бутилка бира. Няма прожектори, които да осветяват лицето ми. Няма пищящи момичета, които да хвърлят бельото си по мен. Групата ми не е зад мен да се оплаква от озвучаването, а когато поглеждам вляво от сцената, никой не чака там да изнеса съвършеното представление.
	Сам съм в клуб със стотина посетители.
	Ралф намалява осветлението и виждам, че няколко души вадят камери. Светкавиците ме заслепяват, но съм свикнал.
	— И така, аз съм Лиъм Пейдж.
	Тълпата мълчи, докато говоря. Неколцина от посетителите се провикват, други подсвиркват и това ми напомня защо се качвам на сцената вечер след вечер. Обичам това чувство. Обичам мига, в който пръстите ми дръпват струните на китарата за първия акорд на песен, която съм написал, а публиката полудява. Обичам да виждам хора, които пеят моите песни, сякаш са техни.
	Докато свиря, няколко двойки започват да танцуват. За първи път от години правя солово изпълнение в клуб и това ми припомня защо толкова харесвам музиката. Донякъде и защото почитателите ми се включват и стават част от шоуто. С течение на вечерта идват все повече хора.
	Ралф прави страхотен оборот тази вечер и има грижата да поддържа запасите ми с бира, въпреки че отнася бутилките наполовина пълни.
	Някой се провиква, че ме обича, и аз казвам „Благодаря!“. Никога не съм отвръщал с „обичам ви“ на публиката. Имал съм чувства само към една жена в живота си и тези думи са запазени за нея, а сега и за сина ми.
	Докато седя тук, осъзнавам, че искам да бъда баща на Ноа. Искам той да ме види в този момент и да знае, че в живота има много повече неща от футбола. А после може да избере да стане художник или музикант, или дори да живее под някой мост и аз пак бих подкрепил решението му, стига да ми позволи.
	Когато вдигам поглед, Ралф прегръща някого и виждам, че до него стои червенокосата жена, която видях с Джоузи пред магазина й онзи ден. Когато той се отдръпва, става ясно, че е прегръщал Джоузи. Тя е застанала назад и едва я различавам в мрака, но я усещам. Тя живее в кожата ми.
	— Написах тази песен съвсем наскоро, затова вие сте първите, които ще я чуят. Извинявам се, ако е малко сурова все още.
	Поглеждам и се надявам, че тя ще ми покаже лицето си. Пея първия куплет в нейната посока. Очите ми са отправени към мястото, на което я видях да стои. Вторият куплет се врязва в мен и отваря толкова много рани.
P>
	Ръце на непозната,
	насилена целувка.
	Запълвам празнотата
	от липсата ти дълга.

	Долавям шепот, скъп парфюм,
	мигли и дантели,
	но глух и сляп съм пак
	и движа се като насън,
	потънал в спомени за тебе.

	Очаквам болката за миг поне да спре
	и да потъна в забвение,
	но вече знам:
	Това е временно спасение.
	Това е временно спасение.
P$
	Довършвам последната строфа, неспособен да вдигна поглед към дъното на залата и да видя дали тя все още е там. Тази песен е за Джоузи. Тя е начин да й кажа какво съм без нея.


>	Глава 16
>	Джоузи

	Преди две вечери отидох да видя как пее Лиъм. И оттогава не мога да спра да мисля за него. Докато слушах песента, в която сякаш се разказваше за живота му, ми се прииска да изтичам на сцената и да го придърпам в обятията си, но тя не беше за мен. Той пееше за феновете си, даваше им този Лиъм Пейдж, когото те обичат. На тази сцена не беше моят Лиъм. Беше някой, когото не познавам.
	След като го видях да свири, направих немислимото. Свалих си албумите му и ги изслушах от началото до края. Някои песни ме разплакаха, други ме разсмяха, а трети ме разгневиха. Слушах го как пее за изгубената любов, онази, която захвърли, сякаш не значеше нищо. Не е имал право да споделя това със света. Все едно се опитва да ми каже, че съжалява, без да се налага да ме погледне в очите.
	Днес ще се видим, а не знам какво да кажа или как да се държа. Дали да се преструвам, че не ме интересува и че не съм била там в петък? Или той вече знае? Дали Ралф му е казал? Уверена съм, че не ме е видял, тъй като останах отзад заедно с Джена. Слушахме две песни, преди да реша, че ми е достатъчно, и да си тръгна.
	Не можех да го гледам. Не можех да се правя, че не ми въздейства. А най-лошото беше, че Джена разбра. Гледаше ме с толкова тъжни очи, а после държа ръката ми, докато излизахме от клуба. Не ме попита нищо. Спомена само името на Ноа и аз се пречупих.
	Лиъм ми липсва, въпреки че не искам да е така. Аз съм с Ник. Той ме обича. Ще се оженим и може би ще имаме бебе. Това е планът. Живеем заедно, въпреки че никога не съм го канила да се пренесе при мен. Просто спря да се прибира в собствената си къща. Не сме го обсъждали. Боях се, че ако кажа нещо, ще ме напусне.
	Тогава защо сърцето ми казва да дам възможност на Лиъм?
	Отпускам глава на прозореца, докато пътуваме към Кейтлин. Тя ни помоли да се съберем тази неделя и да се държим като всяка друга. Миналата седмица не гледахме мача, защото скърбяхме. Честно казано, нямам настроение да празнувам с глупави танци за тъчдаун и коктейлни кренвирши.
	Ник шофира с една ръка, а с другата хваща моята и палецът му гали моя. За кратък миг си спомням какво беше, когато Лиъм държеше ръката ми.
	_Вчера Лиъм Уестбъри ме покани на бала. Обеща, че ще ми се обади вечерта, но не го направи. Подготвена съм да ми каже, че се е пошегувал или че е решил да отиде с Канди Епълтън, защото тя ще му пусне. Това искат момчетата, нали? Търсят нещо лесно, за да могат после да кажат, че са го направили._
	_Е, аз няма да го направя с Лиъм Уестбъри, така че, ако ме е поканил за това, ще има да взема._
	_Вдишвам дълбоко и релаксиращо. Ще закъснея за часа на класния, но не ми пука. Той е там и не искам да го виждам точно сега. Мама беше права. Момче като Лиъм Уестбъри не може да иска да бъде с момиче като мен. Аз съм от грешната част на Бомонт._
	_Хлопвам вратата на шкафчето си, обръщам се и се блъсвам в едно тяло като в стена. Отстъпвам назад и вдигам поглед. Лиъм се взира в мен, а очите му са пълни с живот. Дръпва ръката ми в своята и ме повежда през двойната врата. Вече няма просто да закъснея. Официално ще пропусна първия час, за да може Лиъм да разбие сърцето ми. Поне технически имах половин ден да свикна с идеята, че ще танцувам с него._
	_Той избутва тежката метална врата и стисва ръката ми още по-здраво. Повежда ме към футболното игрище. Боже, иска да се натискаме под скамейките. А аз искам ли го? Но ако се възпротивя, може би ще ми каже, че няма да ходи на бала с мен. Ще ми се да можех да поговоря с Кейтлин за това, преди да избяга с Мейсън. Знам, че скоро ще го направят. Тя говори само за това през цялото време, но аз не искам това за себе си._
	_Подминаваме футболното игрище и се отправяме към бейзболното. Явно е решил да го направим в навеса за играчите. Предполагам, че е по-добре, отколкото зад скамейките, защото там поне има пейка, на която да легна._
	_Минаваме зад навеса — така от училището не могат да ни видят. Вече знам какво иска. Поглеждам надолу и се чудя дали ще ми останат петна от трева по коленете._
	_Свободната му ръка обгръща лицето ми и предполагам, би трябвало да се радвам, че е решил поне да ме целуне първо. Или може би това е някаква проверка на езика. Как ми се иска да можех да се обадя на Кейтлин точно сега!_
	— _Защо се криеш?_
	_Поклащам глава и притискам по-силно лице в дланта му. Той още държи другата ми ръка, вероятно за да не избягам._
	— _Твърде си красива, за да се криеш, Джоузи._
	— _Не съм готова — изтърсвам._
	_Покривам уста, а очите ми се ококорват. Той е объркан от избухването ми и клати глава._
	— _Исках само да поговорим — казва. — Съжалявам, че не се обадих снощи. Баща ми ме хвана да ми чете конско, после трябваше да си направя домашните и докато свърша, вече минаваше девет, а не исках да притеснявам родителите ти, ако са си легнали._
	_Мисля, че съм влюбена._
	— Ако знаех, че трябва само да държа ръката ти, за да те накарам да се усмихнеш, щях да го направя вчера.
	Нямах намерение да се усмихвам, но когато мисля колко непохватна бях с Лиъм, не мога да се спра. А той беше толкова отзивчив и грижовен.
	Изправям се в седалката и отправям към Ник най-успокоителната си усмивка. Няма да мога да оправдавам настроението си със смъртта на Мейсън още дълго. Рано или късно, Ник ще започне да задава въпроси.
	Въпроси, водещи до отговори, които не съм готова да дам или да приема.
	Когато спираме на алеята пред Кейтлин, моторът стои под навеса. Затварям очи и се чудя какво ли би било да се кача зад Лиъм, да се наклоня напред, да притисна гърди към него и да обгърна кръста му с ръце.
	Почукване на прозореца ме стряска.
	— Идваш ли? — пита Ник, преди да мога да отворя вратата. Когато излизам, той взема ръката ми в неговата. — Добре ли си?
	— Да, добре съм — казвам и го повеждам към къщата.
	Не съм подготвена за това, което откривам вътре. Ноа, който не е говорил с мен от петък, изтичва напред и отива право при Лиъм, за да му покаже списанието си „Спортс Илюстрейтид“. Видът на Лиъм, който седи с Пейтън на дивана, облечен с футболна тениска, и на сина ми, застанал пред него, нетърпелив да му покаже нещо в списанието, е нищо в сравнение с Лиъм, който се навежда напред и пренебрегва мача, за да говори с Ноа.
	Изтичвам в тоалетната, преди Ник да види сълзите ми. Не постъпвам честно спрямо него. Никога не съм се оплаквала от това, че Лиъм не присъства в живота на Ноа, а сега, когато той е тук, ми се ще да не бяха пропускали толкова време. Искам да виждам детето си щастливо и то да може да каже, че има баща, но също така знам, че Ник иска титлата. Може би я заслужава, но може би аз дължа на Лиъм възможността Ноа сам да направи избор.
	Когато се връщам в дневната, заварвам гледка, която е смешна. Всички деца са около Лиъм, а Ник седи сам. Опитвам се да не се разкикотя, докато се отпускам до него. Лиъм ме поглежда с ъгълчето на окото си и се подсмихва леко, когато Ник ме прегръща с ръка. А когато ме придърпва към себе си, вече се смее открито и знам, че Ник се чуди защо съм вдървена и не се отпускам върху рамото му.
	— Не искам да развалям купона, но обещах на госпожица Пейтън, че ще гледаме поне един мач долу — казва Лиъм, при което Пейтън подскача, а Ноа се натъжава.
	Лиъм обаче се навежда и прошепва нещо в ухото му и той се усмихва.
	Когато виждам как лицето му светва, осъзнавам, че трябва да забравя гнева си и да постъпя правилно спрямо сина си, като дам шанс на Лиъм. Решението ми ще нарани Ник, но това е нещо, което трябва да направя за Ноа.


>	Глава 17
>	Лиъм

	Двамата с Пейтън гледаме напрегнат мач, който отива към продължения. Все още не мога да свикна, че тя познава положенията по-добре от половината от съдиите. Разсмивам се на това как отстоява позицията си и при това го прави шумно.
	— Ще играеш ли футбол? — питам я, любопитен дали това е нещо, което са обсъждали с Мейсън.
	— Няма да бъда мажоретка като мама.
	Отговорът й успешно ми затваря устата. Мейсън обожаваше Кейтлин да е на страничната линия за мачовете му и признавам, че беше истинско удоволствие моето момиче да ме аплодира. Най-хубавата част бяха мачовете извън града. Мажоретките пътуваха с нас. Двамата с Джоузи винаги седяхме отзад, където беше най-тъмно, а аз не отлепях устни от нея, докато пътувахме към поредното училище.
	Ел слиза долу, облечена напълно различно от сестра си. Тези момичета са истински копия на родителите си.
	— Мама казва, че е време за обяд — казва, а после се обръща и изтичва по стълбите, без да чака отговор.
	— Какво мислиш? Да се качим ли за малко кльопачка?
	Пейтън се покатерва на гърба ми. Вдигам я и я разнасям из мазето им като полудял само за да слушам смеха й.
	— Може ли да го направим пак следващата неделя?
	Спирам да тичам и я завъртам, за да я подпра на хълбока си.
	— Трябва да се връщам на работа, но може да гледаме мача и да си общуваме по компютъра.
	— Нямам компютър — казва тя, но аз няма да оставя това да ме спре.
	Целувам я по бузата и й казвам да не се тревожи.
	Когато се качваме горе, всички са се събрали в дневната за обяд. Кейтлин е приготвила всяка подходяща за мач храна, позната на хората. С Пейтън си пълним чиниите и отиваме при другите за следващия мач.
	Ноа седи на пода, аз се отпускам до него и забелязвам, че се усмихва. Казах му, че след като гледам мача с Пейтън, ще излезем отзад и ще поработим по подаването му. Искам да намеря начин да удължа времето си с него, но знам, че Джоузи няма да ми позволи. Налага се да седнем и да поговорим за Ноа и за някакви посещения. Може да започнем с телефонни разговори през няколко вечери и да идвам да го виждам всеки месец.
	Най-важното е да му кажем, че аз съм негов баща, независимо дали Джоузи иска, или не. Мога да си представя, че ще бъде наранен или че дори ще ме намрази, но ще направя всичко, което мога, за да му се реванширам. Не бих допуснал да не съм част от живота му.
	Чинията на Ноа е празна, затова я отнасям заедно с моята в кухнята и ги оставям. Джоузи идва след мен. Парфюмът й си проправя път към сетивата ми. Мразя факта, че тя мирише толкова хубаво, а аз не мога да я докосна.
	— Здравей! — казва и ме изненадва.
	Мислех, че ще си играем на отбягване.
	— Здрасти! — отговарям, като едва поглеждам към нея.
	Правя се, че почиствам — типично женски подход да избегнеш неудобен разговор.
	Тя просто се взира в мен, а ръцете й отчаяно дърпат гайките на колана. Не мога да стоя тук и да я гледам, затова подвиквам на Ноа да излезем. Той изтичва при мен с топка в ръка и ме изпреварва на път към вратата. Преди да изляза навън, я поглеждам за последен път. Главата й е наведена, а зъбите й оставят дълбок отпечатък на долната й устна.
	Уча Ноа на всичко, което знам. Изненадан съм, че помня дори половината от тези неща, но всичко се връща с въпросите, които той ми задава. Осъзнавам какъв късметлия е Ник да живее живота, който трябваше да е мой. Той е с моето момиче и с моето момче, а аз не мога да направя нищо, освен да гледам отстрани.
	— Можеш ли да дойдеш на мача ми в петък? — пита Ноа с такава надежда в гласа, че сърцето ми се къса на парчета само като го гледам.
	— Нека седнем! — казвам, слагам ръка на рамото му и го повеждам към пейката за пикник. — Знаеш, че живея в Лос Анджелис, нали? — Ноа кимва. — Трябва да се върна на работа. Имам крайни срокове и хората зависят от мен. Трябваше да съм тук само за погребението и да си тръгна на другия ден, но се запознах с теб и много ми харесва да сме заедно, а Пейтън ме помоли да гледам мача с нея и реших да остана. Планирам да си тръгна утре, защото трябва да свърша малко работа и да нагледам котарака, сигурно му липсвам.
	— Но той те мрази?
	— Да, мрази ме — започвам да се смея и Ноа се присъединява. Когато сините му очи ме поглеждат, знам, че трябва да постъпя правилно. — Надявам се да поговоря с майка ти и тя да разреши да се чуваме по телефона или нещо такова.
	— Тя ще откаже. Мисля, че те мрази. Казва, че не трябва да говоря с теб. Не я послушах днес, защото знам, че тя няма да ми се разкрещи пред Кейтлин.
	Не ми харесва синът ми да смята, че моето момиче, неговата майка, ме мрази.
	Трябва да оправя това.
	— Ще говоря с нея, става ли? Само не се дръж зле! Тя загуби приятел, а спомените понякога са тежки.
	Той кимва и когато ме поглежда, част от мен сякаш умира. Не искам да го оставя и дори никога да не разбере, че съм му баща, искам да бъда негов приятел.
	И двамата вдигаме поглед, когато стъклената врата се отваря. Джоузи излиза навън, обгърнала с ръце тялото си. Очите й са зачервени. Плакала е. Искам да я попитам защо, но искам също и да не ми пука. Трябва, а не мога. Тя си има Ник и е време да приема това.
	— Предполагам, че е най-добре да тръгваш — казвам на Ноа, който изглежда готов да хвърли топката по майка си.
	— Всъщност — казва тя, докато приближава — се чудех дали ще приемеш да вечеряш с мен и Ноа утре у дома.
	Поглеждам покрай нея към дневната, където Ник говори оживено с Кейтлин.
	— Не, благодаря — казвам за разочарование на Ноа. Вдигам ръка, за да го спра. — Не съм почитател на Ник. Не съм сигурен, че ще мога да изкарам цяла вечеря с него.
	Джоузи се обръща и поглежда към къщата, а после поклаща глава.
	— Ник заминава утре на конференция. Ще бъдем само аз и Ноа.
	Без Ник. Моето момиче, моят син и аз? Пиши ме!
	— По кое време?
	— Какво ще кажеш за пет и половина? Затварям магазина в пет и се прибирам пеша…
	— Ще те взема — казвам, преди наистина да помисля.
	Имам само дукатито и една каска. Предполагам, че ще трябва да купя още една до утре. Джоузи се опитва да скрие въодушевлението си, но лицето й ми казва всичко, което искам да знам. Представяла си е да се вози на мотора с мен и аз съм на път да сбъдна мечтата й.
	— Значи, ще се видим — казвам на Ноа.
	Това го кара да се усмихне.
	Ставам и правя няколко стъпки към Джоузи. По-близо съм, отколкото трябва, особено като се има предвид, че Ник е вътре. Навеждам се към нея, а устните ми докосват леко бузата й.
	— Ще ти хареса, обещавам — прошепвам в ухото й.
	Колкото и да ми се иска да видя изражението й, докосването до нея ме убива. Дръпвам се възможно най-бързо и влизам обратно в къщата.
	Паля мотора и форсирам двигателя, за да може Джоузи да добие представа какво я чака на следващия ден, а после потеглям. Ароматът й се е задържал по кожата ми и изпълва каската. Не съм сигурен как ще понеса да се вози притисната до мен утре, но това ще бъдат пет минути в рая.


>	Глава 18
>	Джоузи

	Дланите ми се потят.
	Поглеждам часовника.
	Голямата стрелка се движи възмутително бавно.
	Всяко тиктакане отеква в магазина. Пращам Джена у дома по-рано, защото тя не спира да ми се смее, а аз не виждам нищо смешно. Щях да му се обадя и да му кажа, че ще вървя пеша, но не знам номера му, а няма вероятност да го получа от службата за справки.
	Ще ми се смеят, точно както прави Джена цял ден. Сигурно направо ще се кикотят неудържимо, защото в подобни служби обикновено работят по-възрастни жени, които нямат нищо по-добро за правене, освен да създават трудности на хората, които питат глупости.
	Боже! Все едно отново съм в гимназията.
	Всеки път щом чуех мотор отвън, тичах до витрината, а когато Джена започваше да хихика, се преструвах, че оправям нещо. Днес я мразя.
	Избърсвам ръце в дънките си за милионен път. Той трябва да дойде всеки момент. Ще му кажа, че не мога да се возя с него, защото нямам каска, а те са задължителни. И дори да не бяха, не бих се качила на този смъртоносен капан. Може да ме убие за това, че съм скрила Ноа от него. Изглежда логично, нали?
	Звънчетата на вратата издрънчават и преди да мога да се обърна, за да посрещна клиента, усещам неговия одеколон. Вдишвам дълбоко, преди да се обърна. Не знам защо, но това прилича на среща, а изобщо не е. Аз съм сгодена за друг мъж, за когото ще се омъжа, и не мога да се виждам с Лиъм, независимо от миналото ни. Трябва да спра да мисля за него.
	Когато най-после го поглеждам, той е възхитителен с целите си сто осемдесет и три сантиметра. Не носи черното кожено яке, с което свикнах, и отново се хващам, че зяпам ръцете му. Умът ми се отнася нагоре по лявата му ръка, а после по дясната. Пръстите ми тръпнат от желание да проследя татуировките. Иска ми се да знам дали го е боляло, когато ги е правил, и дали иска още.
	Той ми позволява да го гледам прехласнато и осъзнавам, че това може да е последният път, в който го виждам. Може да не иска да каже на Ноа, че е негов баща. По дяволите, може дори да не иска да познава Ноа след това пътуване. Не съм сигурна, че аз го искам.
	— Готова ли си, Джоджо?
	Сърцето ми подскача, а не бива. Трябва да му кажа да не ме нарича така, но не го правя. Той наблюдава всяко мое движение, чака ме да му се развикам.
	— Мога да вървя — промърморвам.
	Лиъм извърта очи и клати глава. Когато посяга за ръката ми, му позволявам да я хване. Щом ме докосва, сякаш по кожата ми започват да пърхат хиляди пеперуди. Не съм се чувствала по този начин от години. Правя две крачки към него, като оставям съвсем малко разстояние между нас. След няколко минути ще го докосвам и може да не поискам да спра.
	Умът ми е замъглен, но трябва да държа сетивата си ясни. Напомням си, че съм сгодена. Мъжът пред мен, този секси, красив мъж, който държи ръката ми в своята, както е правил толкова много пъти преди, е същият, който разби сърцето ми.
	Лиъм пуска ръката ми, щом излизаме навън. Искам да се пресегна към него, но знам, че не е правилно. Той държи каска и се усмихва, когато ми я сочи.
	— Взех това за теб — казва, а след това я нахлупва на главата ми. Все още се усмихва, когато оправя косата ми отвън. Аз също се усмихвам, но той не може да види. — Къде живееш?
	Давам му адреса и гледам как премята крак и възсяда мотора.
	— Сложи ръка на рамото ми и прехвърли крака си!
	Правя каквото казва. Щом се намествам, той слага каската си и пали мотора. Вибрациите пращат тръпки по гръбнака ми и вече знам защо жените обичат мъже с мотори.
	Той се пресяга назад и издърпва ръцете ми така, че да обвият кръста му. Тялото ми е притиснато към гърба му и е точно така, както си представях, че ще бъде. Отпускам брадичка на рамото му, доколкото мога, и усещам как той се отпуска, преди да включи мотора на скорост.
	Кара по главната улица, без да превишава ограничението за скоростта, и взема с лекота завоите до дома ми. Никога не съм мислила, че ще се чувствам толкова в безопасност на мотор.
	Спира на алеята и изключва двигателя. Сваля каската си и ми помага да сляза първа. Когато свалям моята, той започва да се смее и клати глава.
	— Какъв ти е проблемът? — питам и започвам да потупвам косата си.
	Това само доказва защо никога не трябва да слагам каска.
	— Нищо. Просто съм си мечтал милион пъти да седиш зад мен на мотора, но никога не съм си представял как ще разтърсваш косата си напред-назад, когато свалиш каската.
	— Мечтал си да се возя с теб? — питам.
	Гласът ми е почти шепот. Той кимва и вдига мотора на стойка, за да може да слезе.
	— Ти си първото момиче, на което съм позволил това. — Той приближава. Хваща кичур коса, който пада пред лицето ми, и го напъхва зад ухото ми. — Единственото, Джоджо.
	Отстъпва и ми дава така нужното пространство. Трябва да разбера какво стана току-що.
	Той влиза след мен през вратата, която води към кухнята и трапезарията. Оглежда малкия ми дом. Ник казва, че можем да се преместим, когато се оженим, но Ноа и аз живеем тук, откакто напуснах колежа. Не съм сигурна, че искам да се местя.
	Ноа идва тичешком от стаята си и прегръща Лиъм. Оставям ги да изживеят този миг и отивам в кухнята, за да приготвя вечерята. Направих по-голямата част снощи, за да може Лиъм да прекара повече време с Ноа.
	— Ноа, довърши ли си домашните?
	— Не. Може ли да ги довърша, когато Лиъм си тръгне?
	— Искаш ли да ми ги покажеш? Вероятно мога да помогна — казва Лиъм, а Ноа хуква към стаята си с тежки стъпки.
	— Ноа! — провиквам се.
	— Да?
	— Защо не поиграеш за известно време. Трябва да говоря с Лиъм.
	— Добре — извиква той.
	Телевизорът се включва веднага с някаква шумна игра за състезания с коли.
	— Благодаря ти за това, Джоузи!
	Усмихвам се и кимвам. Не знам какво да отговоря.
	— Трябва да замина утре, но Ноа казва, че има мач в петък, и не искам да го пропускам.
	Включвам фурната и слагам вечерята да се стопли. Соча на Лиъм да седне на масата. Той издърпва стола ми, нещо, което Ник никога не прави. Сядам и стискам ръце пред себе си.
	— Наистина ли не знаеше? — питам.
	Мразя да питам, но трябва да съм сигурна. Лиъм клати глава. Очите му са съсредоточени върху нещо встрани от мен. Когато среща погледа ми, виждам болката му. Казва истината.
	— Открих агента ти или както там се нарича — започвам. Мразя да си припомням отново тази част от живота си. Време, когато исках толкова отчаяно да се свържа с него, когато имах най-голяма нужда от него, а той не беше тук. — Оставях съобщение след съобщение, докато най-накрая някаква жена не ми се обади и не ме уведоми, че ти си казал, че не ме познаваш.
	Лиъм посяга за ръката ми и я дръпва към челото си.
	— Не знаех. Щях да се върна у дома и да постъпя както трябва.
	— Ноа не знае. Знае, че Ник не е негов баща, но понякога му е по-лесно да казва на хората, че е. Не искам той да пострада, Лиъм, а се боя, че ще му кажа истината, а ти ще изчезнеш.
	— Няма. Знам, че според теб думата ми не струва, но ще направя всичко, за да го докажа. Искам да бъда негов баща. Той е наш син, Джоджо, а аз провалих всичко.
	Не мога да сдържа сълзите си, когато говори така. Нищо чудно, че пише песни и кара милиони жени да се влюбват в музиката му.
	— Може да му кажем тази вечер, ако искаш.
	— Искам, но…
	— Не, Лиъм. Никакво „но“! Казах ти, че не искам да страда.
	— Не е това. Трябва да се върна в Ел Ей и смятах да тръгна утре, но той ме помоли да дойда за мача му, затова си разчистих графика за седмицата и реших да остана и да го гледам. Ще трябва да се върна и да работя, но ако му кажем, ще се връщам веднъж месечно, за да го виждам. Може да се разберем за останалото.
	Знаех, че начинът му на живот ще определя това какъв баща ще бъде. Не съм сигурна дали съм мислила, че ще се премести тук.
	— Знам — казвам тихо. Иска ми се да попитам какво ще прави с мен, но аз имам Ник, който е чудесен и се грижи за сина ми. — Ще доведа Ноа, за да може да започне да ме мрази.
	Лиъм посяга към ръката ми и ме дръпва обратно.
	— Няма да те намрази. Няма да го позволя.
	Кимвам и се измъквам от хватката му. Нужен ми е миг, за да се успокоя, а след това викам Ноа. Той слиза с оглушителен шум и с усмивка на лицето. Изглежда точно като Лиъм.
	— Искаме да ти кажем нещо.


>	Глава 19
>	Лиъм

	— Добре — казва Ноа.
	Усещам как кракът му започва да се люшка под масата. Пресягам се и слагам ръка на коляното му, за да го успокоя. Джоузи се размърдва в стола и се навежда към Ноа. Аз правя същото, въпреки че не знам защо. Поглеждам към нея и вдигам вежда. Не сме обсъждали как ще му кажем. Мисля, че трябва да го направи тя. Не се виждам да изтърся, че съм баща му. С моя късмет ще излезе като Дарт Вейдър, без респираторните проблеми.
	Джоузи прочиства гърло и се усмихва на Ноа.
	— Помниш ли, когато ме попита дали Лиъм е бил мой приятел?
	Ноа кимва и кракът му започва да се люшка отново. Осъзнавам, че няма да успея да го удържа спокоен. Проклятие, дори аз съм нервен. Просто години наред се упражнявах в безразличие.
	— Двамата с Лиъм излизахме дълго време в гимназията, а после той замина за колежа и нещата не потръгнаха за нас, но… — Джоузи спира и прочиства гърлото си. Знам, че сигурно й е трудно да си припомня колко хубави бяха нещата, докато аз не провалих всичко. — Съжалявам, че не ти казах по-рано, миличък.
	— Да ми кажеш какво?
	Ноа спира. Очите му са приковани в нея. Виждам, че не му харесва да гледа как майка му плаче. Слага ръка на рамото й и го разтрива.
	— Лиъм е твой баща.
	Джоузи хлипа. Кракът ми се удря в масата, докато ставам и заставам до нея. Падам на колене и я придърпвам в прегръдка. Сълзите й мокрят врата ми, а плачът й звучи заглушено. Знам, че не бива, но не мога да спра. Целувам я под ухото и по бузата.
	— Всичко ще бъде наред. Няма да замина. Обещавам — прошепвам й след всяка целувка.
	Тя вдига глава. Очите й са мокри, зачервени и подпухнали.
	Ръцете ми обгръщат лицето й и я придърпват. Целувам я по устните. Устни, които са ми липсвали толкова дълго. Когато започва да се отдръпва, искам да я задържа, но тя не е моя и не трябваше да я целувам. Не и така.
	— Съжалявам — казвам.
	Тя кимва и избърсва лице с опакото на ръката си. Връщам се на стола си, без да поглеждам към Ноа. Току-що е видял как мъж целува майка му.
	Мъж, за когото тя не е сгодена.
	След известно време рискувам да го погледна. Той се усмихва. Не съм сигурен защо, но прилича на дете в магазин за бонбони.
	— Съжалявам, че не ти каза, когато ме пита преди — казва Джоузи.
	Пръстите й минават през косата му, което, изглежда, успокоява нервния му крак.
	Ноа свива рамене.
	— Вече знаех.
	Двамата с Джоузи се споглеждаме изненадано, а после се извръщаме към Ноа.
	— Какво имаш предвид? — питам.
	— Помниш ли онзи ден в музея? — Кимвам. — Е, тогава гледах снимката, на която сте с Мейсън, и учителят каза, че много приличам на теб, а после те видях в тоалетната и когато споменах името на мама, ти ме погледна особено. И тогава ми хрумна.
	— А защо не каза нищо? — питам го.
	— Не знаех дали ме харесваш и дали искаш да си мой баща.
	Докато гледам сина си със сълзи на очи, виждам себе си на тази възраст. Протягам ръка и обхващам лицето му.
	— По дяволите, да! Искам да бъда твой баща. Боже, Ноа, от деня, в който те видях, тормозя майка ти да ме запознае с теб.
	— И аз ли бях случайност като Епълтън-младши?
	— Не — отговарям, преди Джоузи да успее да каже нещо. Очите й се разширяват. — С майка ти искахме да имаме деца през цялото време. Щях да се оженя за нея, да й купя хубава къща и да имаме семейство.
	Ноа извръща очи към Джоузи, която кимва в знак на съгласие. Когато той отново поглежда към мен, очите му са като ножове.
	— Какво стана?
	— Заминах за колежа, но някои неща се промениха. И вместо да взема майка ти с мен, изоставих всички, които познавах, и заминах за Калифорния, за да опитам нещо различно. Не знаех за теб, докато не те срещнах онзи ден. Майка ти… — Поглеждам към нея и се усмихвам. — Тя те обича и се е опитала да ме намери, затова не й се сърди, става ли?
	— Добре.
	— Нали помниш, че трябва да се връщам на работа? Ще остана тук и тази седмица за мача, после си тръгвам. Но ще се върна, а ти може да ми се обаждаш всеки път, когато искаш да говориш с мен или имаш въпроси за футбола.
	— Мога ли да казвам на хората, че си ми баща?
	Поглеждам към Джоузи за одобрение. Тя свива рамене. Мисля, че Бомонт е достатъчно далече от света на шоубизнеса и че папараците едва ли ще го тормозят тук, въпреки че не съм съвсем сигурен. Но също така не искам да се налага да ме крие.
	— Може, но чуй какво ще ти кажа! Има хора, които обичат да ме снимат, и мислят, че могат да се сближат с мен чрез приятелите ми. Ако някой те тормози или започне да те следи, само ми се обади и аз ще се погрижа за всичко!
	— И трябва да кажем на Ник — обажда се Джоузи, докато прокарва ръка през косата на Ноа.
	Мислех, че му е казала, което би обяснило защо той беше толкова ядосан вчера. Знам, че не е нужно това да ме занимава, но той е отглеждал сина ми. Трябва да уважавам чувствата му.
	— Чуй ме, Ноа! Искам да слушаш Ник и да се държиш с него както досега, защото той също ти е баща. Ти ще бъдеш едно от онези специални момчета, които имат невероятен комплект родители.
	Таймерът на фурната се включва, а Ноа въздъхва облекчено и обявява, че умира от глад. Джоузи скача и изтичва в кухнята, като оставя мен и Ноа на масата.
	— Обичаш ли мама?
	— Да — отговарям без колебание.
	— Ама наистина ли я обичаш?
	— Какво знаеш ти за любовта?
	Не си спомням да съм мислил за това, когато бях на девет години. Единствените ми грижи бяха футболът и колко далече мога да хвърля топката. Момичетата дори не съществуваха за мен на тази възраст.
	— В училище обсъждаме разни неща.
	— На какво още ви учат?
	Ноа свива рамене.
	— Обичаш ли я така, както преди?
	— Да — казвам отново, защото това е самата истина. Никога не съм спирал да я обичам, а отсъствието не кара сърцето да обича по-малко. Обичам Джоузефин Престън, откакто се помня, но вече е твърде късно. — Въпреки че това не променя нищо. Майка ти е продължила напред и ще се омъжи за Ник. Но ние с теб ще бъдем приятели.
	— Може ли да идвам на турнета с теб?
	Джоузи влиза точно в този момент. Не знам как да отговоря, но съм адски сигурен, че няма да му откажа. Тя ме гледа с крайчето на окото си и чака да се издъня. Поставя чинии пред нас и заема мястото срещу Ноа.
	— Може би — казвам и вдигам вилицата. — Зависи къде отивам и дали е през лятото. Не може да отсъстваш от училище, а и ти няма да искаш да пропускаш тренировки. Играеш ли други спортове?
	Започвам да ям и въздишам, когато вкусното пиле достига рецепторите ми. Не съм ял домашно приготвена храна от много време. Дори тази у Кейтлин беше полуфабрикат. А това тук е истинска вечеря.
	— Играя и бейзбол, защото Ник го харесва, но искам да се науча да свиря на китара.
	— Ще те науча.
	— Така ли? Страхотно!
	Разговорът върви доста добре. Говорим за учителите му и за домашните. Той ни казва, че си пада по едно момиче в училище, но не иска да ни каже името й. Джоузи и Ноа питат за Лос Анджелис и какво е там. Казвам им, че има много хора, че движението е ужасно и затова мразя да излизам от мястото, на което живея, и че понякога е много горещо. Но си имаме Дисниленд, красиви плажове и табелата на Холивуд.
	Ноа пита как се казва котаракът ми и когато със срам признавам, че никога не съм му давал име, заявява, че може би животното ме мрази точно заради това, и вероятно е прав.
	Разпитва ме за музиката и Ем Ти Ви и дали ми харесва да живея в Ел Ей и аз му обяснявам, че не, но нямам избор. Той казва, че е слушал някои от песните ми и че съм много добър. Сварва ме неподготвен, когато пита за кого са. Свивам рамене и продължавам да ям. Има въпроси, които ще останат без отговор.
	Времето ни свършва бързо, тъй като Ноа е на училище на следващия ден. Той започва да протестира, но го питам дали може да гледам тренировката му след часовете и му напомням, че ще бъда и на мача му тази седмица. Джоузи ме кани отново на вечеря и аз приемам с готовност. Искам да съм заедно с нея просто защото това ме успокоява. Също така стимулира творческата ми страна и нямам търпение да се върна в студиото, въпреки че ще оставя и двамата.
	С Джоузи сядаме да пием кафе, след като Ноа си ляга, и тя установява някои правила. Не съм съвсем съгласен, но разбирам защо го прави. Без натруфени подаръци и луксозни играчки. Питам за телефон и тя се съгласява, стига аз да го плащам. Засмивам се, но бързо осъзнавам, че може би двамата с Ник не си делят разходите. Колкото повече мисля за това, толкова повече се ядосвам. Ако той живее тук и се прави на татко, защо тя се тревожи за парите? Отбелязвам си в телефона да й напиша чек за десет години издръжка.
	Трудно е да напусна дома й. Не ми харесва идеята да ги оставя сами, но тя ме уверява, че е свикнала. Това не ме успокоява особено.
	Вместо да се върна в хотела, се отправям към гробището. Така и не отидох там отново, след като погребахме Мейсън, а точно сега имам нужда от него. Дори това да означава, че той само ще слуша. Изненадан съм, че успявам да открия гроба му в тъмното. Цветята на всичките му венци все още са свежи и се чудя дали Джоузи идва тук всеки ден, за да се грижи за тях.
	— Имам син — казвам, докато пренареждам цветята върху гроба. — Имам деветгодишен син, който изглежда точно като мен и играе футбол. При това е куотърбек. Предполагам, че е много яко да си баща. Още не знам, защото го открих случайно, а Джоузи каза на Ноа едва днес. На него, изглежда, му харесва, но може и да промени отношението си, щом разбере, че няма да съм наоколо през цялото време като Ник. Боже, как можа да я оставиш да се хване с Ник Ашфорд? Човече, когато го видях на погребението ти, мислех, че съм в зоната на здрача. Но предполагам, че сте станали приятели или нещо такова.
	Сядам на земята и свивам колене към гърдите си.
	— Извинявай, Мейсън! Никога няма да разбереш колко съжалявам, че заминах така. Трябваше да се обадя, да пиша или да се върна у дома след година. Но сега мога само да кажа, че съжалявам и че ще се реванширам, като се погрижа за Кейтлин и момичетата. Ще го направя не само заради теб, но и заради тях, и особено заради Пейтън. Някой трябва да я научи на стъпките при хвърляне. Защо да не съм аз?
	Отпускам ръка върху купчината земя и се моля мълчаливо, преди да си тръгна. Пътят до хотела ми е дълъг и самотен. След като вече имам Ноа и той знае истината, искам да прекарвам цялото си време с него. Трябва само да открия начин.


>	Глава 20
>	Джоузи

	Никога не съм мислила, че отново ще изпитвам нещо към Лиъм. Чувствата ми бяха мъртви от години, но той започна да се навърта наоколо. Първо направи вечеря за Ноа и за мен. Беше вече у дома и готвеше, когато се прибрах от работа. После отново аз готвих. Той остана до късно, а когато извади любимия ми филм и бутилка вино, разбрах, че изпускам края. Повече от всичко исках да се сгуша в него на дивана, но той не седна до мен. Настани се в стола, въпреки че не му беше удобно, а аз седях на дивана, толкова близо до него, колкото можех.
	Вечерта, когато Ник се върна, почти очаквах да намеря Лиъм в кухнята си, но той не беше там. Опитах се да не се оглеждам и да не се ослушвам за него, защото дълбоко в себе си знаех, че няма да дойде. Няма значение, че искам да го видя. Той не идва при мен, а при Ноа и трябва да го приема. Освен това аз имам Ник.
	И Ник е този, когото искам.
	Ник е този, за когото ще се омъжа.
	Ник е този, с когото съм от шест години. Споделяме една къща и отглеждаме сина ми заедно.
	Тогава защо седя в дневната с изгасени лампи, докато той спи горе, и разглеждам кутията, пълна с Лиъм? Трябва да съм горе в леглото с него, но откакто се е върнал, спя на дивана и се правя, че ме боли коремът. Когато Ник ме попита дали мисля, че може да съм бременна, исках да се разплача не защото не искам друго бебе, а защото, ако имам още едно, то няма да прилича на Ноа. Няма да прилича на мен и на Лиъм.
	Пръстите ми проследяват снимката, на която Лиъм държи шлема под ръката си. На всяка от черните лепенки под очите му не е изписан номерът му, а „Джо“. Приятелите му му се смяха за това, но на него не му пукаше.
	— _Хей, красавице!_
	_Лиъм ме вдига. Не мога да сдържа писъка си. Официално съм станала едно от онези момичета, на които се заричах никога да не приличам. Боже мой, аз съм клише!_
	_Лиъм ме пуска и ме завърта към себе си. Черните лепенки под очите му са различни. Номера му го няма._
	— _Знаеш ли, че носиш името Джо на лицето си?_
	— _Разбира се, че знам. Пише „Джоджо“._
	— _Така е — смея се._
	_Какъв глупчо!_
	_Той ме придърпва към себе си и ме целува. Не се притеснява, че някой учител може да ни види. Аз се боя, но той ми обещава, че няма да се случи нищо лошо, и му вярвам._
	— _Обичам Джоджо повече от всичко._
	— _Така ли? Трябва ли да се тревожа?_
	_Лиъм поклаща глава. На устните му се появява усмивка и проваля играта му на кораво момче._
	— _Ти си моята Джоджо. Само моя — казва._
	_Целува ме отново и после хуква. Почти е излязъл на игрището, а аз все още гледам гърба му. Има много хубав задник._
	— _Хей, Джоджо! — провиква се._
	— _Да? — извиквам в отговор._
	— _Ще се оженя за теб някой ден._
	Бях сигурна, че ще прекараме живота си заедно. Мислех, че любовта ни беше единствена и неповторима. Може би щях да се примиря, ако беше срещнал друга и се беше влюбил, но не. Той просто замина. Каза, че се е задушавал.
	А аз имах мечта — американската мечта, и ние я изживявахме. Главната мажоретка се среща с куотърбека и капитан на футболния отбор. Бяхме като излезли от любовен плакат. Всички знаеха, че сме заедно и че нищо не е в състояние да ни раздели. Други момичета се опитваха, но Лиъм ги отблъскваше толкова бързо, че ги съжалявах… понякога.
	Вечеряхме всяка събота с родителите му в кънтри клуба на Бомонт. Госпожа Уестбъри беше студена като лед, а господин Уестбъри ме гледаше отвисоко. Отидох при тях, когато не успях да се свържа с Лиъм, и ги попитах дали знаят къде е, но баща му каза, че се радва, че Лиъм най-после е изхвърлил боклука. Бях толкова наранена, че изтърсих, че този боклук носи внука му.
	— Е, курвата най-после го постигна — каза той, преди да тръшне вратата в лицето ми.
	Лиъм още не е питал за родителите си и дали познават Ноа. Не знам какво ще направи, ако му предам думите на баща му. Дълбоко в сърцето си знам, че Лиъм никога не ме е мислил за боклук.
	Може би няма да попита и няма да се наложи да му казвам.
	Буди ме натиск върху рамото ми. Примижала с едно око, виждам Ник над мен. Залива ме вълна на ужас, когато отварям очи и виждам изражението му. Сядам и придърпвам одеялото около себе си. Той ми подава чаша кафе и сяда до мен.
	— Няма ли да закъснееш за работа? — питам.
	Знам, че аз ще закъснея, но Джена може да отвори магазина и сама.
	— Обадих се на Барбара и й казах, че ще се забавя. Мислех, че може би трябва да поговорим. — Сочи кутията на Лиъм. Тази, която криех от години. — Изглежда, че си поела на пътешествие в спомените.
	Отпивам от кафето внимателно, докато мисля какво да кажа. Не искам да го лъжа, но каквото и да кажа, ще изглежда като лъжа. Може ли да обичаш двама различни мъже? Ами ако чувствата ми към Лиъм са само заради Ноа, защото най-после виждам момчето си с баща му? Любов ли е това, което изпитвам към Лиъм?
	— Мейсън…
	— Не е Мейсън този, когото си гледала, Джоузи. Моля те, не бъди снизходителна с мен, като ме лъжеш!
	Ник не ме поглежда. Никога не сме се карали истински преди. Имало е много неловки моменти, особено след като му казвах „не“ всеки път, когато ме молеше да се омъжа за него.
	— Извинявай!
	Оставям чашата си с кафе на масичката, като внимавам да не използвам някоя снимка за подложка. Опитвам се да не ги гледам, докато ги събирам, но един портрет на Лиъм спира погледа ми. Тежката въздишка на Ник ме изтръгва от унеса ми. Връщам купчината снимки в кутията им и затварям капака.
	— Наистина ли трябва да ги пазиш? Ще видиш повечето от тези хора на събирането по случай годишнината от завършването.
	— Да, трябва — сопвам се.
	— Нима? Защо? За да си спомняш за добрите стари времена? Така ли?
	— Какво искаш да кажа? Че съжалявам, че съм ги запазила? Не съжалявам. Той е баща на сина ми, Ник, и независимо дали ти харесва, или не, ще присъства в живота ми.
	Вече не мога да седя до него. Ставам и започвам да крача. Ръцете ми треперят, толкова съм ядосана.
	— Какво имаш предвид с това, че ще бъде част от живота ти, по дяволите? Само през трупа ми!
	Изправя се и разлива кафето си. Много съм доволна, че събрах снимките, защото сега щяха да бъдат съсипани.
	— Защо се караме за това? Знаехме, че един ден ще се случи. Ако Лиъм не се беше върнал, Ноа щеше да попита.
	— Да, но мислех, че годеницата ми щеше да говори първо с мен, за да можем да вземем правилното решение за нашия син.
	Извъртам очи, когато казва „нашия син“. Знам, че се държа гадно, но направих най-доброто за Ноа. Отивам да донеса кърпа и започвам да почиствам кафето.
	— Взех решение. Поканих Лиъм на вечеря и казахме на Ноа онази вечер. Съжалявам, че не се посъветвах с теб. Не го направих, за да се скараме. Мислех, че постъпвам правилно.
	— Правилно за кого? За теб и за Лиъм ли?
	— За Ноа.
	Ник крачи пред прозореца на дневната. Ръцете му са стиснати на гърба. Отивам до него и поставям длан на рамото му. Той трепва и се дръпва от мен.
	— Спа ли с него?
	— Какво? Как може да ми задаваш този въпрос? — промълвявам невярващо. — Аз просто… Наистина, Ник, след всичко, което сме преживели, как можа да ме попиташ това?
	— Виж! — казва той и се обръща към мен. — Толкова пъти те молих да се омъжиш за мен и отговорът ти винаги беше „не“. Предложих ти и след смъртта на Мейсън, защото не исках повече да живея така. Тогава се появи Лиъм. Затова мисля, че поддържаш връзка с него, че си знаела, че идва, и че си планирала всичко това.
	— Не е честно.
	— Не, Джоузи. Това, което не е честно, е да се върна у дома и да прекарам последните няколко нощи в леглото сам, а след това да се събудя и да те открия заспала на дивана със снимки на бившия ти навсякъде около теб. После ти пускаш бомбата, че съвсем сама си решила да кажеш на момчето, което аз отглеждам, кой е баща му, защото така си искала. Това не е тази Джоузефин, в която се влюбих. Не знам какво е станало, докато ме нямаше, или какво е направил той, за да те накара да се държиш по този начин, но не ми харесва.
	Ник изхвърча от къщата, като затръшва вратата и слага край на разговора ни.

	* * *

	Когато се връща от работа, се отправяме към игрището. Лиъм си тръгва довечера след мача и това е последният път, в който ще бъде заедно с Ноа за известно време. Купил му е айфон и мислеше, че е потаен, когато ми подаде чек за неприлично голяма сума пари. Каза ми да ги задържа, а ако нямам нужда от тях, да ги използвам за резерва или да ги похарча за Ноа, както пожелая.
	Настроението на Ник още повече се развали, след като видя Лиъм на игрището. Ноа изтича при него и скочи в ръцете му. Чух как Ник измърмори нещо неразбираемо. Пренебрегнах го. Не отидох да говоря с Лиъм, но Пейтън отиде. Покатери се на раменете му и остана там да гледа как играе Ноа.
	Когато мачът свърши, Ноа напусна терена и се отправи право към баща си, а това вбеси Ник. Иска ми се той да бъде по-толерантен. Знам защо не е, но станалото — станало. Няма връщане назад. Лиъм заминава и няма да се върне бог знае колко дълго. Ник би могъл поне да му даде възможност да се сбогува.
	— Ноа, да вървим! — пухти Ник, докато хвърля дрехите си в багажника на пикапа.
	Лиъм клати глава и тръгва към нас, а Ноа е до него. Не мога да повярвам колко си приличат.
	— Ще се върна следващия месец за една седмица. Щом разбера кога точно, ще се обадя и ще ти кажа.
	Кимвам, неспособна да открия гласа си. Не искам това да свършва.
	— Бъди добър, ясно? И трябва да слушаш Ник, както се разбрахме.
	Навежда се и прегръща сина си. Запознал се е с него току-що, а вече заминава.
	— Довиждане, татко! — казва Ноа, преди да изтича към пикапа.
	Изражението на Лиъм сигурно е същото като моето.
	— Не се тревожи, Джоджо! — прошепва ми и ме целува по бузата, преди да се отдалечи. — Грижи се за семейството ми, Ник! — казва Лиъм и слага каската си, за да не чува тирадата на Ник.
	Гледам мотора, който отлита по пътя. Когато очите ми срещат тези на Ник, той ме гледа кръвнишки. Клати глава и удря пикапа си.
	Мисля, че току-що изгубих годеника си.


>	Глава 21
>	Лиъм

	Хубаво е да съм отново в студиото. Откакто се върнах, пиша като луд. Мисля, че вече имам достатъчно парчета за нов албум. Днес басистът ми Джими и барабанистът Харисън ще дойдат, за да поработим по някои от песните.
	Би трябвало да съм щастлив, но не съм. „Ето защо изоставих живота си.“ Не ме свърта и искам да се върна в Бомонт. Първите няколко дни тук бяха изпълнени със съмнения. Опитвах се да се обадя на Ноа няколко пъти, но не можах да се насиля. Ами ако не иска да говори с мен сега, след като вече ме няма?
	Но в момента, в който телефонът ми звънна и видях лицето му на екрана, разбрах, че това не е така. Когато отговорих, той изглеждаше щастлив и развълнуван и задаваше въпроси за Ел Ей и за студиото. Поиска да му пратя снимки на котарака и аз го направих.
	Колкото и дълго да говорим, все ми се струва недостатъчно. Времето, в което е на училище, и часовата разлика ме правят нетърпелив. Съботите и неделите са мои приятели.
	И мразя понеделниците. Те буквално убиват настроението ми след часовете бъбрене със сина ми. Още не съм казал на групата, но ще им кажа. Просто исках да запазя Ноа само за себе си за известно време. Харисън е единственият друг родител измежду нас. Той има седемгодишен син. Куин е продукт на забежка за една нощ, след която мамчето тръшна синия си вързоп на прага на Харисън. И моментално го превърна в баща.
	Залива ме паника, когато виждам лицето на Джоузи на телефона си. Сигурно нещо е станало с Ноа, иначе не би се обадила. Не сме говорили, откакто заминах. Не че нямам желание, но не искам да съсипвам отношенията й с Ник.
	— Ало?
	— Здравей! — прошепва тя.
	Затварям очи и броя до десет. Не може да ми говори така. Мисълта, че не е моя, ме убива.
	— Ка… — Гласът ми секва в гърлото, и то само след едно „здравей“. Трябва да се стегна. Това беше обикновена двусрична дума. Не означава нищо. — Какво става?
	— Днес е понеделник — казва го, сякаш това трябва да означава нещо за мен.
	Ровя в ума си и се чудя дали Ноа е споменавал нещо специално за този понеделник.
	— Обикновено идва след неделя — казвам с надеждата да повдигна настроението й.
	— Мейсън пращаше на Кейтлин дузина рози всеки понеделник, а днес ще бъде първият път, в който тя няма да получи цветя.
	Ако не я познавах, щях да кажа, че плаче.
	— Не можем да оставим Кейтлин без цветя, нали? — Отварям в интернет сайта на цветарски услуги. Избирам букет от кали, вместо от рози, и поръчвам да бъдат доставени чрез магазина на Джоузи. — Готово.
	— Какво искаш да кажеш?
	— Искам да кажа, че й поръчах цветя. Ще получава доставка всеки понеделник за година напред.
	— Лиъм…
	Гласът й секва и знам, че се опитва да овладее чувствата си. Изминалите седмици бяха трудни за нея. Тази Джоузи, която познавах, беше силна и уверена, но после изгуби Мейсън, а аз се върнах и създадох хаос. Оставаме на линия още няколко минути, а после тя отива да изпълни поръчката ми. Последното, което искам, е да затворя, но работата зове и двама ни.
	Когато момчетата влизат, изглеждат щастливи. Тази малка почивка им се е отразила добре. Сядаме и им показвам текстовете, по които работя. Харисън започва да се смее на някои от тях, с което си спечелва тупване от Джими. Седя търпеливо и ги чакам да кажат нещо.
	— Да не си се влюбил, докато не беше тук? — пита Харисън.
	Да. Всъщност никога не съм спирал да обичам тази жена. Тя просто ми показа какво съм пропуснал през всичките годините.
	— Не. Просто видях много близки хора. А приятелят ми умря и остави съпруга и две деца. Предполагам, че това ми въздейства.
	— Харесват ми — казва Джими. — Няма да ни е нужно много време, за да ги облечем в музика. Вече имам няколко идеи.
	Отиваме в студиото и започваме да обмисляме различно звучене. Повечето от песните може накрая да станат балади, но искаме да го избегнем. Трябва да добавим рок звучене, за да поддържаме интереса на феновете си. Ако издам албум, пълен с любовни песни, хората ще решат, че съм „омекнал“.
	— „Спасение“ трябва да е бавна — казвам, когато Джими започва да я пее.
	— Защо? Можем да я раздвижим.
	Поклащам глава.
	— Искам да е бавна. Искам хората да чуят текста и да осмислят значението му. Не искам думите да се изгубят в шумни вибрации.
	„Спасение“ е първото парче, по което работим. Нужни са ни само няколко опита, преди да харесам мелодията. Ще трябва да притисна Сам да направи това първия ни сингъл. Искам да го пусна възможно най-скоро.
	След като момчетата си тръгват вечерта, аз работя по миксирането. Превъртам песента отново и отново, докато не оставам доволен. Решавам, че ще опитаме още веднъж утре, преди да запишем крайната версия.
	На смесителния ми пулт тупват листове. Намалявам звука и оставям слушалките на главата си. Искам да се чуя как пея на Джоузи. Тази песен трябва да е съвършена. Сам се навежда над пулта, което ме вбесява, защото тя знае добре, че не трябва да пипа нещата ми.
	— Какво искаш?
	— Щеше ли да ми кажеш, че си се върнал?
	Обръщам се и отмествам листовете, които хвърли.
	— Ти си ми мениджър, не майка и ръководиш делата, не личния ми живот, Сам.
	— Да, но това е моя работа. — Тя вдига купчината и започва да рови в нея. — Да видим! „Лиъм Пейдж е в «При Ралф», без входна такса!“ „Боже мой, Лиъм Пейдж е толкова секси! Той свири безплатно в заведението «При Ралф»“. О, това ми е любимото: „Лиъм Пейдж пуска нова песен в местен клуб“.
	— Мини на въпроса! Зает съм.
	— Това! — Тя размахва листовете пред лицето ми. — Това е въпросът! Правил си бог знае какво с бог знае кого и си решил да изнесеш безплатен концерт, без дори да се посъветваш с мен. Боже, Лиъм! Знаеш ли какъв пиар кошмар е това?
	Отказвам да отговоря. Тя никога няма да разбере защо се съгласих на това участие, защото не прави нищо мило за приятелите си. За нея всичко е „какво можеш да направиш за мен“, а аз не искам да бъда такъв. Участието беше успешно и Ралф направи голям оборот онази вечер. Не съжалявам.
	— Слушаш ли ме?
	— Не съвсем. Опитвам се да работя.
	— Знаех си, че връщането ти в онова смотано градче е грешка. Може би трябва да отида в Бомонт и да видя за какво е цялото това вълнение.
	Свалям слушалките и се изправям с лице към нея.
	— Какъв ти е проблемът?
	— Ти, Лиъм. Писна ми от играта на котка и мишка, която играем. Време е да вземем решение.
	Започвам да се смея, но в мен се разгаря гняв.
	— Ти си тази, която играе игри. Не те обичам. Това, което направихме, беше грешка, Сам. Момент на слабост от моя страна, защото ти беше на разположение и беше готова да ми дадеш това, което исках.
	— Нямаш това предвид — хленчи тя. Пъхвам ръце в джобовете си и опипвам за телефона. Време е да се обадя на Ноа. Отдалечавам се от нея, но тя хваща ръката ми. — Лиъм, това, което имахме, беше специално.
	— Това, което имахме, беше секс, нищо повече.
	Оставям я да стои в студиото. Трябва да я спра, преди да стане неуправляема. Напоследък е все по-обсебваща и това започва да ме плаши. Не трябваше да смесвам бизнеса с удоволствието, а тя е само бизнес.
	Вървя по коридора, за да се отдалеча достатъчно от студиото. Клякам, вадя телефона и се обаждам на Ноа.
	— Здравей, татко! — отговаря той още преди първото позвъняване да е свършило.
	Гласът му стопля тялото ми. Искам да го запиша, за да мога да си го пускам непрекъснато.
	— Как си, приятел? Как беше училището?
	— Добре е. Трябва да пиша доклад по история, но мама каза, че ще ми помогне.
	— Това е добре. Знаеш, че и аз бих ти помогнал, ако бях там, нали?
	— Да. — Той наистина го мисли. Не мога да доловя никакво съжаление в гласа му. — Може ли да ти задам един въпрос?
	— Разбира се.
	Коленете ми започват да се схващат, затова се изправям и се облягам на стената, на която са златните ми плочи.
	— Дали твоите родители ще искат да бъдат мои баба и дядо?
	Сковавам се при споменаването на родителите ми. Не съм говорил с тях от вечерта, когато заминах. Татко каза, че съм ги опозорил и че съм глупак, щом се отказвам от футбола заради музиката. Че никога няма да успея. Мама просто стоеше там с чаша водка в ръка.
	— _Какво правиш тук?_
	_Винаги знаеш, че си добре дошъл у дома си, когато те посрещат така. Стърлинг сгъва и оставя вестника си, а после сваля очилата си. Бианка стои в антрето. Чашата й с водка е белязана за постоянно с яркочервеното й червило._
	— _Трябва да говоря с вас._
	— _Какво си направил, Лиъм? Да не си загазил?_
	— _Не, сър. Аз… — Не мога да го погледна. Винаги ме е гледал някак отгоре и ме е карал да се чувствам незначителен. — Напуснах колежа._
	— _Може да се върнеш на сутринта._
	_Поклащам глава._
	— _Не мога да се върна. Напуснах._
	— _Как така си напуснал? — изревава той, от което майка ми подскача, а ледът изтраква в чашата й._
	— _Мислех, че ще е различно, а не е. И говорих с баба Бети…_
	— _ТИ КАКВО? Мислиш ли, че съм те отгледал като Уестбъри, за да можеш да общуваш с боклук като нея?_
	— _Боклук ли? Тя е майка на жена ти — казвам възмутено и соча към мама, чието лице е абсолютно безизразно в момента. — Боже мой, какъв ти е проблемът? Тя е от семейството. Знам какво си направил. Какво сте направили и двамата. Мамо, ти си се отказала от мечтите си, за да се омъжиш за него. — Обръщам се и соча татко. — А ти си я накарал. Защо? Защо нейните мечти не са били толкова важни, колкото твоите? Погледни я! Тя е като проклет робот._
	— _Бети е като отрова, щом ти е казала това. Е, умнико, какви са плановете ти?_
	— _Ще отида в Лос Анджелис за малко, за да си опитам късмета в музиката._
	_Стърлинг се разсмива. С маниакален смях. Бианка минава през стаята и пълни чашата си. Сигурно тъпче черния си дроб с лекарства, за да функционира. Типично._
	— _Ако не се върнеш в училище незабавно, не идвай повече тук!_
	— _Изхвърляш ме, защото следвам мечтите си?_
	_Стърлинг вдига вестника си, отваря го и кръстосва крака._
	— _Не, Лиъм. Просто те уведомявам за възможностите ти. Имаш две: можеш да се върнеш в колежа, да говориш с треньора си и да запазиш мястото си в отбора или да излезеш през тази врата, да изгубиш попечителския си фонд и да забравиш, че си Уестбъри._
	— Не знам, приятел. Да говорим за това, когато се върна, става ли? Родителите ми са трудни понякога и не се разбираме.
	— Добре. Какво ще правим, когато дойдеш?
	— Ами мислех, че може да потърсим къща. Не искам повече да отсядам в хотел, а и се надявам, че може би майка ти ще ти позволи да оставаш с мен, когато съм там. Но ще трябва да говоря с нея. Няма нужда да го споменаваш. Аз ще се погрижа за всичко. Сега трябва да затварям, ще говорим утре.
	— Лека нощ! Обичам те, татко!
	— И аз те обичам!
	Плъзвам се надолу по стената, след като Ноа затваря. Знаех, че родителите ми ще се появят, рано или късно. Просто се надявах да е много, много по-късно.
	Прокарвам ръка през косата си. Мисля да я оставя да порасне малко, както я харесваше Джоузи. Може би тогава ще ме погледне с различни очи. Няма да лъжа, искам да си върна момичето.
	— Да не си надул корема на някоя?
	Обръщам се и виждам Сам да стои в коридора с ръце на хълбоците. Бясна е.


>	Глава 22
>	Джоузи

	Хелоуин отмина и колкото повече наближава денят, в който Лиъм ще се върне, толкова повече се изнервя Ник. Той не се е променил много, откакто Лиъм си замина последния път, и не е като да не съм опитала. Продължава да е напрегнат и унил. Казва, че е от работата, но знам, че е заради мен. Заради моите действия и неуважението към чувствата му. Обтегнах ненужно отношенията ни и не постъпих честно с него.
	Хвърлих се в работата, доколкото мога. Реших да разширя магазина и наех съседната сграда за допълнителна витрина. Планирам да направя и кафене с жива музика. Когато показах на Ник бизнес плана си, мислех, че ще се зарадва, но се оказа, че съм сгрешила. Той ме обвини, че осигурявам на Лиъм място, на което да свири. Когато любезно му напомних, че Лиъм Пейдж няма нужда от мен за нищо, той се изсмя и напусна масата.
	Бяхме толкова близки, но аз оплесках всичко. Сега трябва да оправя отношенията ни, а не знам как. Всички казват, че понякога стигаш до труден момент в живота си, но това прилича повече на ожулване, което не иска да заздравее, а близостта с Ник ми липсва и се чувствам ужасно, че изпитва болка заради мен.
	Джена пристига, а предприемачът я следва по петите, зяпнал задника й. Някои мъже са толкова тъпи! Тя застава зад щанда и прибира чантата си в шкафа, преди да му обърне внимание. Мисли, че е клиент. Може и да стане. Може да я подкупя да излиза с него, докато върви ремонтът, за да получа по-изгодна оферта.
	Току-що се превърнах не само в скапана годеница, а и в също толкова лоша приятелка. Трябва ми помощ.
	— Здравей, Хари! — казвам през Джена.
	— Здравей, Джоузи! — отговаря той, но продължава да гледа към нея.
	Щраквам с пръсти, за да привлека вниманието му. Нужна е цяла вечност очите му най-после да срещнат моите. Страхотно! Сега ще е разсеян по Джена през цялото време, докато е тук.
	— Да обсъдим плановете ми за съседното помещение! — казвам, като грабвам ключовете и заобикалям щанда. Дърпам ръкава на ризата му, за да ме последва, и не го пускам, докато не сме в безопасност навън. Шляпвам го по ръката. — Какво ти става, Хари?
	— Тя е красива.
	— Да, но е забранена територия. Тук си, за да работиш, а тя не излиза на срещи, затова по-добре да не ти хрумват разни идеи! — Отварям вратата на сградата, долепена до нашата. Хари влиза след мен. Харесва ми как работи. Той ремонтира магазина ми и знам, че мога да му се доверя. — Искам да има проход тук — соча към междинната стена. — А хладилниците да бъдат или на задната стена или в специално по-голямо хладилно помещение в този ъгъл. Тази страна от стаята — отивам от другата страна — има достъп до заден двор, затова искам тук да има зимна градина. А в ъгъла до втория прозорец си представям малка сцена. Барът ще отиде ето там — посочвам отсрещната стена.
	Хари започва да си записва и да мери стените. Почуква по тях и си отбелязва къде е чукал.
	— Мога да започна утре, ако си готова.
	— Готова съм — отговарям бързо.
	Нямам търпение да направя нещо ново за бизнеса си.
	— Искаш ли нова табела за отпред?
	Кимвам.
	— Да, така мисля. Аз ще поръчам оборудването, ако ти се погрижиш за останалото.
	— Добре — казва той, докато пише в бележника си. — Ще трябва да наема някого за озвучителната система.
	— Добре, Хари. Доверявам ти се.
	Оставям го да довърши огледа и се отправям обратно към магазина. Знам, че идеята ми е внушителна, но имам виждане как да стане и планирам да успея.
	— Кой беше това? — пита Джена, щом влизам през вратата.
	По изражението й не мога да позная дали се е зарадвала, или е била отвратена от него.
	— Хари. Той е предприемачът, който работи по разширението. Казах му, че си забранена територия.
	— Добре, благодаря! Знам, че съм тук от три години, но просто не съм готова — казва и прихваща букета, по който работи, и го опакова в хартия в пурпурно и златно.
	Харесва ми, че даваме възможност на клиентите да избират хартия в различни цветове. Повечето цветари предлагат само зелена или вестникарска, а аз предпочитам да добавям стил към цветята.
	— Донесох ти нещо, което дойде на имейла ми сутринта — казва Джена, като сочи към щанда.
	Вдигам лист хартия, чета заглавието и поглеждам към нея.
	— Какво е това?
	— Когато започнах тук, се абонирах за новини в сферата на цветарството. Не исках да мислиш, че никога не би могла да си вземеш почивен ден, затова трябваше да се уча. Все едно, това дойде днес и реших, че може да те заинтересува.
	Облягам се на щанда и чета за конгреса. Възможност да се запишеш в курсове и кръжоци и да посетиш отраслово изложение, всичко това на едно място, пише там. Никога не съм присъствала на подобно нещо преди, но с разрастването на бизнеса може би е време да започна да разширявам и знанията си.
	— Трябва да го направя.
	— Да, трябва — отговаря тя.
	Когато я поглеждам, се е ухилила от ухо до ухо.
	— Какво?
	— Ще бъде в Лос Анджелис следващата седмица.
	Поглеждам отново към листа и виждам, че конгресът наистина е там. Сърцето ми забива малко по-бързо при мисълта да видя Лиъм. Ами ако го видя да върви по улицата? Дали ще ме прегърне, или ще ме пренебрегне? Ставам глупава. Градът е огромен. Никога няма да налетя на него.
	— Трябва да отидеш — казва Джена и слага ръка на рамото ми. — Двамата с Ник имате нужда от почивка. Може би ще ви е от полза да се разделите за няколко дни.
	— Джена…
	Тя вдига ръка, за да ме спре, и само поклаща леко глава.
	— Недей, Джоузи! Не казвам да отидеш и да изневериш на Ник. Казвам да отидеш и да работиш, а ако се видиш с бащата на сина си на вечеря или на кафе, за да обсъдите предстоящите празници, така да бъде! Просто не пропускай тази възможност.
	Джена обръща гръб и довършва поръчката, върху която работи. Стоя, подпряна на щанда, и чета обявата отново и отново. Мога да мисля единствено за това, че ще видя Лиъм, но знам, че така ще засегна Ник, а не искам да го наранявам още повече.

	* * *

	Седя в тъмното, стиснала съобщението за изложението. Джена отдавна си е тръгнала. Самодоволната усмивка все още беше на лицето й, когато затвори и заключи вратата след себе си. Исках да я попитам защо ми дава това, но така и не можах да изрека думите.
	Вадя телефона и палецът ми се задържа над името на Лиъм. Не съм сигурна дали трябва да му се обадя. Ами ако ми каже, че идеята не е добра, или пък ако отида, а той е зает? Мога ли да приема отказ?
	Подскачам, когато навън прозвучава клаксон, и без да искам, натискам бутона за набиране, а лицата на Ноа и Лиъм осветяват екрана. Направих тази снимка, без те да знаят, че ги снимам. Ръката ми трепери, когато вдигам телефона до ухото си. Слушам позвъняванията и се надявам да не вдигне.
	— Ало!
	Не звучи задъхан или забързан, когато отговаря. Просто един спокоен и типичен Лиъм.
	— Нямах намерение да ти се обаждам — казвам едва чуто.
	— Радвам се, че го направи. Обичам да чувам гласа ти.
	— Не бива да ми казваш такива неща.
	Той се смее.
	— Ако очакваш да лъжа или да сдържам чувствата си, няма да се случи. На какво дължа удоволствието? Много се радвам да те чуя.
	— Боже! Толкова ли си любезен с всичките си жени?
	— Няма други жени, Джоузи. Кълна се. Е, какво става?
	— Мисля да дойда в Ел Ей за цветарско изложение и се чудех дали искаш да се видим.
	Лиъм мълчи за момент. Чувам го как диша и знам, че не е затворил.
	— Ще доведеш ли Ноа?
	— Не, събитието е през следващата седмица, а той е на лагер с бойскаутите. Само аз ще съм. Ако си зает и нямаш време, ще разбера. Знам, че е много скоро и вероятно вече имаш купища партита или каквото там…
	— Джоузи!
	— Какво?
	— Млъкни за минута! Боже! Искам да те видя. Ще намеря време. Къде ще отседнеш?
	Разгъвам листовката и поглеждам. Казвам му името на хотела и той започва да се смее.
	— Кое е толкова смешно?
	— Нищо. Просто аз живея на последния етаж.
	Ще прекарам края на седмицата в хотела на Лиъм. Мисля, че съм загазила.


>	Глава 23
>	Лиъм

	Джоузи е в Ел Ей днес. Всъщност е долу в Конгресния център. Знам, че не трябва да е единственото нещо, което занимава ума ми, но е. Задигнах една от програмите за изложението, което посещава, за да мога да си освободя графика — отмених две интервюта, което не се хареса на Сам. Тя настоя с много писклив глас да й кажа на кого съм направил дете, за да поправи щетите. Повторих й няколко пъти, че няма такова нещо, но не ми вярва. Манията й по бременността започва да ме плаши.
	Исках да посрещна Джоузи на летището, но не посмях да я питам кога каца самолетът й. Трябва да се опитам да запазя хладнокръвие, въпреки че съм изкушен да посетя нейното крило на хотела, за да я потърся. Ще вечеряме в моя панорамен апартамент. Няма да я извеждам извън хотела, защото не искам да виждам лицето й по клюкарските вестници и в гадните телевизионни предавания. Дори не искам пресата да знае името й. Ще започнат да ровят, а това ще застраши Ноа.
	Не би трябвало да я водя в моята стая — смятам, че ще бъде грешка, но откакто я целунах онази вечер, когато казахме на Ноа, че аз съм му баща, не мога да спра да мисля за нея. Не е редно и знам, че ще се омъжва за друг, но аз съм готов на всичко. Достатъчно е да е в апартамента ми, дори да не мога да я докосна така, както искам.
	Поглеждам котарака без име, който седи на рамката на прозореца, и се разсмивам. Ноа няма търпение да се запознае с него. Започнах да търся къщи в Бомонт, нещо за мен и Ноа. Повечето са добри като големина, но аз искам хубав голям заден двор и мазе, което да звукоизолирам и да превърна в студио. Колкото и да ми се иска да почивам по цяла седмица месечно, имам крайни срокове, а и новият албум върви доста бързо. Това означава, че Сам ще планира още едно турне и ще съм още по-далече от Ноа. Трябваше да забавя писането на песните.
	Усмихвам се, когато на вратата се почуква. Това е момчето от румсървиса. На рецепцията знаят, че трябва да дадат карта за достъп на Джоузи за моя етаж, когато се представи там след няколко минути. Нервите ми са изопнати.
	Отварям вратата и там стои един от сервитьорите. Това е и добре, и не е. Добре е, защото го познавам. Лошо е, защото знае, че обикновено се храня сам, а тази вечер определено няма да съм сам.
	— Компания ли ще имате, господин Пейдж? — пита той, докато бута сервизната количка в стаята ми.
	— Не, Майкъл. Просто работна среща.
	— Доста луксозна и романтична вечеря за работна среща.
	— Тя пише книга. Трябва да се погрижа да разбере всичко правилно. Не искам да ме цитира погрешно — лъжа здраво.
	— Разбирам, господин Пейдж. Къде я искате?
	В спалнята ми, но това не е възможно. Възнамерявам да се храним в близост до балкона, но не искам от румсървиса да знаят това. Не се съмнявам, че Майкъл ще клюкарства, когато се върне долу.
	— На масата — казвам.
	Той кимва и избутва количката до нея, а после я подрежда. Поглеждам часовника си и броя минаващите секунди. Майкъл се движи изключително бавно. Тя ще се появи всеки момент.
	— Сложих допълнителна бутилка шампанско в хладилника ви, господине.
	— Благодаря, Майкъл!
	Подавам му бакшиша и той излиза. Въздишам облекчено. Сега ми трябва само Джоузи.
	Тихо почукване ме праща тичешком към вратата. Поглеждам какво нося и се тупвам по главата. Трябваше да се преоблека. Планирал съм луксозна вечеря, а ще се появя по дънки и тениска. Отварям вратата и дишането ми спира. Пред мен стои моето момиче. Косата й е вдигната на кок, но няколко кичура са се измъкнали и висят край лицето й. Облечена е в черна рокля с остро деколте, която подчертава всяка извивка, която помня, и някои, които мисля, че трябва да разуча. Роклята й стига до коленете и е съчетана с високи черни ботуши. Пред очите ми пробягва картина как съм коленичил с ципа в уста. Определено нещо, което искам да опитам с нея някой ден.
	— Боже, Джоджо! Красива си!
	Тя се изчервява и прокарва ръце надолу по роклята си. Отдръпвам се, за да я пропусна, и вдишвам дълбоко аромата й, докато минава покрай мен. Мирише на цветя, типично за Джоузи. Преглъщам трудно, докато очите ми обхождат с наслада гърба й.
	Тръшвам вратата, което кара Джоузи да подскочи. Когато се обръща, червенината й не се е скрила и се надявам, че е, защото аз й въздействам, а не защото съжалява, че е в апартамента ми.
	— Съжалявам. Не исках да те стряскам.
	— Няма нищо. Днес съм малко нервна.
	Разбирам я. И аз съм така цял ден. Отвеждам я до дневната. Очите й се разширяват, когато вижда гледката през стъклената стена.
	— Еха! Лиъм, това е…
	Тя ме оставя и пристъпва напред, давайки ми възможност да гледам как попива ярките светлини на Лос Анджелис. Поклаща глава и покрива уста с ръката си.
	— Какво не е наред? — питам, запазвайки разстоянието между нас.
	— Разбирам защо ме напусна. Красиво е.
	— Вечер, когато е осветено така, е направо поразително, но през деня не е чак толкова впечатляващо. — Заставам зад нея и поставям нежно ръка на хълбока й. — Погледни! — Соча й мястото, където прожекторите осветяват небето. — Това е премиера на филм. Вероятно точно сега там има хиляди пищящи фенове.
	— Някога ходил ли си? — пита тя.
	Затваря очи и обляга глава на рамото ми. Трябва да си напомня да бъда добро момче.
	— Да. Голямо преживяване е. — Държа я за малко и ми се иска да останем така цяла нощ. — Джоузи, ти смяташ, че съм те напуснал заради това, но не е така. Исках да бъдеш до мен всяка минута от всеки ден, но не мислех, че ще дойдеш.
	Тя не отговаря, а прави немислимото и се измъква от мен, за да огледа помещението. Докосва наградите ми „Грами“, златните ми плочи, обложките на албумите, които имам на стената.
	— Справил си се наистина добре.
	— Бях твърдо решен. Имах много да доказвам.
	— На кого?
	— Предимно на себе си. — Водя я до масата и издърпвам стол за нея, а когато сяда, го прибутвам леко напред. Тя слага салфетката в скута си, докато аз наливам чашите с шампанско. — Съжалявам, че не се преоблякох. Това е обичайното ми облекло, освен ако не съм на едно от тези събития — соча към прозореца.
	— Често ли ходиш?
	Повдигам капаците на храната и сядам.
	— Зависи от това какво се случва при мен. Ако се задава нов албум, да, ходя. Безплатна реклама е и мога да лансирам датата на излизане или да говоря за сингъла, който пускат по радиото. Освен това се наложи да отида на няколко премиери на филми, в които имаше наши песни.
	Джоузи мълчи известно време. Съсредоточена е върху храната и се чудя дали не съм казал нещо грешно. Надявам се да не съм, но тя трябва да види колко различен е животът ми тук в сравнение с този в Бомонт.
	— Може ли да ти задам един въпрос?
	— Разбира се — казва тя, преди да отпие от шампанското си.
	— Щеше ли да ти хареса всичко това? Светлините, шумът, пътуването и дългите часове работа? Да бъдеш откъсната от тихия живот и да не можеш да вървиш по улицата, без някой да те снима. Да се тревожиш чия дреха носиш на премиера и да си обградена от хора, които щяха да са ти приятели заради това коя си или за кого си омъжена. Би ли избрала подобен живот за себе си?
	Джоузи оставя вилицата и вдига салфетката до устните си. Когато я отдръпва, ми се усмихва.
	— Ако ме питаш дали днес бих могла да живея така, отговорът е „не“. Живея толкова тихо през последните десет години, че няма да знам какво да правя, ако се наложи да дойда тук сега. Но ако ми беше казал, че трябва да избера между това повече никога да не те видя и това да се преместя тук, за да опиташ късмета си като музикант, щях да дойда с теб. Щях да тръгна онази вечер, защото ти беше животът ми, Лиъм.
	— Не мислех, че ще го направиш, а не исках да чуя как ми отказваш или подценяваш амбицията ми за нещо различно. Трябваше да опитам.
	— А сега, след като опита?
	Поклащам глава. Няма правилен отговор. Няма значение какво ще кажа, защото изгубих десет години с нея и със сина си.
	— Обичам живота си, Джоджо, и го мразя в същото време. Харесвам това, което правя, да създавам музика и да забавлявам хората. За две седмици написах цял албум, който ти и Ноа вдъхновихте. Това чувство е неописуемо за мен. — Навеждам се напред и вземам ръката й в моята. — Но беше тежко да те загубя. Липсва ми всичко, свързано с теб. Будя се сутрин и се чудя какво направих, по дяволите. Защото имах най-красивото момиче, а се отказах от него. И за какво? За това? — Разпервам ръка. — Живея на хотел, защото е удобно. Някой се грижи за готвенето, за чистенето и за прането ми. Мениджърката ни определя какви интервюта мога да давам и чии дизайнерски дрехи да нося. Аз съм нейна кукла на конци и й плащам за това. Понякога ми се иска да се откажа, но тогава си спомням защо го правя.
	— Ти наистина си добър в това, което вършиш.
	— Благодаря! — казвам и вдигам ръката й до устните си.
	Целувам леко кокалчетата й. Пускам я неохотно и наливам още шампанско в чашите ни.
	— Да не се опитваш да ме напиеш?
	Отправям й специалния си поглед. Устата й се отваря, а очите й се замъгляват. Джоузи току-що срещна Лиъм Пейдж.


>	Глава 24
>	Джоузи

	Успявах да избегна повечето погледи на Лиъм преди този. Знам, че устата ми е зейнала като на риба, а езикът ми е пресъхнал. Кръстосвам крака, за да спра пулсирането между бедрата си. Сядам назад, а той се усмихва и поклаща глава. Става и застава зад мен.
	— Какво има, Джоджо? — прошепва прелъстително.
	Носът му се плъзва по тила ми и кара дишането ми да се накъса. Когато захапва ухото ми, аз се гърча на стола. Трябва да се дръпна от него, преди да направя нещо, за което ще съжалявам.
	Той се разсмива и ме целува по бузата. Когато се връща от кухнята, носи друга бутилка шампанско и вече съм загазила.
	— Това не беше мило — казвам, опитвайки се да бъда твърда.
	— Знаеш ли, ако имаш някакъв проблем, бих могъл да ти помогна.
	Очите му са прелъстителни, докато се взира в мен. Преглъща и аз гледам как се движи адамовата му ябълка. Припомням си безбройните целувки, които съм поставяла там.
	— Чувала съм за този поглед, който отправяш на жените.
	— Не смятах, че си от тези, които си купуват тези боклучиви списания.
	— Джена ги следи. Тя ми каза. Иска да присъства на някой от концертите ти. Не знаеше кой си, докато не дойде в града. Искам да кажа, че знаеше, но не знаеше за връзката ни.
	— Напомни ми да й пратя билети и пропуск за среща с групата зад кулисите!
	— Недей! — отговарям.
	Не мисля, че искам друга жена да изпита този поглед.
	— Джоузефин Престън, ревнуваш ли?
	Надигам чашата си и поглъщам малко течна смелост.
	— Тя мисли, че си секси. Знам, че ми е приятелка, но също така знам, че не е излизала с мъж от три години, и ако го направиш, тя ще се превърне в желе и ще падне в краката ти. Не искам да мисля…
	— Имам очи само за една жена. Точка. — Лиъм оставя ножа и вилицата, подпира лакти на масата и стисва ръцете си. — Когато те видях, се убедих, че съм направил грешка. Не трябваше изобщо да заминавам или поне трябваше да се върна за теб. Животът ми е по-хубав, когато си до мен, Джоузи. Няма да направя нищо, с което да застраша това.
	— Аз ще се омъжвам — задавям се.
	Двамата с Ник се разбрахме да определим дата, когато се върна, а аз вече позволявам на Лиъм да ме докосва и да ме целува. Боже мой, каква ме прави това?
	— Къде е пръстенът ти?
	Поглеждам към голия си пръст. Ник ми е предлагал брак толкова пъти, но никога не ми е показвал пръстен. Може би си мисли, че не искам, въпреки че не съм сигурна откъде му е дошла тази идея. Защото аз искам да нося това, което той избере като символ на любовта си към мен.
	— Той е идиот. — Лиъм хвърля салфетката си на масата. — Ако беше моя, този пръст нямаше да е гол, особено, при положение че посещаваш бившия си приятел.
	— Той не знае, че съм тук. Искам да кажа, знае, че съм в Лос Анджелис, но не знае, че съм тук с теб.
	Лиъм избутва стола си и става. Взема дистанционно и пуска музика. Изминава трите стъпки до мен и протяга ръка.
	— Танцувай с мен!
	— Не бива — прошепвам, неспособна да го погледна.
	Пръстите му очертават страните ми и той нежно повдига брадичката ми. Очите ми откриват неговите.
	— Моля те, Джоджо. Не ми отказвай! Няма да кажа на никого.
	Избутвам стола си назад, ставам и поемам ръката му. Той ме отвежда до средата на дневната и натиска копче на стената, за да намали осветлението. Стоим в отблясъка на светлините на града.
	Ръцете му притискат леко кръста ми, а пръстите му са разперени, сякаш за да се докосва до по-голяма част от мен. Задържам длани на раменете му, на безопасно разстояние от косата му, докато телата ни се поклащат на сантименталната мелодия, носеща се от уредбата. Той ме придърпва към себе си и ръцете му се плъзгат нагоре по гърба ми, а после едната идва отпред, за да премести кичур коса от лицето ми.
	Всеки сантиметър от тялото ми гори. Погледът в очите му ми казва, че ме иска, но че аз трябва да направя първата крачка. Той плъзга ръка надолу по гърба ми, обхваща задника ми и ме притегля към себе си. Не съм забравила какво е да съм с него. Не мисля, че някога бих могла. Двамата се научихме на всичко. Изследвахме телата си и се учехме да си доставяме удоволствие, когато станахме любовници. Знаех как да го задоволя, познавах всяко тайно местенце, което го кара да тръпне и да се извива.
	Другата му ръка се спуска надолу от рамото ми, хваща моята и я поставя на тила си. Пръстите ми се заравят в косата му и той изстенва. Очите му се затварят. Сега е по-дълга, откакто беше в Бомонт. Така я харесвам най-много.
	Той ме придърпва още по-близо и се притиска към мен. Захапвам устна, за да задържа устата си затворена. Напрежението нараства. Желанието е тук и той го знае. Изучава ме, прави ме своя плячка. Очите му са притворени и замъглени. Той облизва долната си устна и очаква някакъв знак от мен, че може да предприеме следващата стъпка.
	Не мога да му го дам.
	И няма.
	— Кой пее? — питам, надявайки се да разредя напрежението.
	Гласът на певеца е дрезгав и секси. Мога да го слушам с часове. Лиъм ме навежда назад и гърдите ми се озовават на нивото на устата му. Целува всяка от тях, преди да целуне мястото помежду им.
	— Аз — казва той до кожата ми.
	— За кого е тази песен?
	Изправя ме внимателно. Ръцете ми инстинктивно се сплитат в косата му. Той поглежда устата, после очите ми.
	— За теб.
	— За мен ли?
	— Само за теб, Джоджо — казва и устните му срещат моите.
	Едната му ръка е в косата ми, а другата е с разперени пръсти на гърба ми. Той е нежен и съвсем леко дърпа долната ми устна между зъбите си, а после я пуска и прокарва език по нея. Би трябвало да го отблъсна, но не мога.
	Искам това.
	Искам да го почувствам.
	Посрещам езика му с моя. Лиъм стене и установява бавно и спокойно темпо. Телата ни се разгорещяват. Той спира да ме целува и прокарва пътека по бузата ми към ухото и надолу по шията ми. Държи ме уверено в ръцете си, докато ми пее с думи и целувки.
	Ръката ми се плъзва под тениската му. Усещането за кожата му под пръстите ми е опияняващо.
	Трябва да спра това и да помисля за Ник, но това сме аз и Лиъм.
	Той ме изостави.
	Намирам раменете му и го отблъсвам. Той се отпуска и ме поглежда. Разтърсва глава и отстъпва. Ръцете му са вкопчени в косата му.
	— Съжалявам…
	— Няма нужда да се извиняваш. Аз не трябваше да го допускам — казвам. Ръцете ми са празни без него. Искам да се пресегна и да го хвана, но това би отправило грешно съобщение. Достатъчно лошо е, че стигнахме толкова далеч. Аз съм сгодена, а това е изневяра. — Трябва да си вървя.
	Той не казва нищо, само кимва. Взира се навън в светлините на града и вероятно си спомня защо ме е изоставил. Поглеждам за последен път към него, преди да отворя вратата.
	— Джоузи, чакай! — Спирам, обръщам се и затварям вратата зад себе си. Той вече е до мен, преди да успея да си поема дъх. — Съжалявам. Не трябваше да те поставям в това положение. Държах се егоистично. Мислех само за себе си и за това колко ми липсваш. Ти си изкушение и точно сега искам да те вдигна на ръце, да те отнеса в леглото си и да не те пускам да си тръгнеш.
	— Не мога. Аз съм…
	Лиъм слага пръст на устните ми.
	— Просто ти казвам какво искам, за да не решиш, че ти пращам объркващи сигнали. Искам да знаеш точно как се чувствам, защото последния път, когато пазих тайни, това ни съсипа.
	— Не може да правим това, Лиъм. Аз ще се омъжвам.
	— Тогава ще чакам. Вечно, ако трябва. — Целува ме по бузата дълго и ме прегръща. — Искам да те видя утре.
	— Не знам.
	— Ще се държа като съвършения джентълмен. Обещавам.
	Кимвам, когато ми отваря вратата. Излизам от апартамента, без да откъсвам очи от него. Поглеждам отново, докато чакам асансьора. Лиъм стои с ръце в джобовете си и ме гледа. Асансьорът пристига и разбива сърцето ми.


>	Глава 25
>	Лиъм

	За първи път от години ще присъствам на вечеря за Деня на благодарността. Когато Кейтлин се обади и ме покани, приех веднага. Знаех, че не може и дума да става да прекарам празника с Джоузи и Ноа. След като тя беше в Ел Ей за изложението, отношенията ни станаха напрегнати и това отново е по моя вина.
	Знам, че оплесках нещата с нея и вероятно за нея. Пристигането ми в Бомонт този път е по-добро. Отседнал съм у Кейтлин, вместо на хотел, и съм й благодарен за това. Ще мога да прекарам времето си с Ноа в удобството на дома й, а в събота двамата с него ще търсим къщи, защото обещах в петък да гледам близначките, за да може Кейтлин да отиде да пазарува.
	Шофирам из града и се надявам да зърна Джоузи в магазина й. Знам, че е малко вероятно, но съм отчаян. Влюбен съм в момиче, което не може да отговори на чувствата ми. Трябва да приема каквото ми се предлага. Минавам два пъти, но напразно.
	Когато отбивам в алеята пред къщата на Кейтлин, Пейтън стои и маха от ремаркето на пикапа. Излизам от колата под наем и тя започва да подскача и да крещи името ми.
	— Здравей, госпожице Пейтън!
	Отварям багажника и вадя нещата си. Взех допълнително дрехи, в случай че реша да остана повече от седмица. Миналия път бях тук почти половин месец и накрая се наложи да си купувам някои неща. Също така вдигам и чантата на „Епъл“ с лаптопа, който поръчах за момичетата. Искам да правя видео разговори с Пейтън и да гледаме мачовете заедно, за да не е сама в неделите.
	— Какво има в чантата, чичо Лиъм?
	Спирам на място, когато ми казва „чичо“. Това е нещо, за което сме се шегували с Мейсън много пъти, когато обсъждахме живота си и посоката, в която се отправяме.
	— Нищо важно, просто подаръци за теб, Ел и майка ти.
	Вълнението на лицето й си струва носенето. Не съм сигурен как ще реагира Кейтлин и дали изобщо ще ги приеме.
	Пейтън ме въвежда в къщата и миризмата на тиквен пай кара стомаха ми да изръмжи. Кейтлин е в кухнята с престилка на кръста, Ел също е там. Кейтлин идва да ме посрещне. Целувам я по бузата, когато ме прегръща.
	— Благодаря ти, че ме покани!
	— Пейтън имаше нужда от компания за мачовете. — Поглеждам към Пейтън, а тя свива рамене. Държи ръката на сестра си и нетърпеливо чака подаръците, които съм донесъл. — Тя ще ти покаже стаята ти.
	Следвам я надолу.
	— Помниш ли телевизора?
	— Разбира се — отговарям. Влизаме в светая светих на Мейсън и разбирам защо тя повдигна темата. В средата му има зейнала дупка. — Какво й станало?
	— Ел побесня и хвърли топката на татко в него.
	Не знам какво да кажа, затова просто си затварям устата. Родител съм едва от малко повече от месец и не съм подготвен да се справям с такива неща. Пейтън отваря една врата и влиза вътре.
	— Това е кучешката колиба.
	Не мога да не се разсмея при вида на стаята, която наистина е направена като кучешка колиба и в която Мейсън е прекарвал доста време. Трябва да благодаря на Кейтлин, че внесе смях в живота ми. Пейтън ме оставя да се настаня. Пиша на Ноа, за да го уведомя, че вече съм при Кейтлин и че ще се срещнем в петък. Исках да го видя тази вечер или утре, но Джоузи беше непреклонна, че той ще прекара празника с нея, Ник и семействата им. Не исках да споря, затова приех това, което тя предложи.
	Нося чантата с покупки, когато се качвам горе. Кейтлин седи на масата и разтрива слепоочията си с пръсти. Виждам отворена чекова книжка и купчина сметки. Дръпвам стола, сядам срещу нея и я потупвам леко. Тя се опитва да се усмихне, но е плакала.
	— Къде са момичетата?
	Тя вдига документите и ги избутва.
	— Гледат филм в стаята си.
	— Искаш ли да поговорим за това? — питам внимателно и соча купчината сметки.
	Тя поклаща глава и изтрива сълзите от лицето си.
	— Не мога да се справя. Ще трябва да продам къщата.
	Знам, че не е моя работа, но не мога да стоя безучастно. Вземам чековата книжка и поглеждам. Няма достатъчно дори за кутия мляко. Посягам за купчината сметки, но тя спира ръката ми.
	— Нека помогна, Кейтлин! Знам, че не искаш подаяния, но моля те, изслушай ме! Имам средствата да се погрижа за това. Заради Мейсън.
	— Не мога, Лиъм.
	— Не можеш и да продадеш къщата. Това е домът, който момичетата са споделяли с баща си. В него има спомени. — Вземам ръката й. — Искам да го направя заради тях. Моля те, позволи ми да реша този проблем!
	Тя дръпва ръката си, покрива лицето си и се разплаква още повече. А после ми кимва. Това е разрешение да се погрижа за сметките й. Смятам да направя много повече.
	Опитвам се да убедя Кейтлин, че има нужда да излезе поне една вечер, но тя отказва и ме избутва от вратата. Искам да дойде с мен в клуба на Ралф. Казах му, че ще свиря няколко пъти при него, ако входът е платен. Искам да изкара някаква печалба от мен. Това е най-малкото, което мога да направя.
	Пристигам рано. Вратата е подпряна с циментово блокче. Влизам вътре и го виждам да седи на сцената. Отивам при него и му подавам ръка.
	— Подранил си.
	— Да. Исках да говоря с теб за нещо, преди да изляза да свиря тази вечер.
	Изключвам усилвателя и микрофона, за да съм сигурен, че няма да ми пречат.
	— Какво има?
	— Искам да направя бенефис за семейството на Мейсън Пауъл. Ще доведа групата и ще накарам мениджъра ми да го уреди. Ще свирим безплатно, но парите от входа трябва да отидат за Кейтлин.
	Ралф разтрива брадичката си, а пръстите му се движат напред-назад.
	— Разбира се — казва много въодушевено. — По дяволите, разбира се! И таксите от тази вечер ще отидат за тях. Ще накарам госпожата да го напише на няколко табели.
	— Благодаря, Ралф! — потупвам го по гърба, преди да слезе от сцената.
	Аз се връщам при колата, за да си взема китарата. Обещах на Ралф тази вечер да направя истинско шоу. Включвам уредбите и правя бърза проверка на звука. Не се тревожа за качеството на микрофона, но искам да чуя акустиката на това място с усилвател.
	Около сцената се въртят жени, някои облечени с възможно най-късите си поли. Ако това беше, преди да се върна в Бомонт за погребението на Мейсън, щях да отведа някоя отзад за едно бързо чукане, но вече не може да се случи. Нито една от тях не ме привлича. Всъщност облеклото им показва колко са лесни.
	Щом светлините в бара стават приглушени, започвам. Тази вечер ще изпея дванайсет песни, може би и нещо на бис. Още не съм решил. Започвам с „Незабравима“. Това ще бъде вторият ни сингъл. Сам ще ме убие, ако разбере, че съм го свирил, но не ми пука.
	Между песните приемам няколко желания от феновете отпред. Те искат някои от по-ранните ми хитове, но повечето песни, които пея, са от последния ни албум.
	— Добре, има време за още едно желание? — питам тълпата.
	— Аз имам едно — крещи някой от бара. Очаквам човекът да излезе напред, но никой не помръдва. — Аз имам желание, казах.
	— Добре, да го чуем! — отговарям.
	Все още чакам някой да се появи.
	— Първото ми желание е да оставиш шибаната ми годеница на мира. Второто е да напуснеш Бомонт и никога да не се връщаш. А третото ми желание е да кажеш на сина си какъв скапан загубеняк си, за да може, когато си тръгнеш, той да не ме намрази за това, че съм те изгонил.
	Пияните хора са гадост.
	Най-накрая виждам Ник. Клатушка се наляво-надясно. От двете му страни има по един приятел, които се опитват да го накарат да седне. Всички в бара мълчат. Половината гледат мен, другата половина — него.
	Подрънквам на китарата, за да привлека вниманието.
	— Не можеш ли да ми отговориш, Уестбъри?
	— Не, Ашфорд. Това не е времето, нито мястото.
	— Тогава да излезем навън, тъпако!
	Поклащам глава и свалям китарата.
	— Съжалявам, това беше всичко за днес. И не забравяйте за благотворителния концерт, който ще изнесем!
	Прибирам китарата и клавирите, а Ралф се извинява в ухото ми за случилото се. Казвам му да не се тревожи, защото е ясно, че Ник е пиян. Оглеждам заведението за него, но вече го няма и решавам да си вървя.
	Когато излизам, той стои пред бара, облегнат на някакъв пикап. Нямам настроение да говоря с него, ако ще се държи така. Поставям инструментите на задната седалка и се обръщам с лице към него. Той се приближава бавно към мен, неспособен да върви в права линия.
	— Къде са другарчетата ти?
	— Нямам нужда от тях, за да те сритам, Уестбъри.
	— Няма да се бия с теб — казвам и се отдръпвам от колата си.
	— Аз пък искам да се бия с теб. Трябва да се бия за семейството си. Откакто се появи, всичко е „Лиъм това“ и „Лиъм онова“, „баща ми това“, „баща ми онова“. Аз съм шибаният му баща, не ти. Аз го отгледах. Аз промивах ожулените му колене и го учех как да играе футбол, докато ти си чукал половината женско население. А бъдещата ми съпруга… Боже, в каква кучка се превръща тя заради теб…
	— Нея наричай кучка, Ник! Пиян си и ще съжаляваш.
	Вадя телефона и пиша на Джоузи, че трябва да дойде и да го прибере, преди да е станало нещо лошо.
	— Ти я изостави. Аз събрах парчетата. Чаках търпеливо да погледне към мен, а когато накрая го направи, бях много щастлив. Но не, ти трябваше да се върнеш и да развалиш всичко. Тя обича мен, не теб, така че защо не си събереш нещата и не си заминеш? Направи услуга на всички ни и се разкарай от тук! Искам си семейството, а ти ми пречиш.
	— Той е мой син, Ник. Не съм го изоставял. Той заслужава да ме познава.
	Ник поклаща глава и се обляга на колата ми. Главата му виси на гърдите. Изглежда, сякаш плаче, но сигурно само така ми се струва. Разбирам го, обаче няма начин да се откажа от Ноа. От Джоузи — да, ще я чакам, колкото е необходимо, но Ноа е мой и възнамерявам да съм до него.
	Джоузи пристига. Ярките светлини на фаровете осветяват Ник. Той вдига поглед и засенчва с ръка очите си. Аз стоя на същото място, на което бях, и чакам тя да излезе от колата.
	— Здравей, бебче! — казва той, когато вижда Джоузи. Тя ми се усмихва едва, преди да прегърне Ник. — Обичам те, Джоузефин! Кажи ми, че ме обичаш! Кажи на Уестбъри, че избираш мен пред него!
	— Хайде, Ник, да си вървим!
	— Кажи му, Джоузи! Кажи му, за да си тръгне и да ни остави на мира! Искам си годеницата.
	— Той те чува. Няма нужда аз да повтарям това, което ти казваш.
	— Спа ли с него в Ел Ей?
	— Не, Ник. Сега ела! Пиян си, а аз искам да се прибирам.
	Джоузи дърпа Ник към колата и му помага да влезе в нея. Не поглежда към мен, когато сяда на шофьорската седалка, нито когато тръгва.
	Аз се качвам в моята и тръшвам вратата.
	Една съвършена вечер е съсипана.


>	Глава 26
>	Джоузи

	Прекарах още една нощ на дивана, но този път не спах. Гледах пода, ръцете си и панорамния прозорец, който Ник постави за мен преди няколко години, и направих всичко възможно, за да държа ума си далече от пълната каша, в която се превърна животът ми, и от пияния мъж, който спи горе в спалнята ми.
	Когато Лиъм ми прати съобщението, исках да се разплача. Не само заради себе си, но и заради Ник. След всичко, което се случи, след всичките грешки, които допуснах, никой не спря, за да помисли за чувствата му. Трябваше да сложа него на първо място. Той беше до мен, когато ми беше най-тежко, още преди да започнем да излизаме сериозно. Беше и до Ноа.
	А сега страда заради моята неспособност да видя друг, освен Лиъм. Не мислех, че Лиъм ще се върне.
	Но той е тук и ме кара да чувствам неща, които не съм изпитвала, откакто си наложих да престана да мисля за него. Може би никога не съм спирала истински. Може би просто съм потискала чувствата си. Обичам Ник, но не по същия начин, по който обичам Лиъм. Лиъм беше първи за мен във всичко, но това не е достатъчно, за да се откажа от Ник.
	Кафето е готово и аз наливам една чаша, която поставям върху поднос с няколко препечени филийки и бекон за Ник. Той рядко е в такова състояние, затова не знам как ще се справи с махмурлука, особено след като трябва да обядваме с родителите му след няколко часа.
	Качвам се по стълбите внимателно и избутвам вратата на спалнята с крак. Той лежи по гръб с разперени ръце. Ако бях в леглото, щеше да ме е ударил през лицето. Стоя там и го изучавам. Русата му коса е разрошена. Юрганът е на пода в краката на леглото: Ник е покрит с чаршаф от кръста надолу. Гледам как оформените му гърди се повдигат и спускат, докато диша. Просто се радвам, че не е повърнал през нощта.
	Оставям подноса на нощното шкафче, отивам до прозореца и го отварям, за да влезе малко свеж въздух. Изпълзявам до Ник в леглото и не мога да се сдържа — протягам ръка и го докосвам. Прокарвам пръсти по гърдите му, следвайки мускулите му. Той потрепва леко и избутва ръката ми. Опитвам се да сподавя смеха си, но знам, че ме чува.
	Внезапно обгръща кръста ми с една ръка и ме притегля върху гърдите си, а другата поставя върху гърба ми. Буден е. Държи ме, докато се сгушвам в него.
	— Как се чувстваш?
	— Като смъртник.
	Гласът му е дрезгав. Трябва да се прокашля няколко пъти, за да прочисти гърлото си.
	— Имал си доста тежка вечер.
	Не казва нищо. Претъркулва се, за да сме лице в лице. Стисва края на ризата ми, сякаш ще се изгуби, ако не се държи за мен.
	— Пих твърде много и имам чувството, че съм направил нещо глупаво.
	Кимвам. Не искам да го засрамвам. Свършил е достатъчно и сам. Отмествам косата от лицето му — лице, в което се влюбих преди години.
	— Приготвих ти закуска.
	— Ще ми кажеш ли какво съм направил?
	Свивам рамене.
	— Не знам всичко, само частта, на която станах свидетел. Предполагам, че с Лиъм сте разменили някои думи, защото той ми прати съобщение, че си пиян, и аз отидох да те прибера.
	Ник затваря очи, заравя глава в гърдите ми и ме придърпва към себе си. Също като мен и той се нуждае от сигурност, че всичко ще бъде наред.
	— Опитвам се, Джоузи. Наистина. Не знам какво стана снощи. Отидох в бара на Ралф и всички бяха полудели по Лиъм. Единственото, за което можех да мисля, беше как губя всичко заради човек, който не го заслужава. Започнах да пия и знам, че му казах разни неща, но не си спомням.
	— Нямам намерение да ходя никъде, Ник.
	След закуска той се къпе, докато аз и Ноа го чакаме долу. Сигурна съм, че Лиъм няма да спомене за скандала им, особено пред Ноа, затова казах на Ник да не го обсъждаме повече.
	Облякъл е тъмносив панталон и бяла риза. Вратовръзката му виси свободно, когато слиза по стълбите. Посрещам го долу и я връзвам вместо него. Той ме дръпва в силна прегръдка, докато Ноа не започва да ни се присмива.
	— Само чакай да си хванеш приятелка! — казва Ник, докато ми помага да си облека палтото.
	— В никакъв случай! Момичетата имат въшки и не разбират от футбол.
	Ник вдига ръка и Ноа я плясва. Извъртам очи. Моите момчета са непоправими.
	Обядът за Деня на благодарността при родителите на Ник винаги е интересен. Майка ми и баща ми също идват и става хубав и весел празник. Коледа за нас е много по-скромно събитие. Докато се събираме около масата и държим ръце за молитва, аз съм благодарна, че семейството ми е цяло. Поне днес.
	След обяда мъжете имат задължението да почистят, докато ние разглеждаме рекламни брошури за Черния петък и правим планове за утрешното пазаруване. Нямам представа какво да взема на Ноа и на Ник за Коледа и се надявам да видя _нещо_, което да привлече интереса ми.
	Успяваме да избегнем приказките за сватбата. С Ник се разбрахме да изберем дата след празниците. Искаме да изкараме спокойна Коледа, без да отговаряме на въпросите на хората къде ще се женим.
	Ноа, Ник и другите мъже излизат навън, за да поиграят футбол. Времето е променливо и мисля, че скоро ще завали сняг. Ноа има още един мач, преди сезонът му да свърши, и Лиъм обеща да го гледа.
	Лиъм. Не знам какво да правя с него. Понякога ми се иска да не се беше връщал и да не беше видял Ноа онзи ден. Мисля, че така щеше да ни е много по-лесно, но пък тогава Ноа нямаше да познава баща си. После мисля, че всяко дете трябва да познава и двамата си родители, стига да има възможност. Ел и Пейтън едва ще си спомнят Мейсън, когато пораснат. Не искам такава съдба за Ноа.
	Момчетата се връщат вътре мръсни и с порозовели бузи. Ник ме дръпва за целувка и пъхва ледените си ръце под пуловера ми. Избутвам го, но той ме държи здраво.
	— Обичам те! — казва до устните ми.
	— Аз също те обичам!
	Прибира косата ми зад ухото.
	— Искам да отидем до Кейтлин.
	— Защо? — питам.
	Лиъм е там и не искам да се карат. Особено пред Ноа.
	— Трябва да се извиня на Лиъм. Не ми се ще станалото миналата вечер да виси над главите ни, а и мисля, че Ноа би искал да го види. Може дори да се отбием у дома и той да си вземе сак, за да остане с Лиъм тази нощ. Да им дадем малко време.
	— Това ми харесва — казвам, преди да залепя устни към неговите.
	Ноа е повече от развълнуван, че ще остане при Лиъм. Когато спираме на алеята на Кейтлин, той изхвърча от колата още преди Ник да е паркирал. Ние влизаме ръка за ръка в къщата. Ноа вече е при Лиъм и се опитва да избута Пейтън от скута му. Кейтлин е на креслото с Ел. За миг поглеждам към Лиъм, който изглежда толкова удобно в дома на Кейтлин, че чак започвам да се чудя дали е възможно между тях да има нещо.
	Тя е тази, която го накара да се почувства добре дошъл, като отвори дома си за него и го покани за Деня на благодарността. Сега Лиъм лежи на пода с Пейтън върху корема му, сякаш притежава мястото.
	Той се изправя, щом вижда, че се взирам в него и че Ник е зад мен. Знам, че си измислям, но не мога да спра. Умът ми се изпълва с картини на тях двамата и усещам как полудявам. Кейтлин затваря книгата си и премества спящата Ел, за да може да се изправи и да ни поздрави.
	— Какво става? — пита тя и се прозява.
	— Решихме, че Лиъм би искал да види Ноа — казвам и поглеждам към Лиъм. — Но ако сте заети…
	— Не мисля, че гледането на телевизия се смята за заетост, Джоузи. Радвам се, че Ноа е тук — казва ми Лиъм.
	От начина, по който ме поглежда, ми става ясно, че знае за какво мисля. Минали сме през ревността преди, а тя току-що отново е надигнала много грозната си глава у мен.
	— Чувствайте се като у дома си! Ще сложа кафе.
	Лиъм става и помага на Кейтлин с Ел. Очите ми го следват по коридора, докато той я носи до леглото й. Явно вече слага близначките да спят.
	— Уестбъри! — казва Ник, когато Лиъм се връща в стаята. — Да излезем да поговорим!
	Лиъм не казва нищо, само кимва и излиза през страничната врата, която води към алеята. Ник ме целува по бузата и обещава да се държи добре.
	— Знам, че искаш да слушаш — казва Кейтлин, подава ми чаша кафе и ми кимва да я последвам в кухнята.
	— Къде отиват те? — пита Ноа, преди да изляза от стаята.
	— Да поговорят.
	Обръщам се отново към Кейтлин.
	— Какво става с теб? — пита тя, отпивайки от чашата си.
	— Нищо. Просто съм изненадана колко естествено изглеждаше всичко, когато влязох, това е. Предполагам, не съм очаквала да продължиш напред толкова бързо.
	Кейтлин се задавя с кафето си и съсипва бялата си блуза.
	— Ти шегуваш ли се, Джоузи? Мислиш, че Лиъм и аз сме… Боже, не мога дори… Съвсем скоро погребах съпруга си. Нямам намерение да правя нищо с никого. Лиъм е тук, защото не исках да е сам и не исках аз да бъда сама в Деня на благодарността. А Пейтън го беше помолила да гледа мачовете с нея.
	— Помислих само…
	— Помислила си грешно. Той се съгласи, защото по този начин Ноа ще може да остава при него, докато си купи къща. — Кейтлин отива до мивката, за да се почисти. — В случай че не знаеш, този мъж още е влюбен до уши в теб.
	— Знам, че е — промърморвам.
	Толкова съм глупава да мисля, че Кейтлин би започнала нещо с него.
	Тя избърсва ръцете си в кърпата и се обляга на плота.
	— Какво правиш, по дяволите, Джоузи?
	Взирам се в нея, после във вратата, преди отново да я погледна. В очите ми се събират сълзи. Скривам лицето си и се отпускам в обятията й.


>	Глава 27
>	Лиъм

	Ако отново спомена купуване на къща, ще се помоля някой да ме застреля. Двамата с Ноа прекарахме цялата събота и цялата неделя, обикаляйки из Бомонт с моята изключително енергична брокерка по недвижими имоти. Единственото, което научих, е как да въртя очи като деветгодишен.
	Сара, Сади или може би беше Сузи (не помня) ни показваше къща след къща, но никоя от тях не отговаряше на изискванията ми. Да, може да съм сам мъж с дете, което ще остава при мен понякога, но това не означава, че искам малка къща. Искам два етажа с голямо мазе, гараж за две коли и поне четири декара земя. Не мислех, че тези изисквания са неизпълними, но очевидно са.
	Сега с Ноа седим пред двуетажна къща в квартала на родителите ми. Предположих, че там има точно това, което искам, затова започнахме да обикаляме с колата в търсене на табела „Продава се“ и намерихме една.
	Чакаме агента по недвижими имоти да пристигне, за да я разгледаме отвътре, но вече знам, че я искам. Представям си как Ноа се катери по огромните дъбове, които ограждат имота, и как хвърля футболна топка с приятелите си в двора.
	Новият брокер излиза от колата си и ни махва. Той е нисък и пълничък, с бяла коса и розови бузи. Прилича на маршмелоу.
	— Здравейте! Аз съм Лиъм Уестбъри, а това е синът ми Ноа.
	— Приятно ми е. Аз съм Стю. Да влезем вътре!
	Следваме Стю по каменните стъпала. Верандата е широка, с бели колони и има отчаяна нужда от боядисване. Стю отваря вратата и ни пропуска. Пред нас е стълбището, отворено от двете страни, за да се виждат трапезарията и дневната. Дневната има два големи прозореца — един отпред и един отзад, и два по-малки отстрани. Кухнята е обновена, има килер и нови уреди, а прозорците гледат към задния двор. Точно до нея има баня с прилични размери. Трапезарията има един огромен прозорец, който гледа към улицата, и още два, насочени към страничния двор.
	Качваме се нагоре към четирите спални. Основната е голяма, с вграден дрешник, който води към баня с душ и джакузи. Следващите три стаи са много светли и просторни, но едната от тях е обзаведена като за бебе и ще се наложи да я променя. На етажа има и една обща баня.
	Стю седи на масата, когато слизаме.
	— Ще разгледаме мазето — казвам и го подминаваме.
	Той се усмихва и ни кимва, после се връща към документите си.
	До мазето се слиза през кухнята. Скачаме по стълбите, за да проверим здравината им. Има перално помещение и едно много голямо пространство.
	— Какво мислиш, тате? Може да се устрои една бърлога като на чичо Мейсън ето там, а студиото ти да бъде тук — сочи Ноа стената, отляво на помещението.
	— Така ли? Студиото трябва да е доста голямо. Нужно ми е място, за да подредя техниката.
	— Мисля, че ще е достатъчно голямо. А ти?
	Поглеждам сина си. Той сияе от вълнение.
	— Харесва ми. Ще ти хареса ли да живееш тук?
	— Да, определено.
	Обгръщам го с ръка и го придърпвам под рамото си.
	— Да си купим къща тогава!
	Качваме се обратно по стълбите. Стю вдига глава, когато влизаме.
	— Ще я вземем — изтърсва Ноа, преди да имам възможност да кажа нещо.
	— Да, купуваме я — потвърждавам.
	Стю започва да ни обяснява нещо за финансиране и банки. Казвам му, че няма да ползвам заеми за плащането и че искам да се нанеса още сега. Той се обажда на някого и предава предложението ми. От другата страна го приемат веднага, а аз се уговарям да се отбия утре в офиса му, за да подпиша документите.
	След като Стю си тръгва, двамата с Ноа вървим из двора. Той се покатерва на едно от дърветата, а после се надбягваме, за да видим кой е по-бърз. Може да съм го оставил да спечели, но никога няма да го призная. Напускаме къщата, когато слънцето започва да залязва, и отиваме да хапнем нещо.
	Семейна вечеря в „При Деб“ е любимо развлечение в Бомонт, стига да не си Уестбъри. Първият път, когато отидох там, беше, след като тъкмо си бях взел шофьорската книжка. Когато на следващия ден мама научи, беше ужасена. Ние, Уестбъри, не се принизяваме с места като това.
	Все едно.
	Обичам да ходя в „При Деб“. С Ноа се настаняваме в едно сепаре и поръчваме тържествената си вечеря. Той ме пита кога ще мога да докарам някои неща в къщата и аз му казвам, че ще поръчаме мебели и всичко друго, което ни е нужно, тази седмица. Още не мога да реша дали да напусна Ел Ей, затова ще прекарвам тук по една седмица всеки месец.
	Едва сме преполовили вечерята, когато Ноа пуска бомба.
	— Мама и Ник се карат много.
	Отпускам салфетката и поставям ръце на масата.
	— Какво имаш предвид? Ник удря ли я?
	— Не. Поне никога не съм го виждал да прави такова нещо, но ги чувам да спорят нощем. Той не смята, че трябва да прекарвам повече от една събота и неделя с теб наведнъж, и не иска да си купуваш къща тук.
	Подпирам ръце на лакти и отпускам брадичка на тях. Ноа не трябва да ги слуша да се карат заради мен. Не е честно.
	— Виж сега! Трябва да призная, че положението е трудно за всички ни. Когато дойдох тук за погребението на Мейсън, не очаквах да намеря теб. Бях изненадан, наранен и дори ядосан. Нямах представа, че съществуваш, и когато те чух да казваш, че си ме видял да целувам майка ти на видео, не знаех какво да мисля. Така че си представи какво си е помислила тя, когато се появих, или пък Ник, когато те е чул да ми казваш „татко“! В момента чувствата на всички ни са доста разбъркани, но ние се опитваме да намерим най-добрия начин да се справим с тях. Недей да мислиш, че тримата не те обичаме! Обичаме те много! Ти си на първо място за нас. Просто бъди търпелив с майка си и с Ник! Те ще се разберат и всичко ще бъде наред.
	Не знам откъде се появиха всички тези думи, но се чувствам добре, че му ги казах. Той трябва да разбере, че аз съм катализатор на споровете между Ник и Джоузи. Но не разбирам Ник. В Деня на благодарността той ми обеща да се опита да бъде мил заради Ноа и Джоузи. Аз не му обещах нищо.
	Оставям Ноа у дома и му казвам, че ще се видим утре. Точно сега уговорката е да вземам Ноа след училище, да остава с мен за вечеря и да го връщам един час преди времето за лягане, освен ако няма тренировка.
	Минавам покрай бъдещата ми къща и паркирам отпред. Искам Джоузи да тича на двора с мен и с Ноа. Искам цветята й да украсяват къщата отвън и отвътре. Искам тя да живее с нас и да бъдем семейство.

	* * *

	Това е последният мач на Ноа за сезона. Стоя на обичайното си място, а Пейтън е до мен. Тя дебне Ноа като ястреб и още не съм решил дали е влюбена, или просто иска да играе футбол. Кейтлин не позволява, но може би след няколко години ще размисли.
	Ноа е напрегнат днес. Направи две хвърляния, които бяха хванати от противниковия отбор, и държи непохватно топката. Броя секундите до почивката, за да го попитам какво става. Когато чувам сигнала за край на тази част, отивам до страничната линия, за да говоря с него. Той сваля шлема си и нещастното му изражение къса сърцето ми.
	— Какво става?
	— Не знам. Нищо не изглежда както трябва. Виждам всичко забавено.
	— Вярваш ли на съотборниците си?
	— Ноа, ела тук! — крещи Ник.
	Знам, че е негов треньор, но и аз знам за какво говоря.
	— Довери се на съотборниците си, Ноа! Хвърляй топката, както сте планирали. Те ще бъдат там, за да я хванат.
	— Благодаря, тате! Съжалявам, че не може да дойдеш довечера.
	Поглеждам Ноа въпросително. Но той е вече при отбора си, преди да успея да попитам за какво говори.
	Второто полувреме на Ноа е по-добро от първото, но отборът му все пак губи. Той изглежда тъжен и може би е ядосан на себе си, защото хвърля шлема си, а това е нещо, което изобщо не одобрявам. Отправям се към него, за да поговорим за спортсменството.
	— Вдигни го, Ноа! — заповядва му Ник. Ноа стои там със скръстени на гърдите ръце. — Не знам какво се опитваш да направиш, но няма да мине. Вдигни шлема си!
	— Ноа, какво става? — питам и пристъпвам напред, за да застана до Ник, който поема дълбоко дъх, обръща се и ме гледа кръвнишки.
	— Това не е твоя грижа, Уестбъри. Всъщност ти си проблемът.
	— Моля?
	— Чу ме — ръмжи той.
	Поглеждам към скамейките за Джоузи. Тя стои там. Лицето й е замръзнало, докато наблюдава сцената. Определено става нещо, за което не съм осведомен.
	— Събирай си нещата, Ноа! Ще закъснеем.
	Ноа гледа Ник, без да помръдне. После поглежда към мен със сълзи в очите. Отивам при него и го дръпвам настрани.
	— Ноа, какво има? — питам, навеждайки се до неговото ниво.
	— Има купон на отбора, а Ник каза, че не може да дойдеш.
	Поглеждам през рамо към Ник, който води разгорещен спор с Джоузи. Той прави нещата адски трудни, при положение че биха могли да бъдат много лесни.
	— Няма нищо, приятел. Ще бъдем заедно утре.
	— Не, аз искам да дойдеш и след като празненството е за деца, имам право да избирам.
	Синът ми мисли логично. Това е изумително!
	— Знаеш ли какво? Ти отиди на купона и ми се обади, когато свършиш! Тогава ще дойда да те взема и ще прекараш нощта при мен. Става ли?
	— Мама ще откаже.
	— Остави майка ти на мен! — казвам. Ноа се приближава и ме прегръща. — Между другото, ако още веднъж те видя да си хвърляш шлема, ще съжаляваш. Ясен ли съм?
	— Да, сър.
	— Отиди сега да го вдигнеш!
	Изчаквам малко, преди да прекъсна Джоузи и Ник. Не съм щастлив с това, което ще направя, но Ник не ми оставя друга възможност.
	— Така. Ноа ще ми се обади, когато вашият купон свърши, и ще го взема, за да отидем у Кейтлин, където ще прекараме нощта.
	Ник се подсмихва.
	— Кой казва? Ти ли?
	— Ник…
	— Не, Джоузи! Ти трябва да се справиш с него! — настоява Ник. — Оставяш го да те тъпче, а Ноа игра ужасно тази вечер, защото е ядосан на мен.
	— Не обвинявай Ноа! Вината не е негова.
	— Не се бъркай в това, Уестбъри!
	— Знаеш ли, Ник, мислех, че сме се разбрали, но явно съм сгрешил. Все едно, ти нямаш думата в това уравнение. — Не ми е приятно да говоря така, защото си обещах да се държа с Ник като с родител. Поглеждам към Джоузи, която изглежда засрамена. И би трябвало. — Ще взема Ноа, щом се обади. Ако това не те устройва, кажи ми сега, за да накарам адвоката си да ти прати споразумение за попечителство!
	Това са думите, които никога не съм искал да кажа, но тя не ми оставя друг избор. Съгласих се на всяко нейно изискване, а тя позволява на Ник да спори с мен дали да прекарвам време със сина си.
	Стига вече!


>	Глава 28
>	Джоузи

	Не знам какво направих, за да заслужа гадния обрат в живота си, но искам да разбера и да оправя тази каша.
	Купонът на отбора е, меко казано, епично бедствие. Ноа не говори с Ник. Ник не говори с мен. Родителите говорят за мен, като дори не проявяват обикновената учтивост да го правят зад гърба ми. Виждам ги как сочат и шепнат. Клатят глави и хвърлят коси погледи. Сякаш съм направила нещо лошо. Не би било по-различно, ако с Лиъм бяхме разведени и си поделяхме попечителството.
	Обзалагам се, че са ме заклеймили като градската блудница. Забременях от сериозния си приятел през лятото, преди да отидем в колежа, и да, той ме заряза, но тогава не знаеше за бебето, иначе нямаше да замине. По онова време Лиъм ме обичаше безусловно.
	И щеше да остане.
	Но щеше да бъде напълно нещастен, защото не искаше да играе футбол, а аз щях да му напомням за мечтата, която не беше негова, а моя. Щяхме да сме женени и разведени след няколко години, защото аз щях да го отклонявам от съдбата му.
	Съдбата е такава глупост!
	Нямам търпение да се махна от тук. Приключих с футбола за този сезон. Край на соченето, зяпането и въпросите дали Лиъм ще финансира отбора през следващата година, за да се купят нови униформи.
	Границата ми на безсилие достига връхната си точка. Мисля, че ми е нужна почивка. На някой тропически плаж с бял пясък и толкова синя вода, че да изглежда, сякаш се носиш в кристалночисто небе. Мога да затворя очи и да усетя топлината по кожата си, пясъка между пръстите на краката си и океана, чиито вълни ме успокояват със сладката си приспивна песен.
	Такова място е за романтика. Скривалище на любовници. Мога да си представя как с Ник прекарваме деня на един хамак и четем, докато се люлеем лекичко напред и назад. Аз ще се сгуша в него и въпреки че е горещо като в пещ навън, той ще ме разхлажда. Ще го обсипвам с целувки, а той ще ме погледне в очите и ще ми каже, че ме обича.
	Само че във фантазиите ми не Ник е този, когото поглеждам в очите.
	А Лиъм.
	Ноа идва при мен и ме прегръща зад гърба. Обичам сина си! Той е най-хубавото нещо, което ми се е случвало. И всеки ден благодаря на щастливата си звезда, че взех правилното решение и го задържах.
	— Татко е отвън — казва тихо в ухото ми.
	Кимвам и се измъквам от прегръдката му, а после напускам масата. Ник клати глава, докато двамата с Ноа вървим ръка за ръка към входната врата. Разбира се, Лиъм е там, облегнат на колата си, скръстил глезени и пъхнал ръце в джобовете.
	Не ме поглежда, но се усмихва на Ноа, сякаш не го е виждал от седмица. Той го обича, няма съмнение.
	— Не се отбихме да му вземем дрехи. Ще донеса.
	— Няма нужда. Ходих да пазарувам, така че ще има всичко необходимо за престоя в къщата на Кейтлин.
	Убива ме, когато говори за дома на Кейтлин. Звучи така, сякаш е неговият дом. Ноа влиза в колата и ми махва. Няма целувка за довиждане. Знае, че аз и Ник не се разбираме добре, и иска да е далече от мен. Не мога да го виня.
	Лиъм затваря вратата и идва при мен. Не съм подготвена да го погледна. Изражението му е безразлично, сякаш Лиъм Пейдж гледа на мен като някое от завоеванията си, на което случайно е направил дете.
	— Не може да ми го отнемаш, Лиъм. Той е всичко, което имам.
	Погледът, който ми отправя Лиъм, е остър.
	— Няма да ти го отнема, Джоузи, но няма да стоя настрана, когато Ник се държи по този начин. Опитах се. Направих всичко, което ти поиска от мен. Обаждам му се всеки ден, върнах се. По дяволите, купих скапана къща само за да има къде той да се чувства удобно. Приключих с успокояването на твоето гадже. Знам, че Ник го е отгледал, но Ноа е наш син, Джоджо.
	— Знам — произнасям задавено.
	— Не съм сигурен. Имам чувството, че Ник се опитва да докаже нещо. Сякаш те е спечелил. Той те искаше още в гимназията и не е тайна, че с него не бяхме приятели. Но сега… Нещо става с него и това не ми харесва.
	Лиъм се навежда и ме целува по бузата. Оставя ме, без да се сбогува. Гледам, докато колата му, която носи целия ми живот, се отдалечава. Обръщам се и поглеждам прозореца на пицарията. Всички се смеят и се веселят. Облягам се на стената, плъзгам се надолу и отпускам глава в ръцете си.
	— _Ето. Ник Ашфорд ме помоли да ти дам това. — Кейтлин размахва напред-назад сгъната бележка. — Да не се карате с Лиъм?_
	— _Не. Защо питаш? — казвам, докато оставям учебниците си в шкафчето._
	— _Не знам. Защо иначе Ник Ашфорд би ти написал любовно писмо?_
	_Изправям се и я поглеждам. Тя се хили самодоволно, а веждата й е вдигната._
	— _Нямам представа._
	_Посягам за писмото. Тя го дръпва бързо далече от ръката ми._
	— _Какво е това?_
	_Мейсън го грабва от нея. Кейтлин има виновно изражение, докато Мейсън го отваря. Той стои неподвижно, стиснал зъби. Обръща се и ме поглежда. Аз подпирам гръб на шкафчето._
	— _Да не си падаш по Ник Ашфорд?_
	— _Не, изобщо — защитавам се аз._
	— _Чакай Лиъм да види това! — казва Мейсън._
	— _Какво да видя? — Лиъм се навежда да ме целуне, преди да се обърне към Мейсън. — Какво е това? — пита, когато Мейсън му подава листа. Лиъм поглежда от листа към мен и обратно. — Какво е това, Джоузи?_
	— _Не знам. Кейтлин го донесе. Дори не знам какво пише._
	_Лиъм поглежда към Кейтлин, която свива рамене._
	— _Той ми го даде в часа по история._
	— _Тук пише — започва Лиъм: — „Скъпа Джоузефин! Осъзнаваш ли колко си красива? Виждам те в коридорите и ми се иска да имах смелостта да говоря с теб, но я нямам. Няма да знам какво да кажа. Иска ми се да те опозная по-добре. Обади ми се! Твой Никълъс Ашфорд.“_
	_Мейсън и Лиъм започват да се смеят, а това ме вбесява. Отдалечавам се от тях. Знам, че Ник ще има проблеми. Кейтлин трябваше просто да ми даде бележката, вместо да я размахва._
	_Преди да успея да вляза в час, една силна ръка ме избутва през двойната врата, която води навън. Знам, че е Лиъм, въпреки че е зад мен? Насочва ме към футболното игрище — любимото му място за разговор, само че сега не говорим._
	_Подпира ме на циментовата стена и краката ми се обвиват около него веднага. Устата му напада моята, а ръцете ни са навсякъде._
	— _Искаш ли да се обадиш на Ашфорд? — пита ме той, докато придвижва устни от устата ми надолу по шията._
	_Поклащам глава и това е истината. Нямам желание да опознавам или да говоря с Ник Ашфорд другаде, освен в клас._
	— _Той ми завижда, бебче. Иска всичко, което имам аз. Моля те, не му го давай!_
	— _Няма. Обещавам._
	Притискам пръсти в слепоочията си, за да прогоня напрежението, когато вратата се отваря. Ник стои там и ме гледа. Нещо трябва да се промени. Той ми подава ръка, за да ми помогне да стана, и пръстите ни се сплитат, докато вървим към колата. Изглежда много по-спокоен, когато Ноа не е наоколо, и това не ми харесва. Искам синът ми винаги да е с мен.
	Щом стигаме вкъщи, той ме подпира на стената и ме целува. Езикът му е жаден и див, докато се сплита с моя. Ник смъква ризата си и подръпва моята. Аз го избутвам и той решава, че искам само малко място, за да сваля дрехите си.
	— Трябва да поговорим — казвам, без да го поглеждам в очите.
	Той ме пуска и ме отвежда до дневната. И двамата сядаме. Извръщам се с лице към него, като подпъхвам крака под себе си.
	— Не може повече да се бориш с Лиъм. Не е честно към Ноа. Знам, че оплесках нещата, когато взех решението да кажа на Ноа за баща му, но стореното, сторено. Не мога да го променя. Трябва да приемем, че Лиъм вече е част от живота ни, и да продължим напред.
	Ник вдига ръката ми до устните си и я целува.
	— Права си. Държах се като задник. Права си също, че трябва да продължим напред. Точно затова се местим.
	Гледам Ник смаяна. Знам, че ушите ми сигурно са ме подвели. Той има сериозна практика тук, а аз в момента разширявам магазина си. Няма никакъв начин да се преместя.
	— Извинявай, какво каза?
	Гласът ми засяда в гърлото. Не мога да дишам.
	— Вземам си сабатикал* и заминаваме за Африка за година. Ще работя за „Лекари без граници“.
	[* Сабатикал — творчески отпуск от работата, който обикновено продължава от един месец до една година. — Б.пр.]
	По изражението му познавам, че говори сериозно и вярва, че и ние ще отидем с него. Взел е това важно решение, без дори да се посъветва с мен. Моето решение да кажа на Ноа за Лиъм е нищо в сравнение с това.
	— Не — прошепвам.
	Клатя глава. Няма да ходя никъде.
	— Ще бъде добре за нас. Ноа ще научи много.
	Изтръгвам ръката си от неговата и се изправям.
	— Ноа и аз няма да ходим никъде, Ник. Не може да вземаш такива решения за нас, без да говориш първо с мен. Лиъм…
	— Не ми пука за Лиъм, Джоузи. Вкарай си го в главата! Вземам семейството си и заминаваме.
	— Не. Ти може да отидеш, но ние оставаме тук.
	Ник се изправя и застава пред мен.
	— Какво искаш да кажеш?
	Поглеждам мъжа, когото обичах през последните шест години.
	— Щом искаш да заминеш, Ник, тогава върви! Но Ноа и аз оставаме тук. Ноа ходи на училище и на тренировки, а аз няма да го отделя от Лиъм точно когато изграждат връзката си. А също така имам магазин. Не мога просто да замина. И няма да го направя. Дори нямам намерение да обсъждам темата.
	— Значи, това е. Избираш Уестбъри пред мен.
	Поклащам глава.
	— Не, Ник. Избирам Ноа.


>	Глава 29
>	Лиъм

	Двамата с Ноа разопаковаме последния кашон с дрехи, които донесох от Лос Анджелис. Реших да се установя в Бомонт и да пътувам до Лос Анджелис. Харисън и Куин ще прекарат с нас Коледа. Харисън няма много роднини и когато му разказах за Бомонт, попита дали може да дойдат.
	Единственото, което не съм направил, е да кажа на Сам, че съм напуснал. Запазил съм апартамента в хотела до края на март. Дотогава трябва да си намеря квартира. Надявам се Джими и Харисън да нямат нищо против да записваме тук.
	Когато разказах на Харисън за Ноа, той беше развълнуван и напълно съгласен с моя план. Каза, че разбира защо имам нужда да направя тази промяна и че вероятно би направил същото, ако току-що беше разбрал за Куин.
	Нещата с Джоузи вървят по-добре, въпреки че между нас няма нищо, но аз не възразявам. Тя се нуждае от време, за да се оправи след раздялата, а аз, за да бъда баща. Имам да наваксвам за много години.
	Коледната елха ще дойде утре. Съвсем навреме, точно след като сме разопаковали и подредили всичко. Кейтлин и момичетата ще дойдат, за да я украсят — разбрах, че това е специалността на Ел. Кой съм аз, че да откажа на три красиви жени възможността да свършат цялата тежка работа?
	На вратата се звъни и Ноа изкрещява от върха на стълбата: „Аз ще отворя“. Стомахът ми се свива, когато го чувам да трополи надолу. И двамата с Джоузи се страхуваме, че ще се подхлъзне и ще си счупи нещо, но той не ни слуша. Може би ще чуе, когато се озове в Спешното.
	Чувам трясък и нещо се разбива. Изтичвам от кухнята към трапезарията, обзет от паника, защото не чувам Ноа, много е тих.
	— Ноа, добре…
	Спирам на място. Тя стои на входа, а краката й са опръскани със задушено. Едната й ръка е покрила устата й, а очите й се пълнят със сълзи. Докосвам рамото на Ноа и поглеждам към нея. Остаряла е, но очевидно е правила усилия да го предотврати. Не мога да видя дали още носи същото червено червило, каквото използваше, докато растях, но си мисля, че не се е променила много.
	— Ноа, защо не отидеш да вземеш ръкавици, парцал и найлонов плик, за да почистим тук?
	— Добре, татко.
	Ноа изтичва към кухнята. Изчаквам няколко мига, преди да срещна очите й. Тя гледа след Ноа.
	— Какво правиш тук?
	Поглежда ме със същия студен поглед, с който израснах. Ако не знаех, можех да помисля, че ме мрази. Че може би съм съсипал живота й.
	— Аз… Той е… Донесох задушено… Ти си…
	— Наистина ли си останала без думи, или водката най-накрая е увредила способността ти да се държиш като нормален човек?
	— Не съм пила от пет години — казва тя.
	— Честито! Трябва да си вървиш, преди синът ми да се е върнал. Не искам да обяснявам защо говорим така, сякаш се познаваме.
	— Лиъм…
	— Недей! — казвам и прекрачвам бъркотията, която е направила на верандата ми. Затварям тихо вратата зад себе си, за да мога да бъда откровен с нея. — Нямаш право да очакваш нищо от мен. Ти стоя там и гледа, когато той ме изхвърли от къщи. Ти трябваше да ме защитиш, трябваше да защитиш и Ноа. Живееш в същия проклет град, а той адски прилича на мен, затова не ми казвай, че не си виждала него или Джоузи! Трябваше да ми кажеш. Ти беше единствената, която знаеше как да се свърже с мен, но не го направи.
	— Съжалявам. Опитах се, но познаваш баща си. Той беше непреклонен.
	— Не искам извинения. Пропуснал съм десет години със сина си. Десет!
	— Ще ми позволиш ли да се запозная с него?
	Налага се да отвърна очи, защото не мога да гледам как спиралата й се стича по лицето като на улична проститутка от „Сънсет Стрип“. Не искам да я виждам такава, но за жалост, това е най-яркият ми спомен от нея.
	— Защо да го правя?
	— Няма причина. Аз не съм добър човек, Лиъм. Знам. Но се опитвам през цялото време да направя нещо добро за някого. Опитвам се да бъда независима и не толкова…
	— Робот?
	— Така ли ме виждаше?
	— Да, така — казвам, докато вървя към вратата. — Ти може да се запознаеш с него, но Стърлинг не. Не искам той да доближава сина ми.
	Тя кимва и ме следва в къщата. Ноа седи на стълбите с нещата за почистване в ръце.
	— Защо седиш тук? — питам го.
	— Вие водехте личен разговор. Не исках да ви прекъсвам.
	— Толкова е учтив!
	Кимвам, защото наистина е такъв. Джоузи го е възпитала добре.
	— Банята е по коридора. Двамата с Ноа ще почистим.
	Бианка Уестбъри върви по коридора в дом, който аз притежавам. Кълна се, никога не съм си представял, че ще доживея този ден. Почистваме счупеното, а Ноа полива верандата с маркуча. Страхувам се, че стъпалата ще се заледят през нощта, затова на сутринта трябва да проверим.
	— Коя е тя? — пита той.
	Иска ми се да кажа, че е непозната, но тя е тук и моли за възможност, каквато съм сигурен, че Джоузи не би искала да получи. Предполагам, че ако иска да вижда Ноа, може да идва и да го прави тук.
	Поглеждам през рамо и виждам Бианка, която стои в коридора и кърши ръце. Почистила се е, доколкото е могла, но е нервна. Никога не съм я виждал толкова несигурна в себе си. Махвам й да дойде и да седне в дневната. Тя се настанява в едно от креслата, докато двамата с Ноа сядаме на дивана.
	— Помниш ли, когато ме попита дали може да се запознаеш с моите родители? — Ноа кимва. Очите му светват при споменаването на моите родители. Иска ми се да не беше така. Те не са нещо, с което да се гордееш. — Ноа, това е Бианка Уестбъри, моята майка.
	Ноа гледа към мама, сякаш я изследва и сякаш научава всичко, което може, за нея. Тя потупва косата си и му се усмихва топло. Стисва ръце, а после оправя полата си.
	Ноа гледа от мен към нея и обратно и после свива рамене.
	— Как да те наричам?
	Бианка сяда напред, ръцете й са отпуснати върху коленете.
	— О, ами не знам. Аз… Да видим…
	— Наричам моите баба и дядо, баба и дядо и… Това е смешно, а, тате?
	— Тате — прошепва Бианка. Поглежда ме и се усмихва. — Мисля, че е добре да ме наричаш „баба Бианка“ — кимва и лицето й грейва. — Да, мисля, че „баба Бианка“ ми харесва.
	— Добре. Това е яко!
	— Да, яко е — казва тя.
	Започвам да се смея, Ноа също. Не мисля, че майка ми някога през живота си е употребявала думата „яко“.
	— Ноа, разкажи ми за себе си!
	Тези думи напълно ме изключват от разговора им. Тя се премества на дивана и сяда до него. Спомням си я такава, когато бях малък, преди нещата у дома да започнат да се променят.
	Оставям ги в дневната да се опознаят. Вадя телефона и се обаждам на Джоузи. Тя трябва да е наясно, че майка ми е дошла и е видяла Ноа, и предпочитам да й кажа, преди той да се изпусне.
	— Здравей! — казва Джоузи на третото позвъняване.
	Започнахме да говорим всеки ден, но избягвам да й казвам как се чувствам. Искам тя да дойде при мен, когато е готова. Нямам желание да се възползвам от разочарованието на някого и ако тя ме иска, трябва да е завинаги. Точно сега съм щастлив, че присъства в живота ми без драми.
	— Няма да повярваш кой почука на вратата преди половин час.
	— Доставчикът ли?
	Тя буквално не ме оставя на мира за броя на поръчките, които направих, само че аз никога досега не съм имал собствени мебели. Може да съм прекалил малко, но смятам да притежавам тази къща завинаги и тя трябва да бъде подходящо обзаведена.
	Засмивам се.
	— Бианка.
	Джоузи знае само какво изпитвах към родителите си в гимназията. Не съм й казвал за ултиматума, който ми постави Стърлинг, когато реших да напусна колежа. Изчаквам я да каже нещо. От другата страна не се чува нищо. Тя мълчи.
	— Какво става, Джоджо?
	— Тя просто се появи, така ли?
	— Носеше задушено на новите съседи. Какво има?
	Тонът й ме изпълва с любопитство. Тя обикновено е приказлива, но точно сега изглежда унила.
	— Нищо — казва и прочиства гърлото си. — Значи, не искаш да нося вечеря днес.
	Дори задушеното да седеше в кухнята ми, пак щях да искам Джоузи да донесе вечеря, защото се чувствам страхотно, когато тя е в моя дом и знам, че няма да се прибере вкъщи при друг. Нямам търпение да я отнеса по стълбите, да я сложа в леглото ни и да я задържа там завинаги.
	— Очаквам те за вечеря, затова ще трябва да побързаш.
	Тя се засмива и ме обвинява, че се възползвам от готварските й умения дори когато поръчва пица. Не отричам. Това е добро извинение да идва при мен вечер след вечер.
	— Ще се видим скоро — казвам и затварям.
	Надничам в дневната. Те още седят заедно, потънали в разговор. Гледам ги как общуват и се чудя как е позволила на Стърлинг да бъде такъв, какъвто е. Тя грее от вълнение, докато говори с Ноа. Защо не можеше да е такава и с мен?


>	Глава 30
>	Джоузи

	Ник го няма от три седмици. Изнесе се още след като ми каза, че иска да заминем в чужбина. Не знам къде е отишъл. Трябваше ми нещо, с което да се разсея, затова на следващия ден отидох на работа и казах на Джена, че няма нужда да идва в събота и че може да прави каквото поиска. Когато се прибрах, нещата му липсваха. Той нямаше много вещи в къщата, предимно дрехи, но усетих отсъствието му, когато влязох в банята и крема за бръснене и четката му за зъби ги нямаше.
	Ник ми липсва. Липсват ми смехът му, утехата му и начинът, по който ме прегръщаше нощем. Сърцето ми не е разбито. Не плаках за него, освен вечерта, в която си тръгна. Не е честно спрямо него да се чувствам така. Но той постъпи правилно, като си замина. И по този начин ни спаси. Просто искам да знам дали е добре.
	Двамата с Ноа ще прекараме Коледа у Лиъм заедно с Кейтлин и момичетата. Ще бъдем като едно голямо семейство, което се справя със загубата на приятел, съпруг и баща. Те сигурно вече са там и украсяват. Лиъм искаше да изчакат, докато отида и аз, но му казах да започват без мен. Ще имам достатъчно работа после.
	Като се замисля, Джена трябваше да е тук сега. Натоварено е. Не че се оплаквам от многото клиенти, но един допълнителен чифт ръце щеше да бъде добре дошъл. Момчето за доставки днес определено добави доста към коледния си фонд от бакшиши.
	— Здравейте, госпожо Потър!
	— Здравей, Джоузи! Обожавам малкия ти магазин по време на празниците. Толкова добре се справяш с украсата и с цветята.
	— Благодаря! Какво мога да направя за вас днес?
	— Бих искала букет от червени рози и бели кали, който да добави малко контраст в антрето ми.
	— Разбира се, госпожо Потър.
	Оставям клиентката да разглежда коледните звезди. Насочвам друг клиент към цветята, които търси, а после влизам в хладилната стая. Вземам розите и калите заедно с някои други празнични цветя и се връщам. При касата се мотае висока блондинка. Не държи нищо в ръка, затова й се усмихвам и й казвам, че ще й обърна внимание след малко.
	— Здравейте! Извинете, вие ли сте Джоузефин Престън? — пита тя.
	— Да, аз съм — казвам, докато подреждам цветята за госпожа Потър в кристална ваза.
	Тя е от редовните ми клиенти и винаги има свежи цветя в дома си по някакъв повод. Новата клиентка просто стои там и не говори, затова продължавам да работя. Довършвам букета, отнасям го до касата и виждам, че госпожа Потър е взела и други растения — След като плаща, й помагам да отнесе покупките си до колата.
	— Благодаря ти, скъпа!
	— За нищо. Благодаря ви, че пазарувате тук! За мен е много важно.
	Тя ме целува по бузата, преди да влезе в колата си. Бързам да се върна вътре — адски студено е. Разтривам ръцете си, за да се стопля поне малко.
	Маркирам покупките на още няколко души и започвам да работя по поръчката на един от малцината останали клиенти.
	Блондинката идва до щанда и пуска чантата си. Слънчеви очила придържат назад косата й и аз поглеждам набързо навън, за да видя дали слънцето не се е показало. Не е. Туристите винаги изпъкват добре.
	— Мога ли да ви помогна? — питам.
	— Мислех, че може да поговорим — казва тя.
	Трябва да я погледна отново, за да се уверя, че не я познавам отнякъде. Не я познавам.
	— Искате да уговорите час за сватбена консултация или е за нещо друго?
	Тя се усмихва, когато споменавам „сватбена“. Сигурно е влюбена.
	— Съмнявам се, че моят избраник ще ми е благодарен, ако направя сватбените планове без него.
	— Ще се изненадате. На повечето не им пука.
	Смеем се. Тя ще научи, че мъжете просто кимват и казват: „Добре, както искаш, скъпа“. Вадя бележника с уговорените срещи и поглеждам кога е следващата ми свободна възможност.
	— Всъщност няма нужда да се срещаме. Исках само да ви дам това.
	Подава ми светлокафяв и доста лек плик. Поглеждам обратния адрес. На някакъв адвокат в Лос Анджелис. Сигурно са документите, които уреждат Ноа да стане наследник на Лиъм.
	— Благодаря! — казвам и го оставям отстрани.
	— Не сте ли поне малко любопитна да видите какво ви дадох току-що?
	Обляга се на щанда. Дългите й червени нокти привличат вниманието ми. Кривата й усмивка е неискрена. Сякаш планира нещо жестоко и шегата е за моя сметка.
	Вдигам плика и го отварям. Вадя документите и ги чета внимателно. В мен започва да се надига гняв. Направил е точно това, което обеща да не прави. Връщам документите обратно в плика и го плъзвам под щанда в чантата ми.
	— Трябваше да ги изпратите по пощата. Пътуването ви е било напразно.
	Опитвам се да държа ръцете си заети, а единственото, което искам, е да изритам всички навън и да изтичам до Лиъм, за да взема сина си.
	— Моя работа е да се погрижа нуждите на клиента ми да са задоволени напълно.
	— Късметлия! — отговарям й и тайно се надявам тя да си тръгне.
	Свършила си е работата. Няма нужда да се задържа повече.
	— Между другото, аз съм Сам Морено — протяга ми ръка. Не помръдвам да я стисна. Нямам желание да се държа приятелски с нея. Тя дръпва ръката си. — Все едно. Аз съм мениджър на Лиъм. От сега нататък ще минавате през мен, когато става дума за сина ви и за Лиъм. Също така последната страница в папката, която, ви дадох, е за тест за бащинство.
	— Какво? — изписквам.
	— Ами не може да очаквате някой като Лиъм Пейдж просто да даде някакви пари за дете, което може да не е негово, нали? Искам да кажа, сигурна съм, че това сте си помислили, че ще направи, когато сте тръшнали детето на прага му като малка алчна курва. Може да имате желание да изцеждате клиента ми за пари, но мога да ви уверя, че няма да го позволя.
	— Трябва да си тръгвате.
	Прехапвам език, за да не й се развикам. Знам, че просто си върши работата, за която я е наел Лиъм, но искам да й избода очите с ножицата и да гледам как кръвта тече по самодоволното й лице.
	Тя се усмихва, вдига чантата си и излиза през вратата.
	Клиентите все още са в магазина, но изглежда, никой не е разбрал какво се случи току-що. Отивам при тях спокойно и им казвам, че е излязло нещо спешно и трябва да затворя по-рано. Предлагам им отстъпка от следващата им покупка и им обещавам, че ще отворя утре. Слава богу, не са много ядосани.
	Пътят до Лиъм е объркан. Дори не знам кога е започнало да вали, но покритите с малко сняг пътища правят шофирането трудно. Налага се да вдишам и издишам дълбоко и релаксиращо няколко пъти, когато отбивам в алеята му. Украсил е къщата отвън с бели светлини. На всеки прозорец има изкуствени свещи, както предложих аз. На входната врата виси зелен венец с голяма червена панделка.
	За първи път забелязвам, че моето име е на коледната украса на верандата. Пише: „Тук живеят Лиъм, Джоузи и Ноа“. Прокарвам пръсти по надписа, преди да почукам.
	Вратата се отваря. Пред мен стои Лиъм. Объркан е. Веждите му се вдигат.
	— Защо чукаш?
	Трябваше да упражнявам това, което ще кажа. Не мога да го погледна. Искам само сина си.
	— Дойдох да взема Ноа.
	— Как така си дошла да го вземеш? Имаме планове за тази вечер.
	— Аз… Нещата се промениха. Трябва да взема сина си сега.
	Лиъм излиза навън и затваря вратата зад себе си. Стои на тухлената веранда бос, по тениска и дънки. Сигурно замръзва.
	— Какво става? — пита той.
	Отстъпвам, за да оставя място между нас, но той само пристъпва по-близо. Клатя глава. Не мога да го погледна. Няма.
	— Джоджо! — казва и посяга към мен.
	Отблъсквам ръката му.
	— Не ме наричай така!
	— Какво става, по дяволите? — повишава тон и в очите му проблясва гняв.
	— Нищо — отговарям рязко. — Искам сина си и искам да се прибера у дома.
	— Нашият син — кипва той.
	Засмивам се на думата „наш“.
	— Сигурен ли си за това, Лиъм Пейдж?
	Погледът му е объркан и наранен. Виждам болката в очите му, когато го наричам с артистичното му име.
	— За какво, по дяволите, говориш, Джоузи?
	Повече не мога да го понеса. Не мога да стоя тук, докато той се прави, че не разбира. Вадя плика от чантата си.
	— За това — казвам през сълзи и тупвам плика в гърдите му. — Направил си го, след като ми обеща, че няма да го правиш. Повярвах ти за пореден път, а ти отново разби сърцато ми.
	Лиъм издърпва плика от ръцете ми и го разкъсва. Чете първата страница, после следващата. Лицето му побелява.
	Когато вдига поглед, виждам страх.


>	Глава 31
>	Лиъм

	Откакто се нанесох, Джоузи е чукала само веднъж, затова, когато отварям вратата и тя стои там, разбирам, че е станало нещо. Виждам, че е ядосана. Стойката й е предизвикателна. Бясна е и нямам представа какво съм направил, но знам, че гневът й е заради мен.
	Излизането на верандата е може би най-тъпото нещо, което съм правил от седмица насам. Студено е, вали сняг, а аз съм бос, не нося нито чорапи, нито обувки. В сравнение с това е нищо, че не съм облякъл яке. Опитвам се да говоря сериозно с нея, а единственото, което искам, е да се върна обратно в топлината на дома си.
	Няма нищо по-объркващо от жена, която не ти казва какво не е наред, когато я попиташ. Искам да я сграбча и да изтръскам отговора от нея. Тя стои пред мен с присвити рамене и отказва да ме погледне, отказва да ми покаже красивите си очи, за да мога да прочета в тях като в отворена книга.
	Разкъсвам кафявия плик, който блъска в гърдите ми. Очите ми прочитат думи като „попечителство“, „посещения“, „детска издръжка“ и „жител на Калифорния“. Последната страница ме довършва — там пише, че изисквам тест за бащинство, за да установя дали детето, познато като Ноа Майкъл Престън, е мой син.
	Джоузи притиска ръце към стомаха си, сякаш е била удряна многократно. Не си прави труда да изтрие сълзите, които са започнали да се стичат по красивото й лице, сега помрачено от лъжата с моето име на нея. Нищо чудно, че иска да отведе Ноа. Обещах й, че никога няма да й го отнема, а според тези документи, го правя.
	Аз не искам това. Искам да бъдем семейство. Никога не съм си и помислял за нещо подобно, когато разбрах за Ноа. Дори след милион години идеята да й го отнема не би минала през ума ми.
	— Откъде взе това? — настоявам.
	Стисвам документите и ги мачкам в ръка, докато ги размахвам. Джоузи извърта очи и ми обръща гръб, с което ме вбесява още повече.
	— Искам само да взема Ноа и да се прибера у дома.
	— Отговори ми!
	Тя клати глава.
	— Дай ми сина ми! — крещи, а ръцете й веднага покриват лицето й.
	Не мога и няма да го направя. Няма да й дам Ноа, без да получа отговорите, които искам. Хващам ръката й и я дръпвам в къщата. Тя се съпротивлява и се бори с мен, докато я влача през кухнята и надолу по стълбите към студиото. То е звукоизолирано, така че може да си викаме, колкото искаме, и Ноа няма да ни чуе.
	Бутвам я в стаята, тряскам вратата и я заключвам зад нас.
	— Кой ти даде шибаните документи, Джоузефин?
	Мразя да казвам пълното й име, но това привлича вниманието й. Гледа ме решително.
	— Знаеш ли, мислех, че може да се разберем за съвместно попечителство, но съм сгрешила. Не искам парите ти, Лиъм. Не ми трябват. Двамата с Ноа се справяхме през цялото време сами, така че няма нужда да се притесняваш, че ще те изцедя.
	— Джоузи…
	— Не, остави ме да довърша!
	Тя вдига ръка и се отдръпва колкото може по-далече от мен.
	— Не — крещя й. — Няма да те оставя. Кажи ми кой ти даде проклетите документи! Няма пощенско клеймо, затова знам, че са предадени на ръка. Готов съм да изгубя самообладание, затова просто ми кажи!
	— Какво значение има?
	— Защото са скапана лъжа! — крещя. — Не съм го направил аз. Не искам това. Не искам да взема Ноа от теб или да го отведа от Бомонт.
	Отивам до нея и я избутвам до стената. Тялото ми е притиснато в нейното, а ръката ми обгръща нежно лицето й. Не искам нищо по-силно от това да я целуна. Да разкъсам всичките зимни пластове дрехи от тялото й и да усетя кожата й до моята.
	— Обичам сина ни, Джоузи! Обичам го много! Никога не бих направил нещо, с което да го нараня, а точно това би станало, ако го отделя от теб.
	Опитвам се да се успокоя. Знам кой е измислил всичко и за мен това е последната капка.
	— Името й е Сам — казва Джоузи толкова тихо, че едва я чувам, но името „Сам“, изплъзнало се от устните й, е отговорът, който ми трябва.
	— Чуй ме! — казвам и вдигам брадичката й, за да ме погледне. — Купих тази къща, като мислех за теб. Тук съм, защото ти и Ноа сте моето семейство. Искам да бъда с теб. Сам е моя мениджърка и очевидно е превишила правата си. Не знам откъде знае за Ноа, но ще науча. Последното, което искам, е да те нараня. Обичам те, Джоджо!
	— Моля те, не ми го отнемай! — умолява ме тя.
	Мразя да я гледам как плаче. Мразя отчаяното изражение на лицето й. Ще убия Сам, че причинява това на Джоузи, на нас. Нямаме нужда от тази драма в живота ни.
	Прибирам няколко кичура коса зад ухото й. Тя се отпуска и потрива буза в грубата ми длан. Не мога да устоя. Целувам сълзите й и откривам устата й. Поставям три целувки на устните й — първите две в ъгълчетата, а после изпробвам реакцията й в центъра. Тя е отзивчива. Ръцете й ме придърпват по-близо.
	Спирам твърде рано и за двама ни. Желая я, но не така.
	— Не ме ли искаш? — прошепва тя до устните ми.
	— Напротив, но не по този начин. Не в студиото ми, където Ноа може да ни види. — Отдръпвам се от нея и поглеждам красивите й сини очи. — Искам всяка част от теб в живота си, Джоджо. Когато си готова.
	Качваме се по стълбите ръка за ръка. Документите остават в студиото. Ще се заема с тях по-късно. Първо трябва да се обадя на адвоката ми и да го накарам да ги оттегли. Дори не знам какво да направя със Сам. Още един въпрос към адвоката ми е дали мога да я уволня. Колко ще ми струва, за да се измъкна от договора с нея? Този път тя отиде твърде далеч.

	* * *

	С Ноа започваме да поставяме дървото в центъра пред големия френски прозорец, който гледа към улицата. Джоузи влиза и се държи доста сдържано. Познавам всяко нейно изражение. В момента на лицето й е изписана нерешителност, някаква предпазливост, сякаш върви по яйчени черупки. Трябва да оправя нещата, и то бързо.
	Нарочно изкривявам елхата. Когато Джоузи изпухтява, обръщам глава и крия усмивката си. Тя започва да ни нарежда да я издърпаме наляво или надясно и накрая вдига ръце, защото ние не я слушаме. Оставя на нас, мъжете, трудната задача да накараме елхата да застане изправена, а тя отива в кухнята и се заема да прави хапки за вечерта. Кейтлин и момичетата, както и Харисън и Куин скоро ще дойдат за купона по украсяването.
	Ние, мъжете Уестбъри, няма да търпим да ни пренебрегват. Двамата я издебваме в кухнята. Ноа я напада от едната страна, аз от другата. Когато тя изписква, ние се разсмиваме. Не мога да не я целуна. Чувам как Ноа се подхилва и се отдалечава, затова я целувам отново. Знам, че не бива, но не мога да се спра. Обичам я!
	Целувам я за трети път набързо по устните, когато входната врата се отваря с трясък. Кейтлин крещи по момичетата да се държат добре. Джоузи ме избутва. Би трябвало да се чувствам оскърбен, но не е така. Знам, че иска да съсредоточи вниманието си върху Кейтлин по време на празниците. Вземам решение отново да започна да ухажвам моето момиче. Тя има нужда от това.
	Когато двамата с Джоузи отнасяме храна в дневната, децата се нахвърлят върху нея като малки хищници. Оставям ги, за да отворя вратата. Харисън и Куин стоят там и държат букети с цветя.
	— Не трябваше — казвам и посягам за цветята.
	— Ти _наистина_ си един секси звяр! — казва Харисън и трепка с клепачи.
	Каня ги вътре и ги насочвам към мястото на празненството. Джоузи и Кейтлин вдигат поглед и се усмихват, когато влизаме.
	— Това са моята Джоузи и синът ни Ноа — соча към тях, а Ноа вдига поглед за кратко и махва.
	— Приятно ми е да се запознаем, Харисън. Здравей, Куин! — казва Джоузи и се навежда на нивото на детето, за да го поздрави.
	Куин махва с ръка и се притиска към баща си, но подава букета на Джоузи.
	— Знаеш, че тя продава цветя, нали?
	— Млъквай, Лиъм! Красиви са. Благодаря, Куин!
	Джоузи ме поглежда така, сякаш съм загазил. Поне да се бях възползвал от нея долу, щом ще ме гледа така.
	— Харисън, това са приятелката ни Кейтлин и дъщерите й Пейтън и Ел.
	Двете момичета вдигат очи към нас и се усмихват, а после се връщат към ваденето на играчките за елхата.
	Кейтлин стиска ръката на Харисън и той й подава букета като на забавен каданс. Тя подхваща цветята в горната им част и ги приближава към лицето си, за да вдъхне аромата им, после вдига очи и установява, че той все още стиска дръжките.
	— Здравей! — казва, сякаш току-що е пробягал десет километра.
	— Проклятие! — казвам аз и клатя глава.
	Джоузи гледа от тях към мен и очите й се разширяват. Потупвам Харисън по рамото и се смея. Той се накланя напред, преди да се усети, без да откъсва очи от Кейтлин. Коледата току-що официално стана интересна.


>	Глава 32
>	Джоузи

	Буди ме миризмата на кафе. Заравям лице във възглавницата. Усещам миризмата на афтършейв „Бърбъри“. Целувките на Лиъм в студиото и после в кухнята се въртят в ума ми. Посягам към него. Трябва да го почувствам, да усетя как докосването му прогаря кожата ми и да знам, че е единственият, който може да угаси огъня в мен.
	Но другата половина от леглото е празна и студена. Изправям се рязко и сядам. Чаршафите са опънати и недокоснати. Възглавницата му я няма. Тръшвам се обратно и покривам лице. Не мога да повярвам, че само миризмата му може да върне толкова ярки спомени.
	— _Сигурен ли си, че няма да загазим? — прошепвам, въпреки че той ме е уверил, че родителите му ги няма. Не са просто на работа или до магазина, а на самолет, заминават за круиз. Никога няма да разбера как ги е убедил да го оставят у дома, но това не е важно, защото ще го имам само за себе си._
	_Лиъм отваря вратата от гаража към къщата. Спираме за кратко в кухнята, за да извади две бутилки вода от хладилника. Качваме се по стълбите ръка за ръка и стигаме до неговата стая. Подава ми водата и издърпва копринения шал от врата ми. Застава зад мен и целува врата ми, а след това връзва шала на очите ми._
	— _Какво правиш?_
	— _Довери ми се! — казва с устни до кожата ми._
	_Вярвам му. Готова съм да му поверя живота си._
	_Лиъм отваря вратата на стаята. Ръцете му са под ризата ми и ме побутват напред. Вратата се тряска и аз подскачам. След като зрението ми е ограничено, другите ми сетива се засилват._
	_Лиъм стои зад мен. Дишането му е учестено. Когато се отдръпва, искам да го последвам. Нещо щраква и ароматът на канела и нещо сладко, може би курабии, изпълва въздуха._
	_Той взема бутилките от ръката ми и ме притегля към себе си. Препъвам се и стискам ръцете му, за да не падна._
	— _Никога няма да те оставя да паднеш, Джоджо._
	_Води ме в средата на стаята в обятията си и гали бузата ми._
	— _Харесва ми, когато се изчервяваш — казва дрезгаво. Устните му откриват моите, настоятелни от желанието, докато Лиъм развързва шала ми. — Весела Коледа, любов моя! — казва и кожата ми настръхва._
	_Вдига ме и аз обвивам с крака кръста му, докато ръцете ми се опитват да го разсъблекат. Поставя ме нежно на леглото си и се отдръпва. Аз посягам към него, но той само се засмива._
	_Оглеждам стаята. Украсил я е с коледни светлини и малка елха, под която има няколко кутии с подаръци._
	— _Кой от всички избираш първо? — пита ме._
	— _Теб — казвам и го придърпвам надолу върху себе си._
	— Честита Коледа!
	Вратата се отваря и разкрива най-красивата гледка на света — там стоят синът ми и мъжът, когото отчаяно се опитвам да не обичам. Надигам се и правя несполучливи опити малко да приведа в ред косата си, която се е превърнала в птиче гнездо през нощта.
	Ноа скача върху леглото с малка кутийка в ръка. Лиъм идва след него и носи чаша кафе. Навежда се, когато посягам за чашата, и ми прошепва „Честита Коледа!“ в ухото. Искам да го придърпам към себе си точно както последния път, когато бяхме заедно за Коледа, но се въздържам.
	— Това е за теб.
	Ноа побутва малката кутийка към мен. Отпивам от кафето, а после оставям чашата на нощното шкафче. Не знам как не съм забелязала това досега, но от една фотография в рамка гледаме аз и Ноа. Нямам представа кога Лиъм ни е снимал, но мисълта, че сме първите и последните хора, които вижда от леглото си, ми е много приятна.
	Усмихвам му се, а той изглежда малко засрамен. Няма да забравя да го попитам по-късно. Вземам подаръка от Ноа и развързвам голямата бяла копринена панделка. Синът ми се сгушва до мен, а Лиъм сяда малко извън обхвата ми.
	Повдигам капачето на черната кутия. Вътре върху черно кадифе има диамантен медальон с формата на сърце.
	— Виж вътре! — казва Ноа развълнувано.
	Оставям кутията настрана и плъзвам нокът в механизма. Отваря се лесно — оттам ме гледа Ноа с беззъбата си усмивка.
	— Мислех, че ще си щастлива, а ти плачеш, мамо!
	— Страшно съм щастлива, Ноа. Много ти благодаря! Прекрасен е!
	Ноа се пресяга и плясва вдигнатата за пет ръка на Лиъм.
	— Ти беше прав, тате.
	Ноа скача от леглото и тръгва към вратата.
	— Хайде, идвайте! Дядо Коледа дойде.
	Лиъм започва да се смее и го наблюдава как излиза. Щом чува, че вече е долу, се премества по-близо до мен. Взема кутийката от ръката ми и вади медальона. Накланям се напред, навеждам глава и чакам да закопчае верижката на врата ми.
	— Нетърпелива ли си? — пита той.
	Очите ми откриват неговите. Той ме гледа съсредоточено. Повдигам косата си настрани. Лиъм се навежда и ароматът му ме обгръща. Пръстите му се задържат по-дълго върху кожата ми, докато прокарват верижката над ключицата ми.
	Обръщам леко глава с надежда да хвана устните му и успявам. Но ме целува съвсем леко.
	— Лиъм — прошепвам. Той се отдръпва и прокарва ръка по лицето си. — Какво има?
	— Нищо. Просто не искам да прибързвам. Трябва да си готова за мен, а не да го правиш, защото си наранена от Ник.
	— Но…
	— Без „но“! Ти беше с него дълго време и всичко току-що приключи. Ще бъда търпелив, Джоджо. — Изправя се и се навежда над мен. Трябва да се облегна назад, за да го виждам. — Отново ще бъдеш моя.
	След като Лиъм излиза от стаята и сърцето ми се връща към нормалния си ритъм, се измъквам от леглото и се преобличам в нещо прилично. Когато отварям вратата, чувам как викат името ми отдолу.
	Влизам в дневната и седем чифта очи се взират в мен. Очевидно тази сутрин съм станала последна. Един поглед към елхата ми е достатъчен, за да разбера защо всички са толкова ранобудни и възбудени. Дядо Коледа е идвал и е пренесъл мола тук. Не знам откъде са дошли всички тези пакети, но който и да се е правил на Дядо Коледа, е зарадвал децата за цяла година.
	Лиъм си слага шапка на Дядо Коледа и подава подаръците един по един. Изражението му става въодушевено, когато прочита собственото си име. Разкъсва опаковката така, че разсмива децата. Капакът на кутията излетява и към нас започват да хвърчат уплътняващи парченца стиропор. Лиъм вади отвътре албум със снимки и започва да го прелиства.
	— Харесва ли ти? — питам го, докато пръстите му се плъзгат по снимките на Ноа от десет години насам.
	Той става, идва при мен и ме повдига със силните си ръце. Прегръщам го и двамата заравяме лица във вратовете си.
	— Много ти благодаря! — шепне до ухото ми. — Обожавам този подарък, Джоузи. Страшно много ми харесва.
	— Мисля, че твоят татко обича майка ти — казва след това Куин на Ноа.
	Харисън и Лиъм се разсмиват, Кейтлин и аз също.
	Лиъм се връща към ролята си на Дядо Коледа и всяко дете получава достатъчно внимание с всеки подарък. Прегръщам Кейтлин, откакто съм слязла от спалнята. Тя от време на време избърсва по някоя сълза. Някои са от щастие, че Лиъм е направил тази Коледа толкова специална за близначките й. Други са за Мейсън.
	След като всички опаковки са хвърлени в камината, двете с нея се отправяме към кухнята, за да приготвим храната, а децата се пръскат из къщата. Ел остава с нас, Пейтън отива да гледа телевизия, а момчетата излизат да играят навън с новите си пистолети за пейнтбол. Лиъм и Харисън се оттеглят в студиото да посвирят. Не знам какво, но нещо кара Лиъм да се усмихва.
	Когато свършваме с подготовката на празничната вечеря, аз се сгушвам на дивана с Пейтън, а Кейтлин и Ел се настаняват във фотьойла до огъня. Когато Лиъм се качва час по-късно и се оплаква, че двамата с Харисън са гладни, предлагам да им сервирам обяд. Той ме следва в кухнята и ме подръпва за косата.
	— Какво правиш?
	Той идва към мен и прегражда пътя ми.
	— Харесва ми да виждам, че се чувстваш удобно в къщата ми.
	— Така ли?
	— Мхм. Трябва да излезем на среща.
	— Какво стана с чакането и с търпението?
	Губя цялото самообладание, което си казвах, че трябва да имам около него. Искам да бъда с него, а също така разбирам какво казва за Ник. Твърде скоро е, наистина, но аз знам какво искам и това е Лиъм. Искам го от деня, в който влезе в магазина ми.
	Просто съм уплашена.
	Лиъм свива рамене. Пръстите му докосват копчетата на ризата ми.
	— Ще бъда търпелив, но искам да стане, когато имаме много време само за нас.
	— Добре.
	— Така ли? Какво ще кажеш за навечерието на Нова година?
	Достатъчно близо е за целувка. Приближавам напред, но главата му се обръща, когато звънецът иззвънява.
	— Нали не си поканил майка ти?
	— Не, определено не. Веднага се връщам.
	Целува ме по бузата, оставяйки ме сама и объркана.
	— Здравей, бебче!
	Замръзвам, щом чувам гласа от онзи ден. Вървя тихо по коридора.
	— Сам, какво по…
	— Боже мой! — ахвам силно и покривам уста с ръка.


>	Глава 33
>	Лиъм

	Това беше най-хубавата сутрин, която съм имал от много време насам. От момента, в който двамата с Ноа събудихме Джоузи с нейния подарък, до разопаковането на моя. Нямам търпение да разгледам внимателно всяка снимка, която Джоузи ми е дала. Въпреки че аз не присъствам на никоя от тях, за мен е много важно да разполагам със спомените за Ноа от времето, когато е бил бебе, прохождал е и е облякъл първия си костюм за Хелоуин.
	Казах на Джоузи, че ще бъда търпелив, но не съм сигурен, че ще мога. Когато я видях в леглото с дългата й тъмна коса, пръсната по възглавницата, пожелах да я обявя за моя. Знаех, че съм обречен, когато се качих горе с оплакването, че съм гладен, и тя предложи да направи обяд за мен и за Харисън.
	А когато я наблюдавах как се движи из кухнята ми, сякаш е нейна, ми се прииска да е тук всеки ден. Но се боя. Тя е била с Ник твърде дълго време, а не можеш просто ей така с едно щракване да изключиш чувствата си.
	Аз би трябвало да го знам.
	Опитах.
	Звънецът на вратата ме спасява от грешно решение. Когато отварям, тя е с гръб към мен, но бих познал тази руса коса навсякъде. Обръща се и ми се усмихва, докато влиза вътре.
	— Здравей, бебче! — гука посетителката.
	Отблъсквам ръката й, когато се опитва да докосне лицето ми с изкуствените си нокти.
	Тя просто свива рамене и разтваря палтото си. Облечена е само със сутиен и бикини. Чорапите й са захванати с жартиери. Някога ги смятах за много секси, но сега не е така.
	— Сам, какво по…
	— Боже мой!
	Обръщам се, когато Джоузи ахва. Изражението й не е гневно, а наранено. Тя побягва нагоре по стълбите и силното тръшване на вратата на стаята ме кара да подскоча.
	— Покрий се! В къщата има деца.
	Отдалечавам се от нея към трапезарията. Не искам да приближава дневната, в която са Кейтлин и момичетата. Кейтлин се появява зад ъгъла и ми махва, че се качва горе. Кимвам и се настройвам за това, което ще направя.
	— Седни, Сам! Трябва да поговорим. И не си събличай палтото!
	Сядам срещу нея на безопасно разстояние, така че да не я ударя, а тя да няма възможност да ме докосва.
	— Говорих с Брандън онзи ден.
	— Аз също — казва тя щастливо.
	— Сигурно говориш за деня, в който майката на сина ми дойде тук и настоя да й върна детето.
	— Погрижих се за всичко, бебче.
	— Сам, не съм ти „бебче“ и никога няма да бъда. Това, което си направила, е погрешно в много отношения. Никога не съм се съмнявал, че Ноа е мой. Също така не искам попечителство. Джоузи не е момиче, което съм срещнал на турне. Тя беше моя приятелка. Как изобщо разбра за Ноа?
	Тя свива рамене и започва да оглежда ноктите си. Познавам я. Това е играта й „аз имам отговора, но няма да ти го кажа“. Тупвам с ръка по масата, за да привлека вниманието й.
	— Използвам услугите на агенцията на баща ти, откакто започнах, и никога не съм се съмнявал в почтеността й, но точно сега работата ти зависи от това. Предлагам да ми отговориш.
	— Не знаех, че го искаш — мърмори тя.
	— Какво каза?
	Сам извърта очи и въздиша тежко. Прави се на делово сериозна.
	— Когато ти започна работа с нас, в агенцията се обади някаква жена, която твърдеше, че те познава. Просто прибрах съобщението в папката ти.
	Прехапвам вътрешната страна на бузата си и свивам юмруци.
	— Знаела си, че имам син, и не си ми казала?
	— Баща ми каза, че е лошо за имиджа ти.
	— ТОЙ Е МОЙ СИН, ПО ДЯВОЛИТЕ!
	Ставам и с ръце, заровени в косата ми, започвам да крача из помещението.
	— Джоузефин каза, че се е обаждала и е оставяла съобщения. Ти си разговаряла с нея по телефона и тя те е помолила да ми предадеш, че иска да се свържа с нея. Такава кучка ли си, Сам? Момичето, с което си говорила, беше моя приятелка, била е бременна и уплашена, а ти си я пренебрегнала. Скрила си сина ми от мен. Боже мой, колко ужасно безсърдечна може да бъдеш?
	— Татко направи това, което беше най-добро за теб в онзи момент.
	— Уволнена си. Приключих с теб. Махай се от къщата ми!
	— Лиъм…
	— Недей! — Вдигам ръка, за да я накарам да млъкне. — Казах, че приключих. Не те искам тук.
	— Нуждаеш се от мен.
	— Не, нямам нужда от теб. Махай се!
	— Чу го. — Обръщам се и виждам Джоузи, облегната на рамката на вратата. Ръцете й са скръстени и виждам, че е плакала. — Това е нашата къща и трябва да си вървиш. Не си добре дошла тук.
	— Това ли искаш, Лиъм?
	Не мога да се спра. Усмихвам се на Джоузи и й намигам.
	— Тя е шефът. Щом казва да си вървиш, си тръгваш. Брандън ще ти прати споразумението за прекратяване на договора да ме представляваш, преди да стигнеш до колата си.
	Вадя телефона си и пращам съобщение на адвоката ми да приключи с документите, по които започна да работи вчера.
	— Ще съжаляваш.
	Приближавам се до нея.
	— Вече съжалявам за изминалите десет години с теб и с баща ти, така че, не, няма.
	Сам става и отива до вратата. Поглежда ме веднъж и клати глава. Знам, че ще се разплаче, но не ме интересува. Веднага щом излиза, прегръщам Джоузи и я държа така, сякаш това е последният път, в който ще имам тази възможност.
	— Много съжалявам. Не знаех. Много, много съжалявам, че не бях до теб — повтарям й.
	Тя гали косата ми и ме утешава, но всъщност аз трябва да съм в краката й и да моля за прошка. Всичко това можеше да бъде избегнато с едно предаване на съобщение.
	Кейтлин и Харисън са видели всичко и той започва да ръкопляска, когато вратата се затваря след Сам. Знаех, че не я харесва, но тя ни осигуряваше добри участия и добри печалби. Предполагам, че сега ще трябва сами да се справяме с тази част.
	— Е, това беше интересно — казва Кейтлин. Харисън поглежда надолу към нея с широка усмивка. Ще трябва да му кажа да кара по-полека с нея. — Само да знаеш, че ако ти трябва мениджър, вероятно мога да помагам за известно време.
	— Наета си — изтърсва Харисън и ние с Джоузи се разсмиваме.
	Поклащам глава и помъквам приятеля си по-далече от най-новото му изкушение. Въпреки че знам, че ако Кейтлин се съгласи да започне да излиза с него, Харисън със сигурност ще се държи много мило с нея.

	* * *

	С Харисън напускаме студиото доста след като се е стъмнило. Той отнася заспалия Куин горе и пътьом ми пожелава лека нощ. Аз оставам в кухнята, готов да оправя бъркотията след вечеря. Казах на Джоузи и Кейтлин, че ще почистя, тъй като те сготвиха и направиха десерт за всички. Но когато паля лампата, няма нито една чиния в мивката или на плота. Оглеждам се и забелязвам ръката на Джоузи навсякъде — свежи цветя по первазите на прозорците, лосион за ръце до мивката и (най-очевидното) чашите „Мама“ и „Татко“, подарък от Ноа. Те са една до друга до каната за кафе, която е заредена за сутринта. Това означава само едно.
	Тя смята да прекара нощта тук.
	Означава, че ще трябва да спя на дивана.
	Гася лампите в кухнята и проверявам дали задната врата е заключена, после отивам да видя и предната и гася останалите светлини. Решавам да оставя електрическите свещи да светят на прозорците. Надявам се, че Джоузи е още будна и ще може да поговорим.
	Не сме говорили истински отпреди Ник да замине и трябва да знам какво мисли. В един момент се държи така, сякаш иска да бъдем заедно, а в следващия не може да понася да бъде в една стая с мен. Не искам да я притискам, но също така не искам да спя на дивана.
	Една тревога, която имам, а не би трябвало, е връзката между Ник и Ноа. Ноа не е казал нищо за това, че Ник замина толкова внезапно и че ме видя да целувам майка му. Това не е примерът, който искам да следва. Надявам се да се научи да спазва граници и да уважава жените, когато имат връзка с други мъже. Аз не постъпих така с Джоузи. Разбира се, на Лиъм Пейдж никога не му е пукало. Но на Лиъм Уестбъри му пука.
	Джоузи седи на дивана и разглежда албума ми със снимки. Краката й са покрити с плетеното одеяло на баба й, а котаракът без име се е свил в скута й. Косата й е прихваната назад с бялата панделка, с която Ноа опакова медальона, и около главата й сякаш има меко сияние. Облягам се на стената и я наблюдавам, докато тя изучава всяка страница и от време на време се усмихва.
	— Само ще стоиш там и ще ме гледаш ли?
	Оттласквам се от стената и отивам при нея. Тя затваря албума и се намества. Сядам до нея и придърпвам краката й в скута си. Котаракът започва да съска по мен и Джоузи със смях го пуска на пода.
	— Харесва ми да те гледам. Имам да наваксвам за толкова много време.
	— Не и с мен — отговаря тя тихо.
	— Напротив, с теб. Пропуснал съм много неща. Например деня, в който си отворила магазина, или как си избрала името „Каприз“. Или пък деня, в който си родила Ноа и си го видяла за пръв път. Пропуснал съм вечерния ти глад и неговите среднощни хранения. Никога няма да си простя, че не бях там, Джоузи. Никога. Знам, че ще ми кажеш, че няма нищо, но не е така. Доверих се на грешните хора да се грижат за мен, а изоставих единствения човек, който щеше да го прави наистина. Бях изплашен егоист и вместо да говоря с теб, избягах. Но ти обещавам, че повече няма да бягам. Все още съм егоист, но само когато става дума за теб и за Ноа. Имам да наваксвам години глезене и смятам всеки ден от живота си да показвам и на двама ви колко много ви обичам.
	Джоузи обвива пръстите ми със своите.
	— Опитвам се да не те обичам. Казвам си, че за теб това е само представление, за да направиш Ноа щастлив. И много се страхувам да не вляза някой ден и да открия, че си продължил напред, защото ми е отнело твърде много време да реша за нас.
	Знаех, че може би се чувства така, и точно затова не я притисках.
	— Търсех те всеки ден от живота си, след като те оставих в стаята ти в общежитието. На всеки концерт, във всеки бар, на всяко представяне. Мислех, че със сигурност ще се появиш някъде. Но не те зърнах нито веднъж. Отчаяно исках да те видя поне един път. Когато прочетох за Мейсън, знаех, че трябва да дойда. Казвах си, че ще се появя и ще си тръгна — идвам и си отивам и никой дори няма да разбере, че съм бил тук. Но в крайна сметка тръгнах няколко дни по-рано, защото исках да те видя и да се уверя, че съм постъпил правилно и си продължила напред.
	— Защо замина? Така и не ми каза.
	Страшният въпрос. Този, който знаех, че не трябва да й се налага да задава. Трябваше просто да й кажа в онзи първи ден, когато я видях в магазина за цветя.
	— Когато отидох в колежа… — Поклащам глава, защото се чувствам глупаво. Сега, когато вече съм зрял човек, разбирам, че трябваше да постъпя по различен начин. — Боже, Джоузи! Там беше гадно. Мейсън беше казал, че ще дойде с мен. Бяхме планирали всичко, а после той промени решението си. Аз бях там, а вие двамата не бяхте. Бях самотен и мразех всичко. Един ден си седях в стаята и се самосъжалявах, когато телефонът ми звънна. Беше някаква жена, която се представи като Бети Адисън. Бях объркан, но тя ми каза, че ми е баба — обяснявам и прокарвам палец по пръста на Джоузи. — Предложи да обядваме и да поговорим и аз се съгласих. Нямах какво да губя, а и никога не бях имал възможност да я срещна, затова отидох. Прекарахме седмицата заедно, обядвахме, говорехме и се опознавахме. Тя ми разказа някои неща за майка ми и ми обясни защо не си говорят. Научих много от нея. Накрая ме попита какъв бих искал да бъда, ако не играя футбол. „Каква е твоята страст, Лиъм“, попита ме. Казах й, че е музиката. Прекарвах доста време да свиря в кампуса и ми харесваше.
	— Иска ми се да знаех, че толкова много обичаш музиката.
	— Ти имаше мечта и не исках да я променям. Правех това, което се очакваше от мен, но Бети… Тя ме покани в Лос Анджелис, аз отидох и ми хареса. Знаех, че съм взел най-доброто решение за себе си, въпреки че то унищожи връзката ми с теб. Работата е там, че не съм очаквал да видя Ноа в музея онзи ден, но тогава сякаш съдбата се опитваше да ми каже, че животът ми е в Бомонт. Отидох право в магазина ти и зачаках. Гледах за теб и щом те видях, знаех, че накрая ще започна да те преследвам, ще те чакам да се обърнеш и да видиш истинската ми същност. Да ме заобичаш такъв, какъвто съм, а не да ме мразиш за това, което ти причиних. Аз стоя пред теб, Джоузи. Просто трябва да се обърнеш.


>	Глава 34
>	Джоузи

	Лесно бих могла да си създам навици с Лиъм. Колко скоро е твърде скоро? Има ли правила, които трябва да следвам?
	Двамата с него никога не сме живели заедно. Не отидохме в колеж заедно и не сме имали възможност да спим в една стая. Но да сме заедно в едно и също пространство, е хармонично. Почти сякаш стените се радват на присъствието му.
	Не си тръгнах след Коледа. Не сме говорили по въпроса. Просто останах. Предполагам, че приличам малко на Ник в това отношение. Първите няколко нощи Лиъм спа на дивана или в студиото, докато вече не можех да понасям това положение. Най-накрая намерих смелост да го заведа горе с мен в леглото. Той ме прегръщаше през цялата нощ, а ръцете му не се отделиха от хълбоците ми.
	Засега запазваме отношенията си платонични, въпреки че знам, че той ме иска, а и аз го искам.
	Страхувам се да се върна в моята къща. Училището започва след няколко дни и това беше хубава почивка, но реалността се връща в живота ми. Случайно чух Лиъм да обсъжда с Харисън възможност да се преместят в Бомонт. Знам, че това ще ме направи щастлива, особено след като означава, че Лиъм няма да пътува напред и назад през цялото време, за да работи. И мисля, че Харисън си пада по Кейтлин. Няма спор, че той се интересува от нея, и докато го гледах как общува с близначките по Коледа, колкото и да не ми се иска да го казвам, знам, че Мейсън би одобрил.
	Днес Лиъм ми обеща вечер, изпълнена с поквара. Казва, че сме пропуснали твърде много Нови години. А когато го попитах с какво ще е свързана вечерта, той само се усмихна и се отдалечи. Ще излъжа, ако кажа, че това, че не знам какви са плановете му, не ме побърква.
	Багажът на Ноа е събран и е в колата, а аз карам към дома на родителите ми с изопнати нерви. Те не бяха приятно изненадани от завръщането на Лиъм и не мога да ги виня. Но заради връзката му с Ноа не се намесиха по никакъв начин и стояха настрана. Не че не ги искам наоколо, но при така стеклите се обстоятелства реших, че е най-добре да оставя Лиъм да опознае сина си, без моите родители да го разпъват на кръст.
	Разбирам чувствата им. Те бяха тези, които трябваше да съберат парчетата и да се погрижат за своята бременна дъщеря, все още тийнейджърка. Мама беше с мен и държеше ръката ми, когато раждах Ноа, а трябваше да е Лиъм. Родителите ми са огорчени, разбирам го, но хората се променят.
	Ще се видя с тях за първи път след Деня на благодарността. Те тъкмо са се върнали от круиз. Съобщих им за Ник с имейл. Това не е точно начинът, по който исках да им кажа, че човекът, с когото съм била шест години, си е заминал, но също така не исках го да научават от градските клюкарки.
	Баща ми ни чака на верандата, когато отбивам в алеята. Ноа изскача от колата още преди да изключа двигателя, и се хвърля в ръцете му. Ако не беше на девет, щях да кажа, че се радва да види баба си и дядо си, но имам чувството, че това по-скоро е свързано с нетърпението за втората Коледа, която ще преживее с тях.
	Внасям подаръците в къщата. Обичам миризмата в дома на родителите ми — на прясно опечен хляб, на пай и торти — която винаги се носи от кухнята на мама. Това придава на къщата усещането, че си добре дошъл, че е дом.
	— Честита Коледа! — казвам, докато влизам.
	Родителите ми вече седят на дивана и слушат бърборенето на Ноа за всички подаръци, които е получил, и за новия му приятел Куин.
	Всеки път, когато Ноа спомене името на Лиъм, татко ме поглежда гневно. Знаех, че нещата ще бъдат малко трудни, но честно казано, това е моят живот и взех най-доброто решение за мен и за сина ми. Смятам, че трябва да ме уважават за това, а не да ме карат да мисля, че съм направила грешка.
	След като сме си разказали основното, си разменяме подаръците. Ноа е заровен под цяла планина от неща, които родителите ми са му купили.
	— Може ли да ги отворя? — пита той.
	Татко се смее и му казва да започне да къса опаковките. Не ми харесва Коледата така. Всичко става твърде бързо и изпускаш какво се отваря. Оставям моя куп подаръци (пуловери, поли и шалове, като всяка година) да си стои на пода и гледам Ноа.
	— Яко! Кола с дистанционно! Баща ми ще я хареса.
	Дядо му изсумтява и излиза от стаята. Ставам и отивам след него в кухнята. Стиснал е ръба на плота и си мърмори.
	— Татко! — казвам и докосвам рамото му. Той се изправя и ме поглежда с тъга в очите. — Знам колко си разстроен заради Лиъм, но не може да си позволиш Ноа да те вижда или чува такъв. Той не знае нищо друго, освен че Лиъм е негов баща. А Лиъм се опитва много силно да изгради връзка със сина си и трябва да го подкрепим. Знам, че не ти харесва, но искам да се постараеш заради внука си.
	— Той ще те нарани, Джоузефин.
	Поклащам глава.
	— Няма, татко.
	— Не…
	— Знам. Усещам го. Нещата са различни. Не е знаел за Ноа. Трябваше да видиш лицето му, когато научи. Тогава разбрах, че щеше да бъде до мен, ако знаеше, тате. Знам го в сърцето си.
	Прегръщам баща си и го държа здраво известно време. Той беше моята скала толкова дълго време. Знам, че се страхува Лиъм да не избяга отново, но аз трябва да се доверя на сърцето си.
	Останалата част от следобеда минава добре, въпреки че всеки път, когато Ноа спомене Лиъм, татко се бори с емоциите си и налага на лицето си нещо като усмивка. Мога да си представя как се чувства. Той беше до мен, когато останах сама, но сега се нуждая от Лиъм.
	Ноа също. Той заслужава да има баща и въпреки че израсна с Ник, не мога да отрека мигновената връзка, която се появи между него и Лиъм. Беше очевидна от първия път, в който ги видях заедно. Ноа някак си е знаел, че Лиъм му е баща, и се е държал с него като с такъв, без някой да му казва. Знам, че вземам правилното решение.
	След като приключваме с ранната вечеря, целувам Ноа за довиждане. Обещавам да го взема утре следобед за годишното колежанско футболно парти у Кейтлин. Родителите ми не ме питат какви са плановете ми за тази вечер, но преди да тръгна, татко ми прошепва да бъда внимателна.
	Шофирането до дома ми изглежда нереално, а къщата е студена и неприветлива. Поглеждам стените и за първи път си мисля, че са скучни и че имат нужда от обновяване, въпреки че ги пребоядисвах през пролетта. Всичко е някак безжизнено. Знам, че ако искам да бъда с Лиъм, трябва да му го покажа. Думите няма да бъдат достатъчни, поне за него. Трябва да почувства, че съм му поверила сърцето си. Той иска да бъдем семейство, аз също. Не желая да прекарваме повече нощи разделени.
	От петнайсетгодишна мечтая да се будя всеки ден в обятията му. И какво толкова, ако сме били разделени за десет години? Възможността е тук сега и трябва да се възползвам от нея.
	Вземам бърз душ, като внимавам да не намокря косата си, за да мога после да навия само краищата. За тази вечер избрах блестяща рокля в кралско синьо с едно голо рамо. С Кейтлин я открихме на разпродажба след Коледа, а цената беше прекалено добра, за да я пропуснем. Ръцете ми треперят, докато си слагам грим. Развалям го твърде много пъти, за да ги броя, и се налага да започвам отначало. За последно бях толкова нервна на първата ми среща с Лиъм. Разбира се, всяко момиче е кълбо от нерви, когато отива на първия си голям бал, но тогава за мен това беше нещо много повече, точно както е и сега.
	Искам всичко да бъде съвършено.
	Мия лицето си и започвам отново, покатерена на плота, защото не мога да стоя права, тъй като коленете ми треперят. Слагам слушалките в ушите си и пускам релаксираща музика. Вдишвам няколко пъти, за да се успокоя, и се захващам да си направя опушен грим.
	Нужно ми е повече време от обичайното, за да довърша грима и прическата си. Прихващам косата си настрани, така че да не пада върху голото рамо. Слагам обеците с диаманти с форма на сълза и съм готова за роклята. Стоя пред гардероба и се взирам в нея, а тя ми се присмива. Ами ако Лиъм не я хареса? Ами ако помисли, че се старая прекалено? Може би просто трябва да обуя дънки и каубойски ботуши. Винаги е харесвал този стил.
	Но това беше, преди да замине за Холивуд, да стане известен и разни великолепни жени да започнат да му се хвърлят на врата. В много по-къси рокли при това. Разтърсвам глава, за да прогоня картината, и се опитвам да се окуража. Ако мисля по този начин, ще бъда развалина, когато пристигна при него. Свалям внимателно роклята от закачалката, стъпвам вътре в нея и я плъзвам нагоре, за да провра ръка в ръкава.
	Обувам високи, отворени отпред обувки, поемам дълбоко дъх и се поглеждам в огледалото. После отпускам клепачи и си представям как ме гледа Лиъм. Във фантазията ми той ми се усмихва, а очите му се плъзгат по мен. Спомня си какво е да ме докосва и как устните му карат тялото ми да пее. После ме притегля към себе си и ме понася нагоре, забравил за вечерта навън, защото разбира, че съм готова.
	Готова за него и за никой друг.
	Дланите ми се изпотяват, а тялото ми пламва. Отварям очи и се взирам в образа си в огледалото. Срещу мен е момичето, което някога познавах, което блестеше и искреше всеки път, когато отиваше да види приятеля си. Това момиче изглежда щастливо.
	Опитвам се да не превишавам скоростта, докато карам към Лиъм. Неспокойна съм и сърцето ми препуска. Ръцете ми се плъзгат многократно по волана. Кракът ми пропуска газта твърде много пъти. Аз съм опасност на пътя и не трябва да бързам. Умът ми е замъглен от представата за това как лежа под Лиъм, а той прави любов с мен. Трябва да го накарам да ме желае толкова силно, колкото и аз него.
	Той е на вратата, преди да успея да протегна ръка към звънеца. Преглъщам с усилие, когато го виждам. Облечен е от глава до пети в черно. Ръкавите на ризата му са навити и разкриват татуировките по предмишниците му. Представям си как проследявам всяка от тях с устни. Той носи черна кожена гривна на дясната си ръка и часовник на другата. Искам да сваля и двете, за да няма никакви препятствия по тялото му, когато най-сетне успея да го докосна. Сините му очи потъмняват, щом ме поглежда. Когато облизва устни, коленете ми омекват и се налага да се хвана за рамката на вратата.
	Не знам дали имам среща с Пейдж, или с Уестбъри, но мисля, че тази вечер искам да изляза с Лиъм Пейдж.


>	Глава 35
>	Лиъм

	Отварям вратата, преди Джоузи да успее да стигне до нея. Денят ми беше пълна гадост, защото тя не беше до мен. Не знам как успях да свикна толкова бързо с присъствието й у дома, но вече ми липсва. Беше неописуемо хубаво да се будя в една къща с нея през тези последни няколко дни. И невероятно да я държа в обятията си, докато спи и се притиска към мен. Много пъти исках да я обладая и да я обявя за моя, но се сдържах. Възнамерявам да го направя както трябва. Само не съм сигурен още колко мога да чакам. Тя е съблазнителка, която ме зове.
	Изпивам с очи всеки сантиметър от стегнатото й тяло. Имаше време в живота ми, когато ми беше позволено да го изследвам свободно, когато тя ме умоляваше да я докосвам. Искам да съживя тези спомени и да ги превърна в реалност.
	Токчетата й са по-ниски, отколкото носят жените, които познавам. Това ми харесва. Позволява ми да я притегля по-близо и да гледам надолу към нея, което смятам да правя цяла вечер. Краката й са голи и водят към рокля, за която знам от известно време, тъй като двете с Кейтлин постоянно подмятаха нещо за нея, опитвайки се да ме дразнят. В ума ми нахлуват видения как пъхвам ръце под ръба, сграбчвам дупето й и я притискам към себе си. Налага се да затворя очи за минута, за да проясня мислите си, защото, ако не го направя, няма да отидем никъде. Къщата тази вечер е празна и нямам никакви угризения да се възползвам от това.
	Малката й рокля е с голямо асиметрично деколте и ми дава щедра възможност да поставя устните си навсякъде по рамото и по шията на Джоузи. Не че още един ръкав или презрамка биха ме спрели, но с толкова много свобода може да нямам нужда от коктейл, за да отбележа настъпването на новата година. Ще бъда пиян от Джоузи.
	Няма по-секси жена от нея.
	Обмислях тази вечер няколко дни. Не знаех къде да отидем. Щеше ми се да я заведа в Лос Анджелис и да се изфукам с нея. Поканен съм на няколко партита тази вечер и би било чудесна възможност да я покажа на всяко едно от тях. Но това ще привлече папараци, а не съм сигурен, че тя е готова за тях, нито че осъзнава какво означава да бъде с мен. Гади ми се, когато си помисля, че снимката й може да се появи в клюкарските вестници. Трябва да наема някого да се занимава с публичната страна на живота ми сега, след като уволних Сам.
	Реших да я заведа в клуба на Ралф. Мястото е твърде обикновено, знам, но е близо и ако решим да пием, може да се приберем пеша. Въпреки че така, както изглежда, може да направим кратки спирания по пътя в няколко от добре познатите ни задни дворове.
	Очите й блестят, когато се усмихва. Хващам я за ръката и я дръпвам навътре в къщата. Толкова много неща искам да я питам, но думите изглеждат ненужни, особено сега, когато общуваме с телата си. Прокарвам леко пръсти през косата й и отмятам дългите кичури от лицето й. Тя въздиша, когато слагам ръка на бузата й. Боря се с порива да се наведа и да я целуна. Ако го направя, вечерта ще премине по друг начин, а аз искам да се насладя на компанията на Джоузи, като я изведа на среща. Аз съм егоист и тщеславен, искам да видя как всички мъже извръщат глави след нея.
	— Боже, прекрасна си! — казвам тихо.
	— А ти си толкова адски секси!
	Очите й се разширяват, а ръката й покрива устата й. Дръпвам я.
	— Мислиш ли?
	— Не бъди самонадеян!
	Реагирам мигновено, като я дърпам към себе си, за да усети какво ми причинява. Клепачите й изпърхват и трябва да затворя очи. Подпрял чело на нейното, прокарвам ръце по дупето й. Дишането й секва, когато я притискам още по-плътно. Тихото й ахване праща горещи вълни по тялото ми. Ако не я пусна, ще я обладая тук на пода.
	Обещах й среща.
	Отдръпвам се неохотно от нея. Очите й горят от желание и аз определено смятам да го задоволя. Хващам ръката й в моята и я повеждам извън къщата. Нуждая се от чист въздух и от претъпкано с хора място, иначе няма да изкарам вечерта, без да я съблека гола или поне, без да вдигна нагоре роклята й.
	В колата придърпвам ръката й към бедрото си. Това е грешка, но имам чувството, че тази вечер ще успея да съставя дълъг списък от грешки. Пръстите й се докосват до мен всеки път щом се размърдам. И аз си намирам много причини да го правя.
	Усещам как се сковава, когато паркирам пред бара на Ралф. Вълнението, толкова явно по пътя насам, изведнъж изчезва. Смутена е.
	Навеждам се и обръщам лицето й към моето. Устните ми посрещат нейните. Тя се отпуска до мен. Държа я, а ръката ми гали страните й.
	— Не е ли това, което очакваше?
	— Не, няма нищо.
	Извръща се от мен. Ръцете й приглаждат предната част на роклята. Предишната й усмивка е сменена със сдържаност.
	— Мислех да те заведа в Лос Анджелис. Там има много бляскави партита и знам, че щеше да се забавляваш. Но нямаше да мога да си държа ръцете далече от теб и папараците щяха да те нападнат. — Пръстът ми проследява ръба по деколтето на роклята й. — А исках да ти дам цялото си внимание тази вечер.
	Тя поглежда надолу, където пръстът ми гали възвишението на гърдите й.
	Вдига очи към мен.
	— Не желая да те деля, Джоджо. Този ден ще дойде достатъчно скоро, вероятно по-скоро, отколкото мислим. Но тази вечер искам само да те прегръщам, да танцувам с теб и да те докосвам, без някакви непознати да се натрапват в личното ми пространство.
	— Последния път, когато беше тук, всички те снимаха — напомня ми тя.
	Обръщам се настрани и проследявам една група хора, които влизат в бара. Не съм очаквал, че ще бъде привлечена от блясъка, който предлага моето положение. Трябваше да я попитам какво иска, преди да я доведа тук. Може би трябваше да се досетя, че би предпочела да опита живота на знаменитостите. По дяволите, веднъж вече й отказах тази възможност, може би трябва да се хвърлим в този свят сега.
	— Джоузи, мога да ти дам всичко, което искаш, но не мога да ти предложа спокойствие и тишина през цялото време. Досега имахме късмет с папараците. Знаеш, че поръчах да монтират порта и да вдигнат циментова ограда, защото държа домът ни да е уединен. Ще ми се Ноа да може необезпокояван да играе на двора. Ще ни е необходима охрана. Не смятам да се отказвам от кариерата си, но искам живот с теб, а тази вечер искам да бъдем тук, в родния ни град, защото догодина може да съм на турне или на някое парти. Искам само една вечер.
	— С кой Лиъм съм сега?
	Подхилвам се. Не мислех, че ще чуя този въпрос от устата й.
	— Не знаех, че има двама.
	— Определено има.
	— Хм… Ти с кого от тях искаш да бъдеш? — питам и гласът ми е дълбок и с опасни нотки.
	Предизвиквам я и чакам отговора й, въпреки че знам какво ще каже.
	— Пейдж — отговаря тя прелъстително.
	— Искаш рок звездата ли? Лошото момче?
	Тя кимва.
	Кой съм аз, че да й отказвам?
	Излизам от колата и тръшвам вратата. Поколебавам се, загледан в сянката й на предната седалка. Лиъм Пейдж никога не би допуснал жена в колата си, нито пък би й кавалерствал, но Джоузи е моето момиче. Заставам от нейната страна и й отварям вратата. Не мога да не зяпам краката й, докато слиза, хванала ръката ми. Целувам я набързо и я дръпвам след себе си в заведението.
	Вътре е претъпкано. Ралф е наел диджей с надеждата да привлече повече клиенти. Определено е успял. Двамата с Джоузи отиваме първо на бара и поръчвам питиета. Уиски за мен и някаква плодова напитка за нея. Ралф ни поздравява и ми казва, че ни пази маса. Не съм го молил за това, но съм му благодарен, тъй като вече няма места.
	Докато водя Джоузи през тълпата, чувам как викат името ми. Жените ме гледат похотливо, а мъжете ме тупат по гърба. Разчуло се е, че идвам тук. Добре е за Ралф, но е лошо за мен.
	Сепарето ни е в един тъмен ъгъл, което ми харесва. Джоузи се пъхва първа и аз я следвам, като сядам съвсем плътно до нея. Премятам ръка около раменете й и плъзгам пръсти под горната част на роклята й. Нейната ръка е върху бедрото ми и гали крака ми. Ако продължи така, няма да стоим дълго тук.
	Поглежда ме с пълни с очакване очи. Няма да съм удовлетворен от това, което смятам да й причиня, но тя си го изпроси.
	Навеждам се и с нос проследявам очертанията на челюстта й, докато стигам до ухото. Захапвам го нежно. Ахването й ме стимулира да продължа. Засмуквам меката му част, а ръката ми се плъзва нагоре по крака й и леко разтварям бедрата й.
	— Това ли правиш на среща? — пита тя престорено възмутено.
	— Не излизам на срещи — отговарям бързо.
	— Никога ли? — промълвява и гласът й секва.
	Прокарвам пътека от целувки към устата й, преди да отговоря.
	— Просто чукам.
	Пленявам устата й, преди да може да каже нещо. Устните и езикът й откликват мигновено на моите. Пръстите ми откриват бикините й. Копринени са. И влажни. Дръпвам ръката си и спирам да я целувам.
	Не мога да седя спокойно, когато тя е готова да ми позволи да правя такива неща на обществено място. Хващам я за ръката и я издърпвам на дансинга. След като сме отново заедно, искам за нас нещо много повече.
	— Нещо грешно ли направих? — пита тя до ухото ми.
	Налага се да надвиква музиката.
	Поклащам глава.
	— Не знам дали мога да бъда Лиъм Пейдж с теб. Той не се отнася много добре с жените.
	В отговор тя се притиска към мен и ме кара да продължа. Показва ми, че не й пука. Боже, обичам я, но тези неща не трябва да стават така.
	Пускат „Purple Rain“. Това е песента, на която танцувахме за първи път заедно на бала. Съвършена е за нас. Обгръщам кръста на Джоузи и отпускам ръце върху дупето й. Тя заравя своите в косата ми. Затварям очи и оставям музиката да ни движи, да ни води. Искам Джоузи да усети какъв ефект има върху мен. Тя трябва да разбере, че я желая, че тялото ми копнее за нея.
	Отварям очи и поглеждам надолу към жената, която властва във всичките ми фантазии. Пръстът й проследява очертанията на устната ми, а тя се притиска към мен, за да ми покаже колко много ме желае. Натискаме се като възбудени тийнейджъри, каквито бяхме някога, в бар, пълен с хора, които познаваме.


>	Глава 36
>	Джоузи

	Искам да живея в обятията му. Там се чувствам в безопасност, обичана, желана. Ръцете му не блуждаят, те предявяват правата си и ме държат плътно до тялото му. Лиъм ме води по дансинга, а допирът му ме изпълва с греховни мисли. Очите му са тъмни и прелъстителни. Повече няма да му позволявам да се съмнява в моите чувства. Заричам се да го изкуша.
	Песента се сменя, но ние не помръдваме. Сякаш диджеят знае, че искаме да бъдем близо един до друг. Не че бихме спрели това, което правим. Отпускам глава на рамото му, а тялото ми е в пълен синхрон с неговото. Не знам как съм могла да забравя какво е чувството. Някога броях дните до следващите танци, когато ще мога да го прегръщам.
	Целувам го леко по врата. Той ме притиска към себе си и отпуска глава на рамото ми. Намирам горното копче на ризата му и си играя с него, опитвайки се да го разкопчая, но той ме спира. Бих се нацупила, ако можеше да види лицето ми. Накрая поставя ръката ми на гърдите си, точно над сърцето, и я държи там, докато устните му нежно докосват моите.
	Лиъм се отдръпва рязко и поглежда през рамо. Там стои някаква жена. Косата й е събрана в рошав кок, който сякаш казва „не ми пука“. Силно прилепналата й червена рокля излага на показ прекалено голяма част от гърдите й и не е нужно голямо въображение, за да си представи човек как изглеждат. Жената облизва черешово червените си устни и гледа Лиъм така, сякаш го примамва да я отведе в дома си тази нощ.
	— Може ли този танц? — пита тя безцеремонно.
	Не вижда ли, че не е сам?
	— Зает съм — отговаря той и се обръща отново към мен.
	Изражението му ми казва, че се извинява за прекъсването.
	— Тогава един автограф или снимка?
	Лиъм извърта очи. Очевидно тя не схваща. Вади телефона си от роклята и ми го подава. Поглеждам Лиъм, вдигнала вежда. Трябва да е откачен, ако мисли, че ще докосна този телефон, камо ли да ги снимам заедно.
	— Без снимки тази вечер. На среща съм.
	— Тогава може да се видим по-късно.
	Преди да успея да се обадя, Лиъм казва:
	— Аз съм на среща завинаги, затова не, благодаря.
	Жената изглежда ядосана и ме гледа на кръв. _Съжалявам, той е мой!_ Ако трябва, ще нося надпис. Тя вади червило и го завърта, докато се показва яркочервеното.
	— Подпиши тук! — прокарва пръст по горната част на гърдите си.
	Лиъм клати глава.
	— Хартия или нищо — казва й той.
	Обръща се и ме придърпва в прегръдката си. Хвърлям й многозначителен поглед и се усмихвам, докато се държа за раменете му. Тя стои там, изпънала крак навън, сякаш просто чака друга възможност да скочи на моя мъж.
	Едва сядаме в сепарето, когато се появяват още хора с досадни искания за снимки или автографи. Някои жени дори му носят питиета, но той избутва чашите настрани. Казва ми, че никога не приема почерпка от никого, защото точно така Харисън се е сдобил с Куин. Срещнал някаква жена зад кулисите и се събудил в дома й. Девет месеца по-късно тя му оставила Куин. Не мога да си представя как ще захвърля и ще се откажа от Ноа. Той е моят живот от много отдавна и единственото, което ми напомня какво имахме двамата с Лиъм.
	Лиъм ме отвежда обратно на дансинга. Моли диджея да пусне няколко песни, повечето от които са негови. Песни, които съм научила наизуст и знам, че са за мен, за любовта ни и за нещата, които иска да прави с мен.
	Когато часовникът удря полунощ, устните му превземат моите, твърди и уверени, сякаш е чакал този миг цяла вечност. Аз със сигурност го чаках от прекалено дълго време.
	— Готова ли си да се махаме от тук? — пита той, долепил устни до моите. Не изчаква отговора. Издърпва ме през шумната тълпа. Излизаме навън и тичаме до колата. Той ме притиска към нея и вдига краката ми около кръста си. Усещам как опипва за дръжката на вратата. Седалката е студена под кожата ми, когато ме оставя върху нея. — Задръж нещата така!
	Лиъм се качва и пали двигателя. Придърпва ръката ми върху възбудения си член и въздиша, когато стискам леко. Тръгва от паркинга толкова рязко, че изпод гумите изхвърча чакъл, и кара към къщи с възможно най-високата скорост.
	Цялата горя, когато паркираме на алеята. Не съм помръднала ръката си и отново се чувствам така, както когато бяхме заедно за първи път. Само че сега сме в неговия дом, а не на хотел. Излизам и го пресрещам пред колата, а после влизаме ръка за ръка в тъмната къща. Само електрическите свещи на прозорците осветяват пътя ни през мрака.
	Лиъм се навежда, поставя едната си ръка зад коленете ми, другата под мишницата ми и ме вдига. Изкачва стъпалата бавно, а очите му пронизват моите. Виждам желанието му, усещам го в начина, по който ме държи. Той отваря вратата на спалнята и я затваря леко с крак, щом влизаме.
	Поставя ме на леглото си, застава пред мен и отмята косата от рамото ми. Коленичи в краката ми и ръцете му се движат по бедрата ми и пращат електричество по цялото ми тяло. После вдига стъпалата ми едно по едно и сваля обувките. Пръстите му танцуват по кожата ми, преди да достигнат подгъва на роклята. Ставам и го принуждавам да отстъпи леко назад.
	Плъзгам ръце по него и се опитвам да разкопчая ризата. Нямам търпение да видя гърдите му, които ми липсваха толкова дълго. Затварям очи, щом стигам до последното копче, избутвам дрехата настрани и се наслаждавам на усещането за твърдите мускули на корема му, а пръстите ми си припомнят всяка издатина. Ръцете му хващат моите, когато стигам до гърдите му.
	— Погледни ме! — казва ми Лиъм.
	А когато го правя, ме пуска и леко ме отдалечава от тялото си. Иска да вижда очите ми, когато най-накрая разбера какво крие там. На левия му гръден мускул има мастило, и то много. Тъмно е, наситено черно. Пръстът ми обхожда ръбовете на завъртулките.
	— Какво е това?
	— Племенна татуировка — отговаря без колебание. — Прокарай пръсти тук! — настоява и направлява ръката ми по татуировката.
	Правя каквото иска и умът ми ми казва това, което сърцето ми вече знае.
	— Пише…
	— Пише „Джоджо“.
	Целувам мястото, на което е изписано името ми, а Лиъм притегля хълбоците ми. Усещам го. Желанието му е убедително под дънките. Така е цяла вечер, но той търпеливо чака да се върнем тук, за да може най-накрая да бъдем истински заедно.
	В един момент ме обръща с гръб към себе си, обвива с ръце кръста ми и потрива твърдия си член в извивката на дупето ми. Притискам се към него. Той избутва роклята от рамото ми и залепва устни за голата ми кожа. Отпускам глава назад към него, а той гали гърдите ми. Вдигам ръка и я заравям в косата му. Лиъм се отдръпва и прокарва гореща пътека надолу по гърба ми, като едновременно с това смъква роклята ми надолу. Оставам гола, само по прашки. Усещам как зъбите му подръпват ластика. Обръщам се. Трябва да го видя, да го докосна.
	Той ме вдига и ме поставя на леглото, след което се приплъзва върху мен. Аз се извивам, за да бъда плътно до него, да усетя кожата му до моята. Прокарвам пръсти през косата му и дишането му се накъсва. Той ме поглежда, палецът му се движи под извивката на гърдата ми и напрежението в очите му ме кара да тръпна в очакване.
	Лиъм сяда назад и се съблича. Аз се изправям и прокарвам ръка по гърдите му, надолу по корема и накрая по издутината под дънките му. Той притваря очи, докато го докосвам, после се извисява над мен и гърбът ми отново е на матрака. Обгръщам раменете му в покана и той се настанява върху мен. Тежестта и топлината му са добре дошли.
	— Обичам те, Джоджо! — казва до устните ми.
	После издърпва ръцете ми нагоре и ги приковава към леглото, а челото му докосва моето. И двамата потъваме в екстаза на отдавна забравеното усещане, докато той нахлува в мен и започва да се движи. Аз преплитам пръсти с неговите и стискам здраво. Краката ми обгръщат хълбоците му и го насочват към сърцевината ми, там, където най-много се нуждая от него.
	Изпускам стенание, докато той извива таза си и навлиза по-дълбоко. Не можем да откъснем очи един от друг, докато телата ни си припомнят колко им е хубаво заедно. Лиъм пуска ръцете ми и аз ги обвивам около кръста му, като го насърчавам да се движи по-бързо.
	Той се надига на колене и намества бедрата ми около себе си.
	— Трябва да те гледам — казва задъхано.
	Ръцете ми се вкопчват в неговите, докато той се движи в мен и се навежда да ме целуне. Прави любов с устата ми, докато ускорява ритъма и ме докарва почти до ръба.
	— Лиъм!
	Имам нужда от повече.
	Той познава тялото ми и ми доставя все по-голямо удоволствие, докато накрая оргазмът не ме залива. Цялото ми същество се напряга, а аз впивам нокти в дупето му и повдигам таза си, за да посрещна последните му тласъци.
	Лиъм застива за миг, след което се срива върху мен. Лежа с омекнали мускули, но напълно задоволена и готова да го направя отново. Погалвам гърба му и той потръпва. Целувам врата му, лицето му и накрая устните му.
	— Обичам те, Лиъм! Толкова много те обичам!
	Той ме поглежда и се усмихва. Обляга се на лакът, без да се отдръпне от мястото между краката ми. Може да остане там завинаги, нямам нищо против. Отмества влажната коса от лицето ми и целува носа ми.
	— Ела да живееш при мен! Двамата с Ноа се преместете тук и ще бъдем семейство. Искам да наричаш този дом свой. И искам да правим заедно нормални неща, като това да ходим на пазар и да се срещаме за обяд в работата ти.
	— Това звучи като американската мечта.
	— Не, скъпа моя. Това е нашата мечта. Ако я искаш, аз ще ти я дам.
	— Искам я.
	Усмивката на Лиъм заблестява в тъмната стая. Целуваме се известно време, преди той да се претърколи и да ме придърпа върху себе си.


>	Глава 37
>	Лиъм

	— _Синко, слез тук!_
	_Напоследък автоматично извъртам очи, когато ми говори. Никога не съм мислил, че сърцето ми ще се свива, щом чуя гласа на баща си, но това се случва. Колкото повече приближава завършването ми, толкова по-голям диктатор става той._
	_Всичко започна, когато поканих Джоузи на първия бал. Родителите ми седнаха и ми обясниха идеята си за социално приемливи стандарти. Накратко според тях Джоузи не е достатъчно представителна, за да бъде с един Уестбъри._
	_За първи път видях родителите си в различна светлина. Срамувах се, че съм техен син. Не разбирах как могат да кажат толкова ужасни неща за човек, когото дори не познават. Вечерта на бала тръгнах от къщи, облечен в смокинг, без да кажа „довиждане“ и без да позволя на мама да ме снима. Нямаше да ги оставя те да решават с кого да излизам, както и кого да обичам._
	— _Ще ти се обадя пак — казвам на Джоузи._
	_Тя вече не идва у нас. Отказа се много отдавна. Дори предложи да скъса с мен, за да бъде по-лесен животът ми. Казах й, че няма начин да позволя на Стърлинг и Бианка Уестбъри да я прогонят._
	_Джоузи е най-хубавото нещо, което ми се е случвало. Тя ме разбира._
	_Хвърлям телефона на леглото и въздишам. Броя дните, които остават, докато се махна от тук. Двамата с Мейсън ще водим момичетата на къмпинг за седмица, преди да заминем за колежа. Една последна възможност и седмица уединение за мен и Джоузи. Без досадни родители, които да висят над главата ми._
	_Когато слизам долу, ме посреща заплашителното изражение на баща ми. Намислил е нещо. Потупва ме по рамото и ме води в дневната. Там, седнала на дивана с кръстосани крака, е дъщерята на приятеля му по голф — Саша._
	_Изстенвам и потривам лице с ръцете си. В тази позиция мога „без да искам“ да ударя един лакът в корема на татко и да избягам, но Саша вече ме е видяла, става и тръгва към мен с протегната ръка, сякаш трябва да я целуна. Сякаш й дължа благодарност, задето е дошла в къщата ми. Не, благодаря!_
	— _Лиъм, много се радвам да те видя._
	_Гласът й е превзет и носов. Не мога да го понасям. Правя гримаса, което само я кара да се усмихне по-широко. Зъбите й са много бели — би могла да осветява цяла тъмна улица нощем._
	— _Саша — казвам студено и отегчено._
	— _Мислех, че двамата може да дойдете с нас тази вечер — казва Стърлинг._
	_Отново извъртам очи и Саша забелязва._
	— _Или може да останем тук — предлага тя._
	_Става ми зле от мисълта да прекарам времето си с нея._
	— _Имам планове._
	— _Нямам нищо против да се помотая с теб и приятелите ти._
	_Смее се, докато ръката й се плъзга надолу от рамото ми. Дръпвам се, подразнен от докосването й._
	_„Не си спомням да съм го предлагал“, иска ми се да кажа._
	— _Сигурен съм, че ти нямаш, но гаджето ми ще има — казвам само за да вбеся Стърлинг._
	_Той се сковава и искам да се изсмея. Сватосването му пропада, което означава, че приятелчето му ще се ядоса._
	— _Извини ни за малко, Саша!_
	_Татко ме хваща за ръката и ме издърпва в другата стая. На път съм да получа конско, на което мога напълно да се насладя._
	— _Лиъм, крайно време е да погледнеш бъдещето си. Заминаваш за колежа, а Саша е жена, която е подходяща за теб, особено когато те потърсят от Националната футболна лига. Трябва да представиш пълен пакет, а тя чудесно го допълва. Не може да се събираш с измет от бедняшката част на града и да я издържаш цял живот._
	_Думите му не постигат друго, освен че подклаждат чист гняв._
	— _Не знаеш нищо за Джоузи и за семейството й — крещя му, забивайки пръст в гърдите му. — Ти не правиш нищо друго, освен да седиш на надутия си задник и да гледаш отвисоко хората, които не ходят в скапания ти кънтри клуб. Обичам я и смятам да се оженя за нея, независимо дали това ти харесва, или не. Ако искаш подходяща компаньонка, защо ти не се срещаш със Саша? Тя сигурно и без това си търси някой богат дъртак._
	— _Къде отиваш? — пита той, докато се отдалечавам._
	— _Излизам с приятелите ми. Днес е рожденият ден на Мейсън, така че ти трябва да забавляваш Саша. Просто гледай мама да не те хване!_
	_Трясвам вратата и отрязвам каквито и думи да е възнамерявал да каже по-нататък._
	Разтърсвам глава, за да прогоня този спомен. Много дълго време мразех баща си заради начина, по който се отнасяше с Джоузи. И въпреки че мама идва при Ноа, аз отказвам да стъпя в къщата им. Тя се опитва да оправи нещата. Признавам й го, но няма да променя мнението си за него. Никога. Щом не можа да приеме, че Джоузи е част от живота ми, тогава проклет да съм, ако му позволя да доближи сина ми.
	Толкова много неща се промениха през последните четири месеца. Джоузи и Ноа се преместиха в моя, в нашия дом след Нова година. Харисън и Куин също дойдоха в Бомонт и се настаниха в празната къща на Джоузи. Бях сигурен, че ще стане така. Логично беше. Кейтлин живее съвсем наблизо и ако минете по улицата й в събота, ще го видите да коси моравата й.
	Тази вечер празнуваме рождения ден на Мейсън. Минаха седем месеца, откакто ни напусна, и всеки от нас се справяше с тъгата си по различен начин. Изнесохме концерта за събиране на средства за Кейтлин и момичетата й в бара на Ралф, който стана местното модерно заведение, и се справихме доста добре. Също така наех Кейтлин за мой мениджър, така че да може да прекарва по-голямата част от времето си в своя дом, въпреки че трябва да идва у нас всеки ден и да работи с групата. Щом училището свърши и започне лятната ваканция, ще тръгнем на турне. Трима музиканти, две чудесни жени и четири деца на път за три месеца. Животът ни вече ще бъде различен.
	Чакам Джоузи да се приготви. Пикапът ми, наскоро придобит „Шевролет“, модел от 1965-а, е само за пиенето на бира на водната кула. Когато й казах за покупката, тя ме плесна по ръката и ми каза да порасна. Но е първата, която извиква: „На водната кула!“, когато трябва да си сверим часовниците с настоящето.
	Товаря в багажника охладител, пълен с бира. Джоузи ще бъде нашият шофьор, за което съм й благодарен. Искам тази вечер да бъде забавна и поне донякъде приятна за Кейтлин. Джоузи излиза от къщата, натоварена с храна. Изтичвам до нея, целувам я по бузата и я освобождавам от тежкия товар. Поръчахме да ни доставят храната, защото не исках Джоузи или Кейтлин да се напрягат и да готвят за всички.
	Обръщам се и я поглеждам, след като съм сложил всичко в ремаркето на пикапа. Наслаждавам се на гледката. Носи тесни дънки и червените си каубойски ботуши. Прилепналият й потник с надпис „Обичам моя рокер“ приятно обгръща извивките й. Облякла е това, за да ме дразни.
	Отивам бавно до нея, грабвам я в ръцете си, навеждам я назад и нападам шията й. Тя се кикоти и се опитва да ме избута с глава. Най-накрая се примирява, защото знае, че съм спечелил.
	Изправям я отново.
	— Готова ли си? — питам.
	Тя кимва и сплита пръсти с моите. Качва се на пикапа през шофьорската врата и се настанява на седалката. Всичко е точно като в гимназията.
	Когато пристигаме при водната кула, там вече са се събрали доста хора. Изненадах се, когато Кейтлин каза, че иска да покани някои наши бивши съученици, но нямам нищо против. Двамата с Джоузи изскачаме от пикапа ръка за ръка. Аз отварям капака на ремаркето и й помагам да подреди нещата, които сме донесли. Харисън идва да ни поздрави и грабва бира от охладителя.
	— Качвам се горе — казвам й и я целувам по бузата, после пъхам в джобовете си няколко бири.
	Пикапът на Мейсън е паркиран точно като за бирените торпеда. Харисън е зад мен на стълбата. Повечето от момчетата горе вече го познават, но трябва да го представя на останалите.
	Отваряме първите си бири и ги изгълтваме. Броим до три и хвърляме бутилките. При звука на строшеното стъкло всички изкрещяваме: „Мейсън!“. Жените отдолу започват да викат одобрително и някой пуска музиката.
	Започваме да празнуваме в стила на Мейсън.
	През цялата вечер се разказват и преразказват истории. Хубавото дружеско отношение, което всички имахме в гимназията, се връща. Вече не съм задникът, който заряза приятелите си от Бомонт, за да отиде в Холивуд, а Харисън си пасна с всички. Буквално живея в най-доброто от двата свята и не може да съм по-щастлив.
	Поглеждам към Харисън, когато го чувам да въздиша тежко.
	— Какво ти става?
	— Нищо — отговаря ми той.
	Проследявам погледа му и виждам, че Кейтлин говори с Бил Роджърс — компютърен специалист, който стана милионер, след като създаде изключително популярна софтуерна програма.
	Вдигам бутилката до устните си и поглеждам отново към Харисън. Изражението му е тъжно. Знам, че я харесва, но се бои да не бъде отхвърлен.
	— Карай полека с нея, човече! Просто бъди там и не я притискай! С Мейсън бяха заедно дълго време, но съм сигурен, че тя те забелязва. Чух я да говори с Джоузи за теб. Просто грабни момента, когато се появи!
	Харисън започва да се смее.
	— Точно ти ли ми даваш съвети?
	— За какво говориш, по дяволите?
	— Пишеш песен след песен за това колко много обичаш тази жена — сочи той Джоузи, която в момента говори с Джена. — Живееш с нея, имате син, но не те виждам да й предлагаш да се омъжи за теб.
	Поглеждам от Джоузи към него и обратно.
	— Прав си.
	Изправям се, хванал парапета, пъхвам пръсти в устата си и изсвирвам силно, привличайки вниманието на всички.
	— Хей, Джоузи!
	— Какво искаш, Уестбъри? — вика тя отдолу.
	Харесва ми, че някои неща не са се променили.
	— Ще се омъжиш ли за мен?
	Някой спира музиката и на полето настава тишина. Джоузи приближава водната кула и слага ръце на кръста си.
	— Ако ще ми предлагаш, по-добре го направи както трябва!
	— Да, мадам.
	Допивам бирата си, хвърлям бутилката в пикапа и тръгвам надолу по стълбата. Слизам внимателно. Когато краката ми докосват земята, потупвам джоба си за пръстена, който държа там през последните няколко седмици, и го вадя, криейки го в дланта си. Просто чаках точния момент и мисля, че той настъпи.
	Тръгвам бавно към нея, но крачките ми са широки, затова стигам бързо. Ръцете й все още са на кръста, а очите й са широко отворени. Джоузи е изненадана.
	Падам на коляно пред нея. Едната й ръка покрива устата й и чувам колективно ахване зад нас.
	— Джоузи Престън, обичам те, откакто бях на шестнайсет. Знам, че се издъних страшно, но обещавам да ти се реванширам всеки ден до края на живота си. Ще ми окажеш ли огромната чест да носиш моя пръстен, да приемеш моето име и да станеш не само мой партньор в живота, а най-важното, моя съпруга?
	Джоузи кимва. В очите й има сълзи и искам да стана и да ги целуна.
	— Да, Лиъм. Милион пъти да, ще се омъжа за теб.
	Притеглям ръката й към себе си и слагам пръстена, като целувам пръста й, а след това и устните й. Зад нас се чуват шумни аплодисменти и насърчителни викове.
	— Обичам те, Джоджо! Ти си моето момиче. Завинаги.


>	Благодарности

	Да кажа, че това беше едно вихрено пътешествие, би било пълно омаловажаване. Когато започнах, не мислех, че ще стигна толкова далече. Изглежда ми напълно нереално да държа книгата си, да гледам името си на корицата и да слушам за хора, които четат нещо, написано от мен.
	Ивет Ребело, никакви думи не могат да опишат колко си важна за мен. Това приключение нямаше да бъде възможно без твоята подкрепа и насоките, които ми даваше. Не мога да си го представя без теб. Благодаря, че изтърпя всичките ми откачени идеи и че беше комисия по прослушването, когато имах нужда.
	Холи Стивънс, за мен е огромна чест, че си с мен. Винаги ще помня историята, която ни събра, и как тя ни насочваше и ни позволи да развием вечно приятелство. Вълнувам се, че започвам този процес с теб.
	„Завинаги мое момиче“ нямаше да е възможна без Ивет и Холи. Безбройните часове, прекарани в размяна на имейли и съобщения и в телефонни разговори, оформиха основните герои в романа. Винаги ще ви бъда задължена.
	Ерик Хедърли, без теб и без твоите текстове и музика Лиъм нямаше да оживее. Ти ми даде възможност да внеса нещо различно в творбите си и аз ти благодаря.
	Кари Реней, благодаря ти от цялото си сърце за това, че ми помогна да кача Лиъм на сцената. Ако не беше твоята любов към музиката, никога нямаше да се запозная с Ерик. Задължена съм ти завинаги.
	Джилиан Дод, как мога да ти изкажа достатъчно благодарности за всичко, което направи за мен? От отговори на несвързани и неразбираеми съобщения и имейли до държането на ръката ми и до помощта, която ми оказа в създаването на фен база. Толкова се гордея, че представлявам „Бандит Пъблишинг“. Благодаря ти за възможността!
	Дамарис Кардинали, това, което започна като риск, когато ти пратих „Завинаги мое момиче“, се превърна в страхотно приятелство. Не мога да ти благодаря достатъчно за помощта и за подкрепата, която ми оказаха „Гуд Чойс Рийдинг Ревюс“.
	Бет Сюит, еха! Запознахме се благодарение на Джилиан и затова съм й много признателна. Ти беше истинска благословия в живота ми. Много съм ти задължена за усилената работа по „Завинаги мое момиче“. Очаквам с нетърпение да изградим едно дълго и щастливо приятелство.
	Сара Хансън, би било напълно недостатъчно да кажа, че съм във възхита от таланта ти. Това, което направи, за да вдъхнеш живот на романа, е невероятно. Никога няма да мога да ти се отблагодаря, нито да погледна страхотната корица, без да се разплача.
	Фалън Кларк, благодаря ти, че винаги беше насреща, когато се нуждаех от червена химикалка.
	И накрая на семейството ми. На Ерик, Мадисън и Касиди: Благодаря ви, че ме търпяхте, когато се затварях в другата стая и когато седях с лаптопа, вместо да гледам телевизия с вас, както и за стоенето до късно. Вашите подкрепа, упътвания и поощрение означават за мен повече, отколкото мога да изразя. На мама, татко и Бет: Вижте какво направих! На Никол и Беки: Благодаря за четенето и за критиките! На Джен Сай: Твоята подкрепа не знае граници.
	Джен Хоуел, ти получи първото предварително копие на книгата за ревю. Не бих могла да мечтая за по-добър човек, на когото да поверя Лиъм.
	Бабо и Райън, много ми липсвате! Иска ми се да бяхте тук, за да видите.
	На всички читатели, рецензенти, блогъри и автори — благодаря ви!
