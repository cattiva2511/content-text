D>
	В памет на прекрасната ми майка, която ми разкри света на модата.
D$


E>
	Жена, която не употребява парфюм, няма бъдеще.
@	Коко Шанел
E$


>	Пролог
>	1897

	_Едно, две, три, четири, пет… едно, две, три, четири, пет…_
	От устата й не излизаше нито звук, само устните се движеха. Беззвучно броеше камъчетата на мозайката под краката си. Неравни парченца речен чакъл, утъпквани от хиляда години, вкопани в пода, образуваха геометрични форми и мистични картини.
	На едно място пет звезди, на друго пет цветенца, на трето петоъгълник… Подредбата не беше случайна. Бяха я научили, че пет е символично число за членовете на Цистерцианския орден: смятаха го за чистото, съвършено олицетворение на нещата. Розите, например, са с по пет цветчета, ябълките и крушите са петолъчно построени плодове. Човекът притежава пет сетива, а петте рани на Христос се споменават при всяка божествена служба. Монахините обаче бяха пропуснали да я научат, че пет е и числото на любовта, на Венера, неделимата сума от мъжкото число три и женското число две. Тя бе открила този крайно интересен за четиринайсетгодишно момиче факт в една книга. Все още я четеше тайно на тавана.
	Манастирската библиотека криеше удивителни богатства: не чак скандални, но със сигурност неподходящи за подрастващо момиче като нея. Например, запазените от Средновековието проповеди на Бернар от Клерво, който често напомняше на своите монаси колко важни са ароматните вещества при молитва и ритуално измиване. Основателят на Цистерцианския орден даже съветваше братята си по вяра да се вглъбяват в себе си и да се отдадат на духовността, представяйки си парфюмираните гърди на Дева Мария, възпети в Песен на песните. „Тамян и жасмин, лавандула и рози, подредени на олтара, задълбочават съзерцанието с помощта на обонянието“, твърдеше той.
	За сирачета като самотното младо момиче, каквото беше тя, ароматите, добити от растенията в манастирската градина, си оставаха далечна мечта — също както представата да почиват върху пищните, тръпнещи от обич майчини гърди. Манастирските възпитанички се къпеха редовно в дървено ведро, търкаха се с евтин катранен сапун, за да почистят мръсотията от работата на полето и в кухнята и да не миришат на пот от страх и изтощение, а на чисто. За _аромат_ и дума не можеше да става. Грубите, бели чаршафи, които тя переше, кърпеше и грижливо подреждаше в стаята за бельо, получаваха повече грижи от кожата на сирачетата.
	_Едно, две, три, четири, пет…_
	Застанала в редицата, тя се забавляваше с броене, докато заедно с другите момичета очакваше изповедта при свещеника. Цяла вечност стояха, подредени като войници в двора на казармата, докато им дойде редът да влязат в изповедалнята. Момичето предполагаше, че монахините са измислили това дълго чакане в невъзможна поза и са забранили всякакви разговори, за да имат малките деца някой и друг грях за признаване. От предишната изповед в събота вечер никоя от манастирските възпитаници не бе прегрешила. Тук, върху брулената от ветрове скала, където през XII век е бил построен манастирът „Обазин“, не се откриваха удобни случаи да сторят грях.
	От почти две години тя живееше в това уединено кътче в средата на Франция, достатъчно отдалечено от шосето за Париж — никое момиче не си и помисляше да избяга. Повече от седемстотин дни бяха минали от смъртта на майка й и от часа, когато баща й я качи на една конска каруца и я откара при цистерцианките. Просто така. Свали я като ненужен товар. После изчезна завинаги, а пред крехката душа на малкото момиче се отвори адът. Копнееше за мига, когато ще е достатъчно възрастна, за да напусне манастира и да започне свой живот. Кой знае, може би шивашката игла щеше да се окаже ключът към този нов живот. Ако момичето умееше да шие и беше издръжливо, съществуваше вероятност да стигне до Париж и да си намери работа в някоя голяма модна къща. Чуваше другите да говорят, но нямаше представа какво всъщност означават подобни планове.
	Все пак звучеше обещаващо. Модна къща — изричането на тези две думи будеше в сърцето й неясен спомен. Усещаше под пръстите си чудни материи, чуваше шумоленето им, представяше си коприна, ухаещи волани и фина дантела. Не че майка й някога е била дама. Тя беше перачка, а баща й никога нямаше постоянна работа. Не бе продавал такива прекрасни неща, тя свързваше всяка мисъл за красивото със спомена за майка си. Толкова й липсваше, че понякога й се завиваше свят от копнеж по уюта, който винаги бе усещала при нея.
	А сега живееше сама, разчиташе само на себе си, към нея се отнасяха сурово, дресираха я, наказваха я, само от време на време Бог й даваше опрощение на греховете. А тя копнееше единствено за мъничко обич. Грях ли е това? Да го изповяда ли? Дали някой ден тази тайна ще й натежи твърде много? Ще намери ли покой душата й? Да, може би да, размишляваше безмълвно тя. А може би не. Няма да признае на изповедника, че иска само малко обич. Не днес. Може би никога.
	Отново започна да брои камъчетата на мозайката по пътя към катедралата на манастира „Обазин“: _едно, две, три, четири, пет…_


>	Първа част
>	1919–1920

>>	Първа глава

	Жълтите фарове прорязваха мъглата, която се издигаше от Сена и загръщаше буките, елшите и ясените по крайбрежното шосе в бяло ленено платно. „Сякаш е покров за мъртвец“ — помисли си неволно Етиен Балсан.
	Пред духовния му взор се оформи картина на труп върху носилка: натрошени крайници, изгорена кожа, ленени превръзки… В краката на умрелия лежи клонче със зелени листа, на гърдите му е положен кръст. До главата има купичка със светена вода, за да потиска миризмата на смърт. Светлина на свещи хвърля призрачни сенки върху тялото. Монахините са се постарали да го пооправят, иначе гледката ще е твърде смущаваща.
	Етиен неволно се опита да си представи обезобразеното красиво лице на приятеля си. Познаваше го по-добре от своето.
	„Навярно не е останало почти нищо от класическите черти, елегантно извитите устни и правия нос — отговори сам на въпроса си той. — Когато автомобил се понесе надолу с голяма скорост, удари се в скала и се запали, твърде малко кости остават по местата си. Необходима е голяма сръчност, за да се възстанови приличният вид на загиналия.“
	Усети влажно поточе по бузата си. Нима дъждът влизаше в колата? Понечи да включи чистачките, затърси ги трескаво и автомобилът се отклони от пътя. Той натисна панически спирачките и върху страничното стъкло пръсна кал. Най-сетне чистачките се раздвижиха. Не, навън не валеше. От очите му течаха сълзи, заля го вълна от умора и тъга, заплаши да го погълне. Ако не искаше да свърши като приятеля си, трябваше да се съсредоточи върху пътя.
	Автомобилът спря напреко на шосето. Етиен си заповяда да диша спокойно, изключи чистачките, стисна волана с две ръце. Настъпи педала и двигателят изрева, гумите се завъртяха. След силен тласък автомобилът се върна в желаната посока. Етиен усети как дишането му се нормализира. За щастие беше късно след полунощ и по шосето нямаше насрещно движение.
	Стегна се и устреми поглед към пътя. Дано не изскочи някое животно. Нямаше желание да прегази лисица, предпочиташе да преследва дивеча на кон, това отговаряше на природата му. И приятелят му беше като него, любовта към конете ги свързваше. Артър Кейпъл, вечният младеж, който така и не се отърва от детския си прякор „Бой“, беше фантастичен играч на поло. Беше. Бонвиван, интелектуалец, безкрайно очарователен, джентълмен до мозъка на костите си, британски дипломат. През войната бе стигнал до ранг капитан. Всички се стремяха да се сприятелят с него. Етиен беше щастливец — имаше право да се смята за един от най-старите, най-добрите му приятели. До днес…
	По загорялата от слънцето буза отново се плъзна сълза. Етиен не свали ръка от волана, за да я избърше. Няма да позволи на мислите си да отклонят вниманието му. Беше длъжен да стигне жив и здрав в Сен Кукуфа. Това пътуване бе последната услуга, която щеше да направи на мъртвия. Ще съобщи на Коко страшната вест, за да не я научи утре от вестниците или от обаждане на някоя клюкарка. Да, предстоеше му нелека задача, но със сърцето си бе готов да я изпълни.
	Коко беше голямата любов на Бой. Беше. В това нямаше съмнение. Никой не се съмняваше, най-малко Етиен. Нали той ги запозна. През онова лято в имението. Бой дойде в Роайлиьо заради конете и си отиде с Коко. Всъщност тя беше приятелка на Етиен. Е, честно казано, тогава не беше дори това. Момиче от гарнизонния град Мулен — вечер изпълняваше двусмислени песнички в кръчмата, а денем кърпеше панталоните на офицерите, с които нощем се забавляваше. Крехка, с момчешка фигурка, красива като картинка, жизнена, нежна, невероятно смела и енергична. Пълна противоположност на „грандамите“ — идеала на младите жени от Бел епок.
	Етиен също се забавляваше с нея. Прие я, когато неочаквано се появи на вратата му, но не промени живота си заради нея. Отначало отказа да я задържи в дома си, ала тя прояви упоритост и остана. Една година, две години… Не помнеше колко време бе живяла в дома му, без да я приеме за своя официална спътница. Всъщност едва Бой му отвори очите за вътрешната красота и сила на Коко. Но тогава беше вече много късно. Отстъпи метресата си, както правеха много мъже от неговия кръг през годините преди Голямата война — та тя дори не му беше постоянна любовница! И стана неин приятел. Щеше да остане до нея и след смъртта на Бой. Положи безмълвна клетва.

	* * *

	Крайно време беше да престане да си внушава всякакви глупости.
	Габриел се мяташе в леглото от часове. От време на време задрямваше, уж заспиваше дълбоко, но много скоро се будеше уплашена, объркана, пленница на сън, който не можеше да си спомни. Опипваше другата страна на леглото, за да усети добре познатото тяло, даряващо й уют, ала възглавницата си оставаше празна, завивката — недокосната. А Габриел отново бе напълно будна.
	Естествено. Бой не беше тук. Вчера — или беше завчера? — тръгна за Кан, за да наеме къща, където да прекарат заедно празничните дни. Един вид коледен подарък. Тя обичаше Ривиерата. За нея означаваше твърде много, че Бой възнамерява да прекара Коледата с нея, а не с жена си и малката им дъщеря. Дори говореше, че може да се разведе. Веднага щом намери подходяща вила, тя ще отиде при него. Не й се обади, не изпрати дори кратка телеграма, за да я уведоми, че е пристигнал жив и здрав в Южна Франция.
	Възможно ли е да е размислил?
	След женитбата му преди година и половина непрекъснато я гризяха съмнения. В началото изгуби ума и дума, защото той бе предпочел пред нея жена, олицетворяваща всичко, което тя, Габриел, не беше: висока блондинка, бледа и високомерна, богата британка от висшето общество. Благодарение на нея той стана част от аристокрацията. Не че не бе постигнал много и без тази връзка. Синът на корабен посредник от Брайтън, обикновен буржоа, се издигна до съветник на френския президент Клемансо, участник в мирната конференция във Версай. За какво му беше аристократична законна съпруга?
	И преди всичко: двамата с Габриел живееха вече десет години заедно. Тя беше твърдо убедена, че един ден ще се оженят. Нима не беше добра партия? Е, да, бе покрила обикновения си произход с тъмно, непрозрачно платно, но сама си беше създала положение и известност. Под името Коко Шанел работеше като модистка, постигаше успехи, притежаваше солидно имущество.
	Започна като шапкарка с кредит от стария си приятел Етиен Балсан. Скромните, елегантни творения много скоро привлякоха вниманието на парижанките. Никакви пера, никакви пищни украси — след дългия период на богати декорации дамите предпочитаха по-семпли шапки. А свободно падащите матроски блузи, които сътвори в Дьовил, предизвикаха истински фурор. Габриел изпрати корсета в изгнание и започна да шие дамски панталони. После дойдоха гладните години след Голямата война и практичната модистка се осмели да предложи на пазара скромни, функционални рокли от евтино копринено жарсе, както и пижами, с които жените спокойно можеха да избягат от германските нападения в убежищата и да се чувстват удобно и дори модно облечени. Благородните дами буквално се биеха за дрехите й. Почти всяка дама с име, дори висшата аристокрация, посещаваше Габриел и носеше модели на Коко Шанел.
	Защо му беше на Бой брачно свидетелство с представителка на благородното съсловие? Габриел се издигаше в обществото, завоювала си бе име. Защо той пожертва голямата им любов за кариера, след като отдавна беше постигнал целите си? Габриел не го разбра — и никога нямаше да го разбере. Болката дълбаеше тялото й като туберкулоза.
	А после той се върна. Любовта, която ги свързваше, се оказа по-силна от златните пръстени, разменени между него и Даяна Уиндъм, дъщеря на лорд Рибълсдейл. Габриел, естествено, се поколеба, но скоро падна в обятията му. По-добре да приеме новата роля на метреса, отколкото да се откаже завинаги от любимия — това беше девизът й. Какви аргументи имаше против новата им връзка? Никакви. Или? Засега всичко вървеше добре, но тайните съмнения я гризяха като молци.
	Бой живееше фактически разделен от съпругата си, прекарваше дните си в Париж. Въпреки това от време на време се налагаше да се показва в обществото редом с Даяна. Габриел не възразяваше срещу отсъствията му, защото беше сигурна, че той ще се върне. Любовта им бе по-силна от всичко друго, напук на всички бури продължаваше вече десет години и никога нямаше да угасне. Ако имаше нещо, предопределено за вечността, това беше връзката между тях двамата — тя бе напълно убедена в това. И все пак понякога я спохождаха тъмни мисли, връхлитаха я като Луцифер от небето. Както през тази нощ.
	Обърна се на другата страна, изрита завивката, потрепери и отново се зави до брадичката.
	Защо Бой не се обажда? Дали пък магията на Коледа не му е напомнила за деветмесечната му дъщеря? Дали е закопнял за семейството си и е загърбил спомена за любовницата, изоставена в къщата й край Париж? Може би не е отишъл в Южна Франция, за да потърси вила за почивка с Габриел, а е потеглил към Кан, за да се помири със съпругата си? Преди да замине, често говореше за развод. В гърдите й се надигна паника. Разбра, че няма да заспи.
	Въпреки това не стана, дори не запали осветлението на нощното шкафче. Не посегна към развлекателно четиво, което да отклони вниманието й. Остави се на демоните, твърде уморена, за да прави нещо друго. По някое време изтощението я понесе към дълбокия мрак на неспокоен сън…
	Събуди я скърцане на автомобилни гуми по чакъла. Не би могла да сбърка този шум с нищо друго. Автомобилът спря и гумите изсвистяха. В тихата нощ шумът лесно проникна в спалнята на Габриел през затворения прозорец. После залаяха кучетата.
	„Бой!“ — помисли си тя в полусън.
	Възликува вътрешно. Сигурно е дошъл да я вземе. Не му е било приятно просто да я повика. Разтрепери се от радост. Само Бой можеше да е толкова луд. Затова го обичаше. Няма никакво значение дали ще прекарат Коледа в Южна Франция, или в тази уединена вила в Сен Кукуфа. „Ла Миланез“. През лятото тук ухаеше на люляк и рози, но през зимата Северна Франция беше доста безутешно място. Затова бяха решили да отидат за известно време на Лазурния бряг. Мрачно беше само там, където не бяха заедно. Защо не го разбра веднага?
	В този момент на вратата й се почука.
	— Мадмоазел Шанел?
	Гласът на прислужника й Жозеф Льоклерк. Не очакваният шепот на любимия й.
	Внезапно Габриел се събуди напълно.

	* * *

	Етиен Балсан познаваше добре не само Бой, а и Коко. Познаваше ги почти толкова добре, колкото себе си. При влизането й в салона, където го бе въвел Жозеф, той си помисли колко малко се е променила тя през тринайсетте години след първата им среща. Трийсет и шест годишната жена все още имаше вид на дете. В момента приличаше на момче, дребна и крехка, с плоски гърди и тесни бедра, късо подстриганата, блестяща черна коса бе разрошена като след страстна прегръдка. Ако не помнеше колко горещо е тялото под бялата копринена пижама, щеше да я сметне за лишено от еротика безполово същество.
	В следващия миг се уплаши. Погледна в очите й и видя смърт.
	Коко умееше да крие чувствата си зад фасада от равнодушие, ала тъмните й очи понякога разкриваха дълбините на душата й. Сега в тях имаше болка, отчаяние, безумна мъка. И нито следа от сълзи.
	Коко мълчеше. Стоеше пред него в бялата си пижама и пазеше самообладание както някога Мария-Антоанета пред гилотината. Страшен момент. Ако се бе разхълцала, Етиен щеше да знае как да я утеши. Щеше да я прегърне, да я притисне. Ала безмълвното страдание и сухите очи разкъсаха сърцето му.
	— Съжалявам, че нахлух в дома ти посред нощ — подхвана той и продължи със запъване, с чести покашляния: — Реших аз да ти съобщя новината, защото го дължа на Бой… Лорд Рослин телефонира от Кан… — Пое дълбоко дъх. Непоносимо трудно му беше да разкаже какво се е случило. — Бой е претърпял тежка злополука. Колата излязла от пътя. Бой бил на волана, механикът седял до него. Мансфелд е тежко ранен… За Бой помощта дошла твърде късно.
	Каза го. Тя обаче не реагира.
	С известно закъснение Етиен се сети, че прислужникът вече й е казал страшната новина. Естествено. Жозеф е бил длъжен да й обясни защо е пуснал чужд човек в дома й посред нощ и я е събудил. Но защо тя не отронваше дума?
	За да прекъсне тишината, Етиен продължи:
	— Полицията разследва… Засега не се знае какво точно се е случило. Във всеки случай новината не се е разпространила в Париж. Само толкова: катастрофата е станала някъде на Ривиерата. Както изглежда, спирачките на автомобила му са отказали…
	— Мадмоазел разбра, мосю — прекъсна го Жозеф.
	Етиен кимна мрачно. Никога не се беше чувствал толкова неловко. Погледна жената, която ридаеше, без да пролее сълза. Всяка фибра на тялото й излъчваше неразбиране и отчаяние. Съвсем ясно виждаше как нещастието я завладява. Въпреки това не плачеше.
	Без да каже дума, тя се завъртя и излезе от салона. Вратата се затръшна след нея.
	Етиен се почувства напълно безпомощен.
	— Да ви предложа ли нещо, мосю? — осведоми се Жозеф. — Желаете ли кафе?
	— Предпочитам коняк. Двойна доза.
	Прислужникът му наля щедро. Етиен сключи пръсти около тумбестата чаша, за да стопли и себе си, и питието. Тогава вратата на салона се отвори с трясък.
	Коко се върна. Облечена в пътнически костюм с пола до глезените, с палто на ръка. Носеше и чанта с най-необходимото. Стискаше дръжката с такава сила, че кокалчетата на ръката й бяха побелели. Това беше единственият видим знак за напрежението й. Лицето й си оставаше застинала маска, очите бяха празни.
	— Можем да тръгваме — произнесе тя с твърд глас.
	Смаян, Етиен поклати глава.
	Тя отговори на погледа му, но не каза нищо.
	Обзет от пълна безпомощност, Етиен кимна. Сякаш знаеше къде иска да отиде тя. Всъщност нямаше ни най-малка представа какво е решила да предприеме посред нощ. Отпи голяма глътка коняк с надеждата алкохолът да го успокои. Напразно. Забеляза как ръката му, стиснала чашата, трепери.
	— Мен ли имаш предвид? — Поколеба се. Чувстваше се объркан и несигурен. Нима не е по-добре тя да пътува с шофьор? Все едно къде смята да отиде…
	— Заминаваме за Ривиерата. — Отново тази решителност в гласа й, която изобщо не подхождаше на призрачното лице. — Искам да го видя. Наложително е да тръгнем веднага, Етиен.
	— Какво? — Мъжът шумно пое въздух и глътна още малко коняк. — Навън е опасно. Шосето е тъмно, паднала е мъгла и…
	— Скоро ще се зазори. Не бива да губим време. До Лазурния бряг има много път.
	Коко се обърна към вратата.
	Етиен и Жозеф си размениха безпомощни погледи. Защо тя не се разпореди шофьорът й да се приготви и да потеглят на разсъмване? Наистина ли дългът към приятеля стигаше толкова далеч? Беше ли длъжен да се съгласи с безумието на Коко? „О, не, тя не е луда“ — установи тъжно той и без повече коментари я последва навън в нощта.


>>	Втора глава

	Весело коледно настроение посрещна Габриел в Кан — болезнено ярко и шумно. Английски коледни песни и сладникави джаз парчета се носеха от кафенетата и ресторантите, огласяха крайбрежната алея. Поклон пред многобройните туристи от Британските острови и от Съединените американски щати. За да се чувстват туристите като у дома си на Ривиерата, редом с обичайните за Франция камбанки по палмите бяха закачени хартиени звезди.
	Времето беше меко и тихо, почти без вятър, а звездното небе бе обгърнало залива като мастиленосин тюл, обсипан с пайети. На „Кроазет“* царуваше елегантността: от скъпи автомобили, спрели пред луксозните хотели, слизаха господа и дами във вечерни тоалети. Беше Бъдни вечер; навсякъде гърмяха тапи от шампанско, масите, наредени с отбран порцелан, кристал и сребро, бяха украсени с палмови клонки и имел, келнерите отваряха стриди, а коледните сладкиши в хладилните камери очакваха сервирането на десерта.
	[* Крайбрежният булевард на Кан, прочут със скъпите си магазини, Двореца за фестивали и конгреси, където се провежда филмовият фестивал, елегантни заведения. — Б.р.]
	При мисълта за празнична вечеря Габриел усети гадене. Беше на път от почти двайсет часа, но дори дългото пътуване не бе в състояние да отнеме поне част от слисването, пълното отчаяние, болката и вътрешното вцепенение.
	Когато Жозеф почука на вратата, в сърцето й се надигна страх. Бой не би събудил прислужника. Той щеше да използва своя ключ и да влезе в спалнята й без чужда помощ. Нещо се бе случило. Редът беше нарушен. В ума й се зароди подозрение, че е станала катастрофа, но тя побърза да го прогони. Бой притежаваше аура на герой. Мъж като него не би могъл да пострада. В следващия миг добрият, верният Жозеф й нанесе смъртоносен удар. Предпазливо, внимателно, съчувствено. Естествено. Жозеф никога не губеше самообладание, макар че и той сигурно беше потресен от вестта, донесена от мосю Балсан. Изведнъж животът се промени. Габриел усети почти физически как светът й се натроши на парчета.
	След прозрението пламна надежда, че е станало недоразумение. В продължение на няколко гротескни минути тя се вкопчи в тази мисъл, но също толкова бързо осъзна, че Етиен не би пропътувал посред нощ пътя от Роайлиьо до Сен Кукуфа, за да си направи шега с нея. А Жозеф не би влязъл посред нощ в спалнята й в пристъп на някакво глупаво настроение. Не, Бой вече го нямаше. Изведнъж всичко загуби значението си, остана само желанието й да го види. Трябваше да се убеди, че наистина е мъртъв. Да разбере, че не е страдал. Искаше да бди над ковчега му. Той беше нейният мъж, макар да не й бе съпруг. Той беше най-важната част от живота й. Не, не част — той беше нейният живот.
	Без Бой нищо нямаше значение.
	Не хапна нито залък. От време на време Етиен спираше в някое крайпътно заведение и тя с неохота изпиваше кафето, което той й носеше, но не приемаше нищо друго. Дори не слизаше от автомобила. Седеше върху кожената седалка вкаменена. Почти не говореше, също както в „Ла Миланез“. Знаеше, че приятелят й не заслужава мълчанието й, но имаше чувството, че не бива да произнася повече думи от най-необходимите. Сякаш Бой бе отнесъл със себе си и способността й да говори. Завинаги. За вечността.
	Етиен не пое с автомобила по виещата се алея към главния вход на хотел „Карлтън“, а спря в самото начало. Моторът заглъхна. За момент в колата се възцари тишина. Прозорците бяха затворени и шумът от празненствата се чуваше приглушено. Етиен въздъхна дълбоко и се обърна към Коко:
	— Надявам се да намерим Бърта. Доколкото ми е известно, е отседнала тук. Сестра му положително ще знае какво точно се е случило и къде съхраняват тялото.
	— Да — съгласи се едносрично Габриел, вдигна широката яка на палтото и скри бледото си лице.
	Етиен докосна ръката й с почти бащински жест.
	— Непременно трябва да поспиш малко. Сигурно ще се намерят две свободни стаи и…
	Да спи? Глупаво предложение. Все едно да приеме, че животът й продължава. Как да спи, без да е видяла Бой?
	— Не — енергично поклати глава тя. — Няма да спя. Ти си почини. Заслужи си хотелско легло. Ще те чакам тук.
	Мълчание.
	Габриел погледна приятеля си. Очевидно се бореше със себе си. Челюстите му се движеха, сякаш стискаше зъби, за да смели гнева си срещу нея. Естествено беше да е уморен след дългото пътуване. Втора нощ без сън бе твърде много дори за светски лъв като Етиен Балсан. Но тя нямаше да го освободи от мъчението.
	— Ще се върна скоро — обеща накрая той и след кратко колебание слезе.
	Закрачи нагоре по алеята с несигурни крачки. Беше необичайно висок за французин, с половин глава по-висок от Бой. В началото Габриел бе силно впечатлена от ръста му на гвардеец. Той подхождаше на напетия кавалерийски офицер, умел играч на поло и укротител на буйни коне. Мъж с невероятно сърце. По-добър приятел, отколкото някога беше очаквала.
	Докато гледаше след Етиен, тя зарови автоматично в чантата си за табакерата. При нея това беше рефлекс. Постоянно пушеше, започнала бе още когато пушенето се смяташе нередно за дамите. Никотинът я успокояваше. С цигара или цигаре от слонова кост в ръка се чувстваше сигурна. Отначало й доставяше удоволствие да прави нещо необичайно, нетрадиционно, шокиращо апостолите на морала. Междувременно цигарите бяха станали нейни постоянни придружители. А и вече никой не се вълнуваше, че жените носят бричове или пушат. С Коко Шанел в модата бе повял нов вятър.
	Бързо намери и джобната си запалка. Щракна я и синьото газово пламъче освети вътрешността на автомобила.
	Внезапно пред вътрешния й взор пламна клечка кибрит. Мъничка жълта светлина в синьо-сивия здрач на лятна вечер в провинцията. На терасата беше почти тъмно, но Габриел различи съвсем ясно тясната, добре поддържана ръка с изпилени нокти, която й поднесе клечката…


	— _Жена като вас не би трябвало никога да си пали цигарата сама — заяви дрезгав мъжки глас с лек акцент. Звучеше, сякаш говорещият е стиснал между зъбите си коркова тапа._
	_Тя не обърна внимание на забележката. Пое дълбоко дима без коментар. Устремила поглед към пръстите на непознатия, които в момента гасяха клечката, установи:_
	— _Притежавате ръце на музикант._
	_При всяка дума от устата й излизаха кръгчета дим._
	— _Свиря малко на пиано. — Не го гледаше, но разбра, че се е усмихнал. — Много по-добре играя поло._
	— _Затова ли сте тук?_
	_Описа кръг, който включваше целия Роайлиьо: голямата къща, оборите с чистокръвните коне на Етиен и площадката за поло в края на парка._
	_Той поклати глава._
	— _Според мен съдбата ме доведе тук, за да ви срещна, мадмоазел Шанел._
	— _Наистина ли?_
	_Изсмя се високомерно, без капка кокетство. Нямаше намерение да флиртува с непознатия._
	— _Щом знаете името ми, не би било зле и аз да узная с кого си имам работа._
	— _Артър Кейпъл. Приятелите ме наричат Бой._


	— Коко?
	Тя потрепери.
	Мина време, докато мислите й се върнаха в настоящето. Споменът за онази лятна вечер в Роайлиьо я бе завладял изцяло. Усещаше присъствието на Бой съвсем ясно. Преживя всяка секунда от първата им среща. Той беше до нея. С болка осъзна, че се намира в автомобила на Етиен, не на терасата на дома му. И че това не е началото на живота й с Бой, а краят му.
	Мълчаливо отвори прозореца и хвърли фаса на улицата.
	— Говорих с Бърта — рече Етиен. — Неутешима е… — Направи кратка пауза. — Естествено.
	Повя мек ветрец, чу се шумът на вълните. Наблизо запя мъж, англосаксонец. Баритонът му невинаги улучваше точно мелодията, но той изпълняваше „Jingle Bells“ с голямо усърдие:
P>
	Dashing through the snow
	In a one-horse open sleigh…
P$
	Габриел вдигна прозореца.
	— Къде мога да го видя? — попита беззвучно.
	Етиен въздъхна.
	— Ти… Ние… Аз… — Смутен от безпомощното си заекване, изтри очи. — Извинявай, Коко. Най-добре е да поспим няколко часа. Поне до разсъмване. Бърта те кани в апартамента си.
	— Къде е Бой? — настоя тя.
	Етиен не отговори веднага, после гневът му избликна. Гневеше се на лице, което не присъстваше.
	— Ковчегът е закован и е отнесен на кораб. Тази сутрин в катедралата на Фрежу е била отслужена заупокойна служба с всички военни почести. Мадам Кейпъл бързала. Погрижила се да присъства цялата британска общност на Лазурния бряг, но нито един от френските му приятели не могъл да си вземе сбогом.
	За момент той загуби контрол и удари с юмрук волана, ала бързо се овладя. Явно сам не разбираше как се е случило.
	— Съжалявам, Коко — прошепна. — Закъсняхме.
	„Даяна е искала да предотврати присъствието ми на заупокойната служба — мина през главата й. — Живият Бой принадлежеше на мен, но тя ми отне мъртвия.“
	След тази мисъл я връхлетя шокът. Тя се разтрепери. Все едно имаше треска. Зъзнеше силно. Зави й се свят. Гледката зад стъклото се разми в тъмна маса. Болка прониза челото й. Гадеше й се, ушите й бучаха. Пръстите й посегнаха към арматурното табло в търсене на опора, но не го намериха. Изведнъж всичките й сетива излязоха от равновесие. Само спасителните сълзи не идваха.
	Етиен улови леденостудената й ръка.
	— Рухването ти няма да върне Бой. Моля те, Коко, да влезем в хотела и да поспим. Ако не желаеш да спиш при Бърта, ще ти наема стая…
	Умът й все още работеше.
	— Бърта знае ли къде е станала катастрофата? — попита тя със слаб глас.
	— Да. На главно шосе №7, между Сен Рафаел и Кан, някъде около Фрежюс. Най-близкото село се казва Пюже сюр Аржан.
	— Искам да отида там.
	— Утре — обеща той, вече напълно отчаян. — Ще те отведа там веднага щом съмне. Моля те, бъди добра и влез с мен в хотела.
	Тя не възрази. Какво да му каже? Не можеше да остане още няколко часа в автомобила на Етиен, насред Кан. По някое време неизбежно щеше да се появи полиция и да стане скандал — Коко Шанел прекарва нощта в автомобил вместо в хотел! Чувствата я подтикваха незабавно да тръгне към мястото на нещастието, но разумът й забраняваше да изложи Етиен на още едно опасно нощно пътуване. Той се отнасяше към нея с огромна любов, беше й повече от приятел, почти брат. Заслужаваше тя да се държи прилично и да му подари няколко часа сън. Самата тя нямаше да намери покой, но това беше друг въпрос.
	Краката отказваха да й служат, ала Габриел все пак успя да слезе от автомобила. Мускулите й бяха схванати от дългото седене. Всички кости я боляха. При първата крачка се олюля, ала Етиен взе ръката й и тя се опря на него.
	Приятелят й обясни на портиера, че лейди Мичълхем очаква мадмоазел, а за себе си поиска стая на същия етаж.
	Габриел не каза нито дума. Мълчеше, докато вървяха през мраморното фоайе, изпратени с недоверчиви погледи от другите гости. Сигурно се учудваха защо не са във вечерно облекло и защо са тези призрачни лица. Габриел не забелязваше никого.
	Какво я интересуваха живите? Мислите й бяха при мъртвия. Не каза нито дума, когато пиколото я придружи до апартамента на Бърта. Безучастно вървеше редом с Етиен по дългия хотелски коридор, токчетата й потъваха в дебелия килим.
	За разлика от Габриел сестрата на Бой бе обляна в сълзи. Целуна сухите бузи на гостенката и остави мокри следи по кожата й.
	— Ужасно е — изхълца Бърта. — А колко хубаво щеше да е, ако се бяхме срещнали отново при други обстоятелства…
	— Да — отвърна просто Габриел.
	— Трябва да си починеш, мила моя. Поръчах да приготвят леглото оттатък…
	— Не — спря я Габриел. — Не ми трябва легло.
	Огледа елегантния салон, обзаведен в стил Луи X, и спря поглед върху шезлонга до прозореца.
	— Ако нямаш нищо против, ще седна там.
	Объркана, Бърта погледна към вратата на втората спалня. Мокрите й ресници затрепкаха.
	— Как ще спиш там? Легни си, леглото е много по-удобно.
	Габриел поклати глава и без повече обяснения се запъти към шезлонга. Седна сковано. Изпитваше благодарност, че Етиен се бе прибрал в стаята си. Той умееше да убеждава и сигурно нямаше да му устои, докато безпомощните настоявания на Бърта не я притесняваха.
	Не се съблече, отказа копринена нощница и халат, не прие дори лекото одеяло, поръчано от Бърта. Остана напълно облечена на избраното от нея място, устремила поглед към прозореца.
	От шезлонга си виждаше небето. Това беше най-доброто място за бдение над мъртвия. След като я лишиха от възможността да види любимия си за последен път, може би щеше да види поне как душата на Бой се изкачва към небето.

	* * *

	Изгряващото слънце потапяше насечените скали в пурпурна светлина. Озарени от първите лъчи, крайморските борове стърчаха в утринното небе като черни кантове върху светлосиня рокля. Шосето се изкачваше с тесни завои и стръмно се спускаше към морето, блеснало в далечината подобно на платинен килим.
	Шофьорът, предоставен им от Бърта Мичълхем, внимателно управляваше автомобила по опасния път. Навярно беше толкова съсредоточен, защото и той като пътниците в колата мислеше за злополуката, довела ги тук. Бърта бе предложила на Габриел и Етиен да отидат до мястото на нещастието с нейната кола. Правилно решение, защото снемаше от Етиен товара на търсенето — служителят й знаеше къде да отиде.
	Въпреки цялата си предпазливост шофьорът не успя да овладее автомобила: тъкмо когато изпреварваше каруца, теглена от муле, от гъстите хвойни край пътя изскочи заек и се наложи да завие, за да го избегне.
	Габриел, свита на задната седалка, се удари в рамото на Етиен. Неволно спря да диша и докато сърцето й биеше силно, се запита дали пък това не е краят. Още една катастрофа на шосето между Кан и Сен Рафаел, и то за съвсем кратко време. Вероятно това беше най-доброто решение — да последва Бой.
	— Нищо страшно не се случи — промълви Етиен, помилва нежно ръката й и я настани на мястото й. Автомобилът вече се плъзгаше спокойно по пустото шосе.
	„Не — помисли си Габриел, докато се взираше през прозореца — смъртта ми няма да е най-доброто решение.“ Би било най-лесният път, но не пътят, желан от Бой. Не знаеше как ще продължи да живее без него, но щеше да намери начин. Трябваше да го намери. По-късно ще мисли как ще живее без мъжа, който я бе дарил с живот. Животът на Коко Шанел. Той й беше не само любовник, но и баща, и брат, и приятел.
	— Мадмоазел, мосю, пристигнахме.
	Шофьорът натисна спирачката, приближи автомобила към края на шосето, двигателят угасна. После слезе и отвори вратата на пътниците.
	Габриел имаше чувството, че се наблюдава отстрани. Виждаше жена в средата на трийсетте, която си държи шапката, защото силният вятър на височината заплашва да я отвее. Жена в смачкан пътнически костюм, която се движи с опипващи, тромави крачки.
	Видя остатъците от изгорял автомобил, изтеглен край шосето по стръмния бряг. Видя остро насечени скали, прегазени евкалипти и ерика — знак за мястото, където първоначално е лежал автомобилът.
	Габриел остана сама. Двамата придружаващи я мъже тактично забавиха крачка. От вътрешното си разстояние тя видя как жената пристъпва към изгорената, смачкана буца от ламарина, дърво, кожа и гума, доскоро представлявала скъп кабриолет. Недействителна ситуация, сякаш откъс от филм.
	Едва когато застана непосредствено пред останките, тя осъзна действителността. Остра миризма я удари в носа. Вонята на бензин, сяра и изгорял каучук продължаваше да се носи наоколо и, странно защо, обонянието се оказа по-силно от визуалните възприятия — именно то я накара да осъзнае реалността на страшната катастрофа. Изведнъж разбра всичко, което досега не бе в състояние да приеме.


	Бързо припламващи слънчеви петна се сменяха с удължаващи се тъмни сенки и заслепяваха водача на автомобила. Насрещният вятър беше влажен и хладен и причиняваше възбуждащи тръпки по кожата му, съединяваше се с горещия му дъх и замъгляваше очилата му. Въпреки това продължи напред в бързо темпо, все едно шофираше по прав път и по светло. Да, караше прекалено бързо, но той не беше човек, който действа обмислено или бавно. Ревът на мотора беше музика в ушите му — веднъж скерцо, после рондо. Спирачните дискове скърцаха, стомана се триеше върху стомана, гума върху катран. А после автомобилът се издигна във въздуха, прекърши дървета и храсти, накрая се удари в ръба на скала и експлодира като огнено кълбо.


	Габриел предпазливо протегна ръка, попипа разкривените останки от ролс-ройса. Очакваше да се опари, ала металът вече бе изстинал. Като тялото на Бой в ковчега.
	Тогава рухна. Сълзите, които отказваха да се излеят след появата на Етиен в „Ла Миланез“, си пробиха път навън. Шлюзовете на тялото, душата и сърцето се отвориха и Габриел заплака горчиво.


>>	Трета глава

	Мари Софи Годебская, разведена Натансон, разведена Едуардс, беше на 47 години, но си оставаше непроменено красива жена, зашеметяващо елегантна. Музикалното възпитание в дома на баба й край Брюксел и преместването на младото момиче в Париж, при бащата поляк, както и ранният контакт с най-значителните творци от така наречената „Бел епок“, бяха оформили вкуса на дамата. Усетът й към красотата, съчетан с висока интелигентност, бяха превърнали Мися (така я наричаха) в изключително явление. Чрез богатството на втория си съпруг и връзката си с известния испански художник Хосе Серт тя се бе издигнала от муза до кралица на парижкото общество и бе станала известен меценат. Но не това, а дружелюбието и стремежът към свобода я бяха направили най-близката приятелка на Габриел Коко Шанел само две години след първата им среща.
	През този мрачен зимен следобед тя бе поръчала на шофьора си да я закара в Сен Кукуфа. Отиваше не толкова да изкаже съболезнования, колкото да изпълни спасителна мисия. Бе чула какво ли не за душевното състояние на тъгуващата и се уплаши. Коко, естествено, се нуждаеше от време, за да си устрои живота без Бой. Това обаче не означаваше да се превърне в сянка на самата себе си.
	Явно състоянието й бе много тревожно, щом Жозеф беше повикал Мися на помощ. Ако Коко организираше черни литургии или призоваваше духове, Мися нямаше да се развълнува толкова, ала Жозеф намекна, че мадмоазел започва да губи разсъдъка си. Колко ли е бил отчаян, за да се изрази така… Единствен Етиен Балсан знаеше за състоянието на Коко. След завръщането й от Лазурния бряг никой не я беше виждал, през коледната ваканция модният й салон бе останал затворен.
	Тласкана от тревогите си, Мися пожела лично да се убеди какво е положението в „Ла Миланез“. Докато автомобилът се изкачваше по входната алея, тя се помоли да не идва твърде късно. За каквото и да е. Най-важното беше да опази Коко от самата нея.
	Жозеф й отвори вратата.
	— Добре, че дойдохте, мадам — промълви облекчено той. Произнесените с мъка думи се чуха съвсем ясно въпреки засилващия се лай и виене зад него.
	Жозеф кимна извинително на Мися и повиши тон, за да усмири кучетата:
	— _Couche! A place!_ Чиба! На място!
	Двете овчарки веднага утихнаха и се върнаха към постелките си в задната част на вилата. Двата малки териера, подарък от Бой на стопанката, продължиха да джафкат и се спуснаха към влизащата посетителка.
	— Как е мадмоазел Шанел? — попита Мися, свела поглед към кученцата.
	Жозеф й помогна да съблече коженото палто.
	— Мадмоазел ми изглежда напълно обезумяла. При завръщането си от Южна Франция нареди да боядисаме стените на спалнята й в черно. Само си представете, мадам! Черно. Катраненочерно! — Прислужникът поклати глава. — Живееше в стаята си като в гробница. Заключи се и отказваше да приеме храна. Беше ужасно.
	— Живееше? — Използваното от Жозеф минало време накара Мися да забрави дори притесненията за копринените чорапи, подложени на нападения от лапите на териерите. — Какво се случи с мадмоазел?
	— Преди малко слезе и ми нареди да повикам бояджия. Трябвало да боядиса спалнята й в розово-червено. Нямало да влиза там, докато не е напълно готова. Питам се обаче дали яркорозовото е по-добър избор при душевното състояние на мадмоазел…
	— Къде е тя? — прекъсна размишленията му Мися.
	— В салона, мадам. — Жозеф се наведе и вдигна двата дребни, ритащи териера. — Моля да ме последвате.
	Мися хвърли бегъл поглед към финия си крак, подал се изпод дългата до глезените пола. Малка дупка в копринения чорап с дълга бримка. Неприятно произшествие, но маловажно, естествено, предвид тъгата и болката зад вратата на салона, която Жозеф внимателно бе отворил.
	Само след секунди Мися се почувства като в хладилна изба. Въпреки че в камината пламтеше току-що накладен огън — Жозеф и съпругата му Мария се грижеха всеотдайно за Коко, атмосферата в салона я разтрепери.
	Коко седеше — не, беше се свила — в едно кресло и се взираше пред себе си. Не виждаше. Не живееше. При влизането на Мися ресниците й трепнаха, но не вдигна поглед. Очите й изглеждаха мътни. Лицето й беше бяло като копринената пижама, която носеше въпреки късния час. Открай време си беше слаба, но сега се стори на Мися направо мършава. Изтъняла. Навярно не бе хапвала нищо от дни.
	— О, скъпа, неутешима съм. — Мися се наведе, опря буза в бузата на Коко и целуна въздуха. — Ужасно съжалявам — прибави тя, изправи се и потърси място за сядане. Накрая избра дивана. Постави крака си в скъсания чорап така, че да не се вижда дупката.
	Коко явно не проявяваше интерес към външни неща.
	— Благодаря, че дойде — отвърна глухо тя. — Какво да ти поднесе Жозеф? Кафе? Или чаша вино?
	На близката масичка стоеше недокосната чаша чай, отдавна изстинал.
	— Ако ти не вземеш нищо, и аз няма да взема.
	Коко кимна безмълвно.
	— Трудно е за теб. Естествено. Но, скъпа… — Мися потърси думи. — Трябва да дойдеш на себе си. Всички сме много загрижени за теб.
	Не уточни кой е включен в множественото число. Коко кимна отново и този път заговори:
	— Тази сутрин отслужиха заупокойна служба за него в църквата на площад „Виктор Юго“. — Пак се загледа право пред себе си, изобщо не погледна Мися. Някъде в далечината на мислите си навярно виждаше Бой. — Етиен казва, че ще го погребат на Монмартр…
	— Знам — отвърна тихо Мися.
	Малко преди да потегли към Сен Кукуфа, бе чула от своя приятелка, че вдовицата на Бой не е присъствала на заупокойната служба. Навярно Даяна е очаквала да дойде съперницата й, но тя също не беше взела участие в паметното тържество.
	Сякаш прочела мислите й, Коко продължи:
	— Не пожелах да отида, защото щяха да ми отредят място някъде много назад сред скърбящите. Няма да й дам повод да тържествува над любовта ни… Грешка ли направих, Мися?
	Най-после тя вдигна поглед към приятелката си. Сърцето на Мися се сви. Погледът на Коко изразяваше толкова болка и отчаяние!
	— Със сигурност не — отвърна тя и се премести, за да помилва нежно ръката на приятелката си. — Ти винаги си правила, каквото считаш за нужно в съответния момент, и накрая обикновено се е оказвало правилно. И този път ще е така. Твоята интуиция е сред най-силните ти страни. Възхищавам ти се за нея.
	— Най-важното за мен беше Бой. С него бяхме едно цяло. Разбирахме се без думи.
	— Знам — повтори Мися.
	Двете приятелки бяха срещнали любовта на живота си горе-долу по едно и също време. Когато Коко и Бой се влюбиха, Мися още не ги познаваше, но преди десет-единайсет години тя се влюби в Хосе Серт. За нея той беше онова, което беше Бой за Коко, и представата внезапно да изгуби любимия си завинаги беше толкова страшна, че Мися не само разбираше напълно мъката на Коко, но и страдаше с нея.
	Измери с поглед приятелката си: с всеки момент Коко ставаше сякаш по-мъничка. Беше физически упадък, ала не изглеждаше да полудява. Каквото и да я бе тласнало да промени така драстично цвета на стените в спалнята, тя не губеше разсъдъка си. Състоянието й обаче беше застрашително. „Колко жени са умрели от разбито сърце?“ — запита се Мися. През Голямата война сигурно не е имало толкова мъртви жени, колкото паднали войници. Във всеки случай не се знаеше нищо. „Наш дълг е да оцелеем — мина й през главата. — Само чрез нашата любов мъртвите ще останат живи в спомена.“
	— Бой беше невероятен — подхвана тя — в това няма съмнение. Той би искал ти да продължиш оттам, където спряхте заедно. Заради него.
	Коко избухна отчаяно:
	— Но как да живея сама? Без него съм нищо!
	— Ти все още си всичко, което Бой обичаше.
	Коко я погледна учудено. Явно не бе осъзнала, че по някакъв начин Бой може да продължи да живее в нея, чрез нея.
	Зарадвана, че е пробила скованата фасада, макар и само за миг, Мися побърза да продължи:
	— Наскоро се нанесе в къщата на улица „Камбон“ №31. Пет етажа Шанел. Още не е обзаведена. Бой ми разказа, че с новия адрес за първи път си записана в търговския и обществения регистър като Couturier*, не като шивачка. Толкова се гордееше с теб. Няма да се откажеш само защото мъката те парализира…
	[* Couturier (фр.) — модистка. — Б.р.]
	Млъкна за малко, стисна ръката на Коко и продължи:
	— Случи ти се нещо ужасно, в това няма съмнение, но не смяташ ли за твой дълг да осъществиш общите ви планове? Трябва да го направиш сама, да. Да, трябва, нужно е. Гледай напред, Коко!
	Направи пауза, чакайки съгласието на приятелката си, но Коко мълчеше, гледаше я безизразно. След малко Мися отново заговори настойчиво:
	— Скъпа, аз няма да те оставя сама по твоя път. Винаги, когато се нуждаеш от мен, ще бъда до теб. Обещавам ти.
	Коко отмести поглед, сякаш търсеше отговор някъде в далечината. Тялото й очевидно искаше да се изправи, ала товарът на тъгата все още не му позволяваше.
	— За какво говорихте последно? — попита Мися и отправи безмълвна молитва към небето: дано Бог й изпрати добро хрумване, за да изтръгне Коко от летаргията. Уповавайки се на късмета, прибави: — Искам да кажа, какви общи планове имахте?
	— Вече не знам, Мися. Не помня в подробности за какво разговаряхме. Толкова много неща…
	Отчаяна, Коко се опита да открие нещо в спомените си, ала не успя. По бузата й се търкулна сълза и тя я изтри бързо, сякаш искаше да отстрани досадно насекомо. Внезапно лицето й се оживи.
	— Говорихме за парфюм. Да, да, точно така, ставаше дума за тоалетна вода.
	Мися благодари мислено на небето и зачака.
	Гласът на Коко звучеше странно монотонно, почти изненадано, сякаш се учудваше как добре е заработила изведнъж паметта й.
	— Във вестника писаха за онзи убиец на жени, заловен само защото една свидетелка го познала по миризмата. Използвал „Mouchoir de Monsieur“ на Жак Герлен. С Бой разговаряхме за уникалността на парфюма. За ароматите. Питахме се дали не би било удачно да предложа на клиентките си „Eau de Chanel“. Не в бутиците, а като подарък за Коледа. На първо време сто флакона…
	Гласът й се пречупи.
	Мися беше наясно, че Коко никога вече няма да празнува безгрижно, без да си спомни за злополуката с Бой. От страх приятелката й да не потъне отново в морето от тъга тя продължи бодро:
	— Ето на! Парфюмът е вечен подарък. Прекрасна идея. Виж какво направи Франсоа Коти. Спечели цяло състояние с „Chypre“, американските войници изкупиха милиони флакони като сувенир от Франция и ги изпратиха у дома или ги отнесоха със себе си при оттеглянето. Твоите клиентки ще се влюбят в „Eau de Chanel“…
	— Мосю Коти е парфюмерист. Притежава фабрика. Аз съм само дребна шивачка.
	— Не ставай глупава, скъпа. — Мися искрено се запали по темата. Пусна ръката на Коко и продължи, придружавайки думите си с широки жестове: — Пол Поаре също е само модист…
	— Най-големият!
	— Известността на Поаре досега не е повлияла ни най-малко върху честолюбието му и в бъдеще той няма да се промени. Важно е да намериш аромат, уникален като твоята мода. Не някой от онези тежки парфюми, дето миришат главно на рози. „Parfum de Rosine“ на Пол Поаре не е нищо друго, освен поредното сетивно впечатление от творенията му. Този парфюм вече не е на мода. Ти постигна успех, Коко, защото…
	— … защото Бой беше до мен.
	Мися простена вътрешно.
	— Да, и затова. Но, позволи ми да кажа, Коко, той не е проектирал дрехите ти. Идеите са твои и са много модерни. Точно затова имаш успех. Избери аромат за парфюм, като съблюдаваш особеностите на твоя стил. Така ще издигнеш паметник на Бой.
	Мися спря задъхана, сплете пръсти в скута си и зачака реакцията на приятелката си.
	— Права си. И аз мислих за това. Ще издигна паметник на Бой. На мястото, където стана нещастието. Искам да имам поне едно кътче, където да си го спомням.
	— Гледай напред, Коко! Моля те, не обръщай поглед назад. Заради Бой. Заради мен. Не може просто да се откажеш.
	Потънала в мисли, Коко прокара пръсти през косата си.
	— Не казвам, че „Eau de Chanel“ не е добра идея. Мили боже, нали предложението беше на Бой — как да твърдя, че не е било страхотно? Но не мога да го направя. Аз мога да създавам шапки и да шия рокли, но нямам никаква представа за работата на парфюмериста. Това е особено, много специално. Няма да се справя сама. Не познавам човек, който би ми помогнал в това начинание. Такава личност трябва да заслужи пълното ми доверие. Бой щеше да ми помогне, но Бой вече го няма, за да проучим заедно как се създават парфюми…
	Мися се съмняваше доколко интересуващият се от изкуство, литературно образован Артър Кейпъл би бил подходящата личност, която да запознае Коко с работните процеси в химична лаборатория. Преодоля съмненията си и реши да поеме работата в свои ръце.
	— Ивон Коти ми е добра приятелка. Познаваш я, нали? Тя даже купува от теб, доколкото ми е известно. Както и да е, ще я помоля да говори със съпруга си. Франсоа Коти положително ще ти помогне. Той не е в състояние да откаже нищо на съпругата си, освен това е най-големият производител на козметични артикули и най-добре познава тайните на ароматите.
	— По време на разговорите ни Бой спомена, че Франсоа Коти е най-добрият и именно той би могъл да произвежда „Eau de Chanel“ — прошепна Коко.
	— И е бил напълно прав.
	Коко гледаше Мися с големи, неразгадаеми очи.
	— Защо твърде зает господин като Франсоа Коти ще отдели време за мен? Носи му се славата на тиранин.
	— Много очарователен тиранин — усмихна се Мися. — Знаеш ли, дори човек като Франсоа Коти си има слабости. По думите на Ивон за него е много важно да направи впечатление. Като великия херцог в „Пармския манастир“ на Стендал: колкото по-известна е личността, която Коти иска да впечатли със способностите си, толкова по-добре. А кой би бил по-важен за него от една известна жена, пожелала да изпълни последната воля на любимия си и да увековечи паметта му?
	Учудващо, но бледите бузи на Коко се оцветиха.
	— Парфюм в памет на Бой. Това е много по-различно от паметник…
	— Създадеш ли уникален аромат, ще му издигнеш истински паметник. Паметник на вашата любов.
	Мися се вслуша учудена в думите си. Как й хрумна тази формулировка? Навярно й я бе внушил ангел. Намери правилния израз, за да изтръгне Коко от летаргията.
	— Сигурно си права. Но трябва наистина да е много специален аромат.
	— Ще имаш най-добрия парфюм на света.
	Мися засия. Запита се дали в античната митология има божество на красивите аромати, но не се сети. Е, все едно дали е имало такова божество, или не, щастието на Коко беше твърде важно за нея, за да го предоставят на земните сили. В мислите си Мися изпрати тържествена клетва към всички божества, които й хрумнаха в момента.
	— Първо ще ти уговоря среща с Франсоа Коти. Не се съмнявам, че след тази среща всичко ще се окаже много просто.


>>	Четвърта глава

	Дали един парфюм щеше да запълни все по-нарастващата празнина в нея, както газът запълва вакуума? Габриел си задаваше този въпрос почти ежедневно. Особено когато Мися идваше при нея, за да превърнат в реалност идеята за „Eau de Chanel“ възможно най-скоро — а Мися я посещаваше почти всеки следобед, било в ателието, било в дома й, без да се плаши от дългия път.
	Всъщност Габриел не беше сигурна дали спонтанното решение да осъществи идеята на Бой е правилно. Според нея нещата се развиваха много бързо. Въпреки това следваше заредената с енергия Мися като в транс. През тези дни живееше живот на марионетка. Съдбата дърпаше конците… а може би и Мися.
	Габриел не изпитваше потребност да намери отговор на въпроса защо всяка сутрин става и отива на работа в ателието, а вечер си ляга. Функционираше като машина, без да открива смисъл в действията си. По същия начин четеше книгите по ботаника и химия, донесени от Мися, макар да не разбираше нито дума от съдържанието им. Прочете стари и нови статии за Франсоа Коти — Мися ги бе изнамерила незнайно откъде и даже ги беше подредила в папки. Правеше всичко, което се иска от нея. Автоматично. Със съзнание за дълг. Задоволяващо. Както някога малкото сираче се бе подчинявало на монахините в манастира „Обазин“.
	Най-сетне застана пред портите на фабриката в парижкото предградие „Сюрен“, където работеше Франсоа Коти, и си зададе въпроса защо го прави — но пак не можа да каже какво в действителност я е тласнало да дойде тук. Вдигна поглед към релефа — магичен в млечната светлина на късното зимно утро — и си помисли, че в крайна сметка всичко, което прави, е свързано по някакъв начин с Бой. С нищо и с никого другиго. Дори със самата нея.
	Скулптурата на стената я възхити. Две жени, коленичили с благоговение пред съд за дестилиране. Прекрасна, тайнствена, привличаща скулптура. „Дали изобразява богини, създали нов аромат? — запита се тя. — Или фигурите са земни същества, коленичили пред божествен парфюм?“ Това беше логото на фирмата, творба на Рене Лалик. Изображението бе отпечатано и върху хартията за писма, на която шефът с енергичен почерк бе потвърдил срещата им. „Вероятно е искал да изрази, че произвежданите зад тези стени парфюми са божествени“ — помисли си Габриел. Огледа повторно скулптурата за магичен знак — едно, две, три, четири, пет. Напразно.
	Тропот я върна в действителността. Група млади жени минаха покрай нея, без да й обърнат внимание. Бързаха. По това време повечето работнички идваха във фабриката. Габриел се бе осведомила и знаеше, че за Коти работят почти девет хиляди служители и работници: в лаборатории, работилници, стъкларска фабрика и няколко цеха за опаковане. Назначаваше и мъже, и жени. За около десет години бе създал център на ароматите, с времето беше присъединил и други фирми към своята и в момента индустриалният терен на брега на Сена носеше името „Perfume City“. Бой, естествено, имаше право: това наистина беше най-доброто място за производството на „Eau de Chanel“.
	Габриел тръгна с потока работници. Следваше ги, без да се замисля. Беше облечена много по-елегантно, естествено, но като цяло типът й съответстваше на работещите за Коти. Жените, които държаха да са в крак с модата, не се плашеха от новостите: носеха пола до прасеца, а косата бе късо подстригана. Други се бяха постарали да прикрият женските си закръглености със специални сутиени. Тъкмо такава беше модата, създавана от Габриел в ролята й на Коко Шанел. След Голямата война тя бе допринесла за израстването на ново поколение от самоуверени, еманципирани жени, принадлежащи към всички слоеве на обществото. Хубаво беше да се увери в това. Гледката ускори ритъма на сърцето й, гордостта й се пробуди и тъгата в душата й се разсея — поне за момента. Почувства се уверена и това я стопли повече от палтото й с кожена подплата.
	Дирекцията на парфюмерийната империя се намираше в края на фабричния терен, във вила с многозначителното име „La Source“ — „Изворът“. Двуетажна постройка в провансалски стил с червени керемиди и парапети от ковано желязо на стълбището и балконите. За човек, на когото се носеше славата, че колекционира дворци от епохата на Ренесанса и рококото, както други събират пощенски марки, сградата изглеждаше изненадващо скромна и Габриел бе обзета от приятно чувство. Открай време презираше показния разкош. Кой знае, може би ще се разбира с Франсоа Коти по-добре, отколкото беше предполагала в началото.
	Учудващо, но вътре не миришеше на парфюми, пудри и червила, каквито Коти произвеждаше и продаваше по целия свят. По-точно казано, в отличаващото се със скромна елегантност фоайе не миришеше на нищо, което да окрили сетивата, а само на влажна зима и мокри дрехи — през помещението минаваха много хора, запътили се към работните си места. Габриел изпита неочаквано разочарование, ала се утеши с мисълта, че парчетата плат, мострите и иглите, разхвърляни из ателието й, също не дават точна представа какви модели проектира, крои и шие тя.
	Наложи се да почака, преди да я въведат в Светая светих. Кабинетът на шефа беше изработен от дърво, бароковите мебели бяха допълнени със сигурно много ценни картини, непознати за Габриел. В центъра, до писалището, стоеше шкаф, пълен с кутийки и флакони от уникално красив кристал, но и с най-обикновени аптекарски шишенца. Шкафът бе поставен така, че винаги да е добре осветен. Габриел знаеше, че стъклото се доставя от Рене Лалик — името му беше известно от десетилетия, а бижутата, изработени за актрисата Сара Бернар, го бяха превърнали в истинска знаменитост.
	— Извинете, че се наложи да чакате — посрещна я Франсоа Коти и поднесе ръката й към устните си.
	Габриел вече го беше срещала на обществени места и тайно го наричаше „Наполеон“. Прозвището се отнасяше не само до безграничната му власт. В действителност Коти произхождаше от Корсика, даже се говореше, че семейството му имало родствени връзки с фамилията Бонапарт. Подобно на великия император, Коти беше дребен на ръст, смяташе се за неотразим пред жените и, естествено, обичаше разкоша. Носеха се слухове за навика му неизменно да носи в джоба на панталона си шепа диаманти, за да си играе с тях, сякаш са топчета.
	— Няма да преувелича, ако кажа, че при нас в момента нещата вървят ту нагоре, ту надолу — продължи Коти. Задържа ръката й малко по-дълго, отколкото изискваше приличието. — Доставчикът на стъклария не е в състояние да изпълнява поръчките. Знам, трудно е да произвеждаш по сто хиляди флакона, колкото са ни нужни всеки ден, но нямам намерение да намаля производството на тоалетни води само защото Лалик не се съобразява с потребностите на моите клиентки.
	Произнесе цифрата небрежно, но целенасочено, за да покаже на посетителката, че управлява световна империя.
	„Иска да впечатлява“, спомни си Габриел и го дари с усмивка, изпълнена с разбиране.
	— Аз, разбира се, оценявам готовността ви да ме приемете въпреки заетостта си.
	— Смятам да започна сам да проектирам и да произвеждам всички стъклени изделия. Така ще улесня процеса. Преди минути продиктувах на секретарката си известие до всички мои клиенти със съответната информация. Ще го изпратя утре. Вие първа узнавате за плановете ми, мадмоазел Шанел.
	— Това ме ласкае.
	Лицето му грейна.
	— Седнете, моля.
	Габриел се настани в едно от креслата и си отбеляза наум нещо много важно. Необходимо е да помисли и за красив флакон, не само за парфюма. Ще потърси добра стъкларска фабрика. Трудностите на Рене Лалик при съвместната работа с Франсоа Коти не я интересуваха. Нямаше никакво намерение да пусне „Eau de Chanel“ на пазара в големи количества. С Бой бяха обсъдили да създадат парфюм като специален коледен подарък за най-добрите й клиентки — и така щеше да си остане. Това означаваше да произведат не повече от сто флакона.
	Коти й предложи кафе и тя прие с благодарност. Последва обичайното бъбрене по незначителни теми: Коти изрази съжаление за смъртта на писателя Пол Адам, Габриел се оплака от твърде мекото и влажно време. После обаче мина на въпроса и обясни защо е дошла. Парфюмеристът кимна самоуверено. Вече имаше известна информация от съпругата си, която пък беше говорила с Мися, но остави Габриел да се доизкаже и я увери галантно:
	— За мен е чест да произведа аромат за вас, мадмоазел Шанел. Съвместната ни работа ще се окаже плодотворна, убеден съм.
	— Затова съм тук.
	— Моят девиз гласи: „Предложете на всяка жена най-добрия продукт, представете й го в съвършения флакон, продайте го на разумна цена и ще създадете пазар, какъвто светът не е виждал“.
	— Аз не търся голям пазар. Искам подарък за клиентките ми.
	Коти отклони това ограничение с небрежен жест.
	— Това не е проблем. Оставете всичко на мен. Аз…
	— Разбира се, мосю — прекъсна го тя с най-очарователния си тон. — Държа обаче да отбележа, че желая още от самото начало да участвам в процеса на създаването на парфюма.
	Коти се поколеба.
	— Какво точно имате предвид? Не сте химичка, нито…
	— Не съм, разбира се — прекъсна го отново тя. — Ще оставя занаятчийската работа на специалистите, това е естествено. — Направи кратка пауза, дари го с мила усмивка и продължи: — Настоявам обаче да следя всяка стъпка от производството и да знам съвсем точно каква е формулата на парфюма и как ще го произведете. За мен това е много важно. Сърцето ми го иска.
	— При нас винаги е така, мадмоазел Шанел, уверявам ви. Ако не работим със сърцата си, в парфюмите няма да има магия. Възхищението идва отвътре… — Той се потупа по гърдите. — … а не оттук. — Почука по слепоочието си. — За да изпълните желанието си, е необходима една много важна предпоставка. Как стои въпросът с обонянието ви?
	Габриел неволно се пипна по носа.
	— Какво искате да кажете?
	— Ще ви покажа.
	Коти стана, отиде до шкафа с шишенцата и извади един флакон и три аптекарски шишета. Стисна ги в голямата си шепа, върна се при Габриел и нареди донесеното върху масата до чашите с кафе. Отвори флакона и подаде на Габриел кристалната запушалка.
	— Какво помирисвате?
	Габриел подуши запушалката. Отговорът беше лесен. Веднага позна несравнимия аромат.
	— Това е „Chypre“.
	— Да, моят парфюм. Най-успешната тоалетна вода в света. Очаквах да познаете „Chypre“. Кажете ми обаче какви аромати помирисвате.
	— Жасмин… — промърмори тя и смръщи чело.
	Вече не беше сигурна дали казва каквото знае, или наистина усеща тежката, сладостна миризма на жасмин. Опита да се съсредоточи върху обонянието си, но не беше в състояние да различи другите съставки.
	— Напомня ми малко за аромата на пудра… — рече и след кратко мълчание добави: — Нещо ми намирисва на разходка в гората…
	— Не е лошо — похвали я Коти. — Добра сте, мадмоазел Шанел. Струва си да образовам малко обонянието ви. Главната нотка наистина е жасмин, към него прибавих пачули, ветивер, сандалово дърво, бергамот и дъбов мъх. Този „bouillon de mousses“ е тайната на всеки модерен парфюм. Парфюмеристът разполага със стотици хиляди възможности. Ако е творец, съумява да състави правилната формула. За да влезете в процеса на творчество, трябва да научите много неща.
	Нима Коти очакваше от нея да премине курс на обучение по химия, за да се включи в производството на „Eau de Chanel“?
	— Чувала съм, че обучението на парфюмеристите е много трудно — призна тя и си помисли: „Нищо не е чак толкова трудно, че поне да не опиташ“.
	Бой винаги се възхищаваше на смелостта й да изпробва неща, пред които другите жени капитулират. Някога, за да се хареса на Етиен Балсан и гостите му, тя се бе научила да язди само за няколко дни. Скоро препускаше на конете му, сякаш се бе родила на седлото. Нищо, че всъщност не обичаше коне.
	Коти прекъсна спомените й — взе запушалката от ръката й и затвори флакона. Извади корковата тапа от едно кафяво аптекарско шишенце.
	— Какво е това?
	Нямаше как да сбърка пронизващия, пикантно сладък аромат.
	— Сандалово дърво! — извика тържествуващо тя.
	— Точен отговор. — Коти й подаде друго шишенце. — А сега опитайте и с това.
	Габриел очакваше да получи трудна задача, но изобщо не бе помислила… Мили боже, какво й стана изведнъж? Не помириса нищо. Почувства се като при тежка настинка. Усети слабо ухание на портокал, но можеше и да си въобразява. Да не би той да се опитваше да я заблуди? Да не би да й бе предложил неутрално вещество без мирис? Объркана, тя поклати глава.
	— Нямам представа.
	— Не, разбира се.
	Габриел не знаеше да се смее ли, или да се ядоса. Коти я бе извел върху гладък лед. Явно му харесваше да си играе на изобретателен изпитвач. Колко глупаво от негова страна.
	В следващия миг той продължи спокойно:
	— Най-много след три проби на аромат носът се затваря. При силни парфюми се случва и по-рано. Това, впрочем, е бергамот.
	Пресегна се през масата, взе антична порцеланова кутийка, украсена със златни орнаменти, и отвъртя капачето. Габриел предполагаше, че ще извади пура, и остана много изненадана от аромата, който повя насреща й.
	— Моля, мадмоазел Коко, помиришете внимателно тези прекрасни зърна кафе. Кафето неутрализира обонянието.
	„Явно имам да уча още много“ — мина й през ума, докато изпълняваше подканата. Въздействието беше изненадващо. Веднага усети носа си свободен и готов да възприеме нови аромати. „Ще се упражнявам вкъщи — реши тя. — Точно както сама възседнах коня и просто потеглих, така ще овладея и изкуството на ароматите.“ Докато се учеше да язди, не подозираше колко скоро ще срещне голямата си любов в образа на играч на поло. Сега желаеше да обучи обонянието си, за да съхрани тази любов във вечността. Чувствен, свеж, неотменим — такъв трябваше да стане „Eau de Chanel“. Габриел се усмихна доволно. С въведението си Коти й бе помогнал да види бъдещето.
	Парфюмеристът продължи да я изпитва. Караше я да мирише нови и нови аромати, назоваваше есенции, за чието съществуване дори не бе подозирала, въпреки че беше прочела много, за да се подготви. Той използваше не само често употребявани понятия като нотки за главата или сърцето, а правеше разлика между акорди и семейства от аромати. Както винаги, когато искаше да научи нещо, Габриел слушаше мълчаливо, поглъщаше информацията. Разбра, че най-голямото предизвикателство пред химиците е свързването на тоалетната вода с човешката кожа. Повечето вещества твърде бързо се разпръсквали във въздуха. Затова много парфюмеристи експериментирали с изкуствени вещества, които да „носят“ естествените субстанции.
	— Тази тенденция няма да се наложи — заяви Коти. — Производството е твърде скъпо за големия пазар.
	По-късно я разведе из фабриката. На път към големите халета й обясни, че най-ценните видове рози и жасмин растат в Южна Франция, затова бил построил фабрика за сортиране в Грас.
	— Всеки ден стотина жени се занимават с отделянето на най-добрите цветове за дестилация. Тук преработката продължава.
	Минаха през няколко помещения, където цареше почти болнична чистота. Габриел наистина се почувства като в болница и това се дължеше не само на белите престилки, задължителна униформа за всички работнички. През отворена врата видя зала с дълги маси. Стотици жени изваждаха флакони от кошници, оглеждаха ги внимателно и ги прехвърляха в други кошници.
	— Контролът е единственият възможен път към съвършенството — обясни Коти, забелязал погледа й.
	Влязоха в помещение, пълно с опаковки. Мъже в същите стерилни работни престилки подготвяха парфюмите за изпращане на търговците. Габриел видя впечатляващо количество пакети.
	— А тук е лабораторията. — Коти отвори следващата врата. — Моля да гледате на това помещение като на бъдещото си работно място, мадмоазел.
	Намигна й и я пропусна да влезе.
	Внезапно Габриел се озова сред огромен облак от аромати. Дотук никъде не беше помирисала парфюм, но сега миризмите я връхлетяха отвсякъде. Във въздуха на лабораторията сякаш се бяха съчетали всички ароматни вещества, съхранявани в запушени фиоли, аптекарски шишенца и епруветки. Смесването им се осъществяваше върху светли, чисти работни маси. Зад слепоочията й запулсира болка. Гледаше мъжете и асистентките им в бели престилки и се питаше как парфюмеристите и химиците оцеляват в тази атмосфера и как успяват да различат отделните съставки на една тоалетна вода.
	Сякаш отгатнал мислите й, Коти заговори:
	— Един добре обучен нос съумява да се съсредоточи върху определен аромат. Но това невинаги е най-важното. Често сърдечните нотки се композират само чрез химичната формула, така че в този момент обонянието играе подчинена роля. Ала щом започнете обучението си при мен, ще научите всички тези детайли.
	Габриел притисна корена на носа си с пръсти и кимна примирено.


>>	Пета глава

	През следващите седмици Мися настояваше Коко да й разказва подробно за всеки напредък, който обонянието на приятелката й постигаше. Двете редовно се срещаха в отделението за парфюми на „Галери Лафайет“*, където имаше най-голям избор. Това беше подходящата рамка за все по-професионално звучащите описания на Коко. Независимо от думите на приятелката си, Мися обичаше тежкия облак от най-различни аромати, увиснал над изложената стока, както и блещукащите под осветлението флакони. Коко тъкмо обясняваше, че известният „Jicky“, от десетилетия най-продаваният парфюм на братя Герлен, е съставен от пачули и ванилия. Наведе се над плота с искрящи флакони и зададе въпрос, който доста стресна Мися:
	[* „Галери Лафайет“ — универсален магазин в центъра на Париж. Построен през 1912 г., един от най-големите луксозни магазини в света. — Б.р.]
	— Как да изразим еротика чрез аромат?
	— С мускус — отвърна спонтанно тя. — Сексуалността винаги мирише на мускус.
	— Няма да отварям бордей. Ще правя парфюм.
	Мися вдигна вежди. Едва наскоро Коко й бе обяснила, че парфюмът винаги е послание на носителката си. Възможно ли е с намека си за търсене на чувствена формула приятелката й да дава да се разбере, че в живота й има нов мъж? Нищо не би зарадвало повече сърцето на Мися. За съжаление се затрудняваше да си представи как Коко би започнала нова връзка, без тя да забележи. Как изобщо ще се запознае с подходящ човек? Обикновено се ограничаваше да ходи на работа и да изучава парфюми. Парижкото общество я виждаше на вечеря, на театрална премиера или на бал само когато присъствието й беше от жизнено значение за модната къща „Шанел“. Странеше дори от най-близките си приятели, единствено с Мися поддържаше редовна връзка. От смъртта на Бой бяха минали три месеца, но Коко продължаваше да се затваря пред света, който съществуваше и без него.
	— Е, значи не е мускус — отвърна вяло Мися, посегна автоматично, без да избира, към шишенце за проба и го отвори. Усети сладкото ухание на рози, жасмин и праскови.
	— Модерната жена трябва да признава сексуалността си. Модерността е израз на моята мода, затова трябва да личи и в парфюма ми. — Коко преглътна. — Искам чувствената ми връзка с Бой да стане един от носещите елементи на бъдещия парфюм. Затова еротиката е много важна за мен.
	Мися въздъхна. Явно Коко нямаше нов любовник. За минута се позабавлява с мисълта, че приятелката й се е поддала на чара на Франсоа Коти. Съвсем малко жени успяваха да се опазят от него. Очевидно Коко беше една от тях. Или твърдата й решимост да издигне паметник на мъртвия беше уплашила Коти. Както и всеки друг мъж.
	Мися се възхищаваше на приятелката си за тази безусловна любов. Самата тя обичаше Хосе Серт толкова силно, че загърбваше личното си щастие. Мъжът, с когото живееше, заслужаваше подобно отдаване, бе убедена в това. Но дали то важеше и за Артър Кейпъл? Тя, естествено, нямаше право да мисли лоши неща за един мъртвец, но наскоро публикуваното в „Таймс“ завещание предизвика противоречиви предположения не само у клюкарките: главни наследнички на имуществото му на стойност седемстотин хиляди фунта станаха, естествено, съпругата и малката му дъщеря. Бе отделил пари и за сестрите си, но сумите, предвидени за Габриел Шанел и за някоя си принцеса Ивон Джована Санфеличе, овдовяла Ивон Виджиано, породиха всеобщо учудване: и двете получаваха по четирийсет хиляди фунта. Оттогава парижкото общество се питаше дали Бой не е водил повече от двойствен живот. Да не говорим за междувременно станалата известна втора бременност на съпругата му. Наистина ли Бой е смятал да напусне жена си, както твърдеше Коко? Или е бил безнадеждно заплетен в многото си връзки? Кой знае, може би не е загинал в трагична злополука…
	Мисълта за възможно самоубийство беше, естествено, още по-голям грях от злобните приказки. Мися се ужаси от собственото си безразсъдство. За да мисли за нещо друго и да забрави объркания любовен живот на Артър Кейпъл, тя прочете какво пише върху златножълтия етикет на флакона, който бе помирисала. „Mitsouko“. Новият аромат на Герлен. Запуши шишенцето, без да го помирише повторно. Опита да намери разумен отговор на монолога на Коко.
	— Преди много време прочетох как преди първата си среща с Марк Аврелий Клеопатра се парфюмирала със сандалово дърво и наредила да горят в покоите й канела, мирта и тамян. Навярно ти търсиш тъкмо тези вещества.
	— Мадам Помпадур също е разчитала на действието на афродизиак. Само че е предпочитала такива, дето се ядат — усмихна се най-сетне Коко.
	Междувременно силните аромати натежаха на Мися не по-малко от нерадостните й мисли. Време беше да излязат на чист въздух.
	— Апропо, какво ще кажеш да хапнем някъде? Гладна съм и се надявам да намерим наблизо пресни стриди. Последните за сезона.
	Хвана приятелката си под ръка, сякаш се налагаше да я изведе със сила от отделението за парфюми.
	Ала Коко нямаше нищо против доброто похапване.
	— Като си намерим маса, ще ти разкажа за новата си къща.
	Мися, вече поела към изхода, спря изненадана.
	— Решила си да се преместиш?
	— Намерих си вила в Гарш, съвсем близо до сегашната ми къща — обясни небрежно Коко. — Така най-добре ще вложа парите, които ми завеща Бой.
	Мися се поколеба дали да се зарадва на плановете на Коко, или да се разсърди, че приятелката й не я е посветила в тях по-рано. В първия момент надви обидата.
	— Защо пазиш новата си къща в тайна?
	— Няма никаква тайна. В момента ти разказвам за къщата и те моля да ми помогнеш при обзавеждането. Хайде, Мися, да вървим в „Кафе дьо ла Пе“*. Там сигурно все още има стриди. Тъкмо ще се разберем кога ще видиш новия ми дом.
	[* Най-старото запазено и най-реномирано кафене на Париж, намиращо се на площада на Операта. — Б.р.]
	„Гледа напред — помисли си Мися. — Най-после.“
	Излезе от магазина в приповдигнато настроение, без да подозира какви са истинските мотиви на Коко да купи нова къща.

	* * *

	— Ти си… Какво?
	Тонът на Мися издаваше неверие и възмущение. Думите отекнаха в голите стени на немебелирания салон.
	Габриел не очакваше толкова бурна реакция. Защо Мися се възмущаваше, че е купила къщата на Бой? Заедно със завещанието „Таймс“ публикува и списък на всичките му недвижими имоти. Тя го прочете и се натъкна на вилата недалеч от „Ла Миланез“. Отначало се смути, защото не знаеше нищо за тази придобивка, но много скоро възложи на агент по недвижими имоти да проучи как стоят нещата. Така разбра, че мосю Кейпъл едва наскоро е станал собственик на „Бел Респиро“. Купил е прекрасната триетажна вила с проста, но много стилна архитектура за нея — Габриел беше твърдо убедена в това. За кого другиго, ако не за нея? Навярно е възнамерявал да й я поднесе като коледен подарък. Явно не е успял да впише името й в документите за собственост, затова тя реши да купи вилата. Цената възлизаше на четирийсет хиляди фунта, а вдовицата на Бой узна името на купувача, представляван от адвокат, едва от подписа върху договора за покупко-продажба. Габриел избра тази предпазна мярка, защото очакваше ревнивата Даяна да откаже продажбата.
	— „Ла Миланез“ не ми принадлежи. Живея там под наем — обясни спокойно тя, макар липсата на въодушевление у Мися да я гневеше. Трябваше обаче да признае, че бе очаквала възражения от приятелката си. Точно затова не бе споделила плановете си веднага, а я доведе в новата вила и я постави пред свършен факт. Габриел предполагаше, че Мися и Хосе Серт, а и другите й приятели, щяха да я посъветват да не предприема тази покупка. Затова прибави упорито: — Покупката на този имот е добро вложение на завещаните ми от Бой пари.
	— Защо не купи къща на Лазурния бряг? — изсъска Мися.
	— Инвестицията е добра — настоя Габриел.
	— Крайно време е да престанеш да живееш в миналото и да се освободиш от спомените. Спри да се криеш в тъмното. Казвам го в най-буквалния смисъл на думата. Ти трябва да живееш, Коко!
	Габриел не очакваше бурното възражение на Мися да я улучи болезнено в сърцето. Не, никога вече няма да живее добре, все едно какви усилия полага приятелката й. Къщата, избрана и купена от Бой, криеше част от вкуса и представите му за бъдещето. Пребиваването й тук й връщаше поне малко от усещането за уют, изпитано единствено в прегръдките му. Нямаше да позволи в последното му притежание да живее друг човек — това би било предателство. Ала не каза нито дума. Страхуваше се да не допусне грешка и Мися да си отиде завинаги. Освен това не възнамеряваше да отстъпи.
	Приятелката й се оказа още по-упорита от нея. Остана на място, от устните й не излезе нито звук. След време Габриел се опита да постигне примирение.
	— Имам идеи за обзавеждането. Искам стените да са в светли тонове, а мебелите — от тъмно дърво. Какво ще кажеш?
	Мися вдигна рамене с привидно равнодушие, ала в очите й блесна интерес.
	— Черно и бяло… Да. Ефектът ще е добър.
	— Смятам да боядисам цялата къща в бяло — продължи оживено Габриел. — А кепенците на прозорците с черен лак.
	— Черни кепенци? — Едва угаснало, неверието в погледа на Мися пламна отново. — Моля те, не прави такива неща! Това е скъсване с традицията.
	„И вечен знак за моя траур“, помисли си Габриел и заяви:
	— Откога ме е грижа за традицията и нормите?
	Мися изкриви уста в усмивка.
	— Съседите ще те намразят.
	В очите на Габриел блесна упорство.
	— Знам.
	— Аз обаче те обичам — завърши приятелката й — и ще ти подаря най-прекрасното, най-изисканото обзавеждане, виждано досега.
	Протегна ръце и двете се прегърнаха. Смехът им отекна в голите стени на къщата.


>	Втора част
>	1920–1921

>>	Първа глава

	— Добре дошли във Венеция, мадмоазел!
	Габриел подскочи уплашено и погледна объркано дружелюбното лице на кондуктора, отворил внимателно вратата на купето. През последните часове на пътуването си бе сънувала кошмар. Дори много месеци след злополуката подсъзнанието й съживяваше последните минути на Бой. Затвореше ли очи, в главата й отново отекваше скърцането на спирачките. Тракането на влака я пренесе в автомобила и тя се почувства като дух на задната седалка, който следи ужаса. Спирането на влака на гара „Санта Лучия“ стигна до нея като грозен шум от разбиването на кабриолета.


	_Караше прекалено бързо, но той не беше човек, който действа обмислено или бавно. Ревът на мотора бе музика в ушите му — веднъж скерцо, после рондо. Спирачните дискове скърцаха, стомана се триеше върху стомана, гума върху катран. А после автомобилът се издигна във въздуха, прекърши дървета и храсти, накрая се удари в ръба на скала и експлодира като огнено кълбо._


	Ударът още ечеше в главата й, когато служителят на компанията „Симплон Ориент Експрес“ я върна в действителността.
	Наложи си да се овладее. Погледът й се отмести от кондуктора към прозореца на изисканото спално купе. По перона вече цареше обичайният хаос след пристигането. Гледката беше както на всяка друга гара: безразборно тичащи хора, чанти и кошници, носени над главата в гъстата навалица. След съня, който не я бе дарил с почивка, гласът й прозвуча още по-дрезгаво от обикновено, когато се обърна към кондуктора:
	— Моля да ми намерите някой да се заеме с багажа ми.
	Мъжът се поклони леко.
	— Вече се погрижих за всичко. Ще отнесат куфарите ви направо в лодката на хотел „Де Бен“ на Лидо. — След кратко колебание кондукторът попита съчувствено: — Добре ли сте, мадмоазел? Стори ми се, че ви чух да викате…
	— Сигурно сте се заблудили. — Отпрати го с махване на треперещата си ръка. — Благодаря ви.
	Едва когато вратата на купето се затвори, напрежението в крайниците й отслабна. Сигурно беше викала. Навярно не е била тихо наблюдаващ дух, както предполагаше. Габриел се отпусна на седалката и затвори очи за момент. За щастие ужасяващите картини от кошмара се върнаха в съзнанието й силно размити. Защо сега? Защо тук? Какво ставаше с нея, та спомените я бяха връхлетели точно по време на пътуването? Защо я нападаха като неумолим отблъснат любовник? Нали не отиваше на Ривиерата, а идваше на съвършено непознато място. Нищо в Италия не я свързваше с Бой, още по-малко Венеция.
	В неуморните си опити да изтръгне Габриел от тъгата Мися не се спря дори пред решението да заведе приятелката си на собственото си сватбено пътешествие. В края на август Мися Едуардс и Хосе Серт си казаха „да“ на скромна, спонтанна церемония и веднага заминаха за Италия. Новобрачните успяха да убедят Габриел да ги придружи. Каква луда идея! И необикновена, и трогателна. Габриел се съгласи да тръгне само за да не разочарова Мися. Двамата бяха много мили с нея и тя не искаше да се покаже неучтива. Кой знае, може би южното слънце и венецианското изкуство наистина ще й помогнат да се освободи от миналото. Усещаше съвсем ясно как измършавялото й тяло бавно рухва под тежестта на отчаянието.
	Въздъхна дълбоко и отвори очи. Посегна към чантата си, извади огледалце и провери как изглежда. Наскоро бе навършила трийсет и седем години и докато преди й казваха, че е поне десет години по-млада, сега изглеждаше най-малко четирийсетгодишна. Маслиненокафявият тен бе започнал да посивява, а черните вежди сякаш бяха изписани с въглен над зачервените и помътнели от много плач очи. Ъглите на устата й висяха като на старица. Опита да се усмихне на отражението си в огледалото, ала не се получи.
	И отблизо перонът изглеждаше като всички други перони, на които беше стъпвала. Нормално. Монотонен, сив, препълнен. Не видя нищо уникално красиво и великолепно, както би трябвало да е във Венеция. Нито следа от канали и дворци, нито един окичен с бижута наследник на венециански дож, нито една изкусителна куртизанка. Дамите и господата, които слизаха от първа класа на „Симплон Ориент Експрес“, бяха главно шумни американци и англичани и още от първата секунда на юг се бореха с изпотяването. Над коловозите тежеше септемврийска горещина, пероните я поемаха и я изпращаха към стъкления покрив, смесена с вонята на тлеещи въглища и потни тела.
	Финото носле на Габриел моментално се възпротиви на миризмите. Тя задържа въздуха в дробовете си, но нямаше много полза, защото беше заклещена. Пристигащи пътници, гарови служители и колички за багаж образуваха пред дребната, крехка фигура непроходим планински масив, който не й позволяваше дори да се огледа. Ако Мися и Хосе са дошли да я посрещнат, сигурно са потънали в някоя долина между многото хора. И какъв шум! Какофония от гласове, говорещи на различни езици, бръмчене на двигатели и съскаща пара, която заплашваше да й спука тъпанчетата. В сравнение с тази гара дори най-голямото оживление на гарата в Ница се усещаше като оазис на спокойствието. Габриел се отказа да търси приятелите си, струваше й огромни усилия да намери пътя към изхода в тази невъобразима бъркотия.
	— Коко!
	Викът й вдъхна чувството, че са я загърнали със защитна мантия.
	Откри Мися в края на залата, под табела с надпис „Vaporetto“. Появата на красивата, елегантна дама й подейства като хладен бриз. Висока, скрила русата си коса под скромна широкопола шапка, облечена в лека рокля с дължина до прасеца и с кройка на мъжка риза — от модна къща „Шанел“, естествено, Мися привличаше възхитени и изненадани погледи. Пътниците навярно не си представяха, че е възможно някой да изглежда толкова свеж в тази обстановка. Габриел неволно се усмихна.
	Прегърна сърдечно приятелката си.
	— Хубаво е да съм отново при теб.
	— Изглеждаш ужасно — отговори откровено Мися, хвана я за ръката и я поведе към изхода. — Да знаеш, че тук ще те наведем на други мисли. Венеция е най-добрият град за започване на нов живот.
	Габриел нямаше време да реагира на забележката, защото стъклените врати на гарата се отвориха и гледката я заслепи. Най-сетне се появи Венеция, каквато я познаваше от фотографиите, но не смееше да се надява, че ще я види със собствените си очи.
	Канал Гранде блестеше стоманеносин под светлината на следобедното слънце. Две гондоли се плъзгаха спокойно по водната повърхност и от време на време се потапяха в облаците пушек от комините на корабчетата, очакващи пътници по кейовете. От другата страна на канала се издигаха великолепни средновековни сгради в наситено тицианово червено — цвят, който носеше името на най-прочутия венециански художник. Други блестяха златножълти на фона на яркосиньото небе. Над канала се плъзгаше лек бриз, не истински вятър, но достатъчно силен, за да донесе до нея миризма на водорасли и катран, типична за всеки пристанищен град. На открито шумът на гласовете не затихна, ала не бучеше така заплашително. Хората се качваха на параходчета, подобни на товарните лодки по Сена. Габриел понечи да последва човешкия поток, но Мися я поведе в друга посока.
	Хосе Серт ги очакваше под син балдахин със златни пискюли. Склонният към напълняване испанец размаха сърдечно ръце, прегърна Габриел и я целуна по двете бузи.
	— Таксито ви чака, мадмоазел Коко — заяви той, сочейки една моторна лодка на кея. — Хотелското корабче ще откара багажа ви на Лидо. А ние ще се насладим на най-удобния начин за придвижване. Е, не е най-романтичният, но всичко с времето си.
	Лодкарят, пременен в моряшка риза на сини и бели райета, подаде ръка на Габриел, за да й помогне при качването. Тя се поколеба. Всъщност смяташе да се погрижи лично за куфарите си, но после реши да се довери на съдбата. Или на венецианските носачи, на компанията „Симплон Ориент Експрес“, на грандхотел „Бейнс“ и на приятеля си Хосе. Без да се обърне, се прехвърли през парапета и седна на пейката по посока на движението.
	„Добре дошла във Венеция, Коко Шанел — помисли си Габриел. — Добре дошла в един нов живот.“


>>	Втора глава

	Габриел познаваше Довил, Биариц, Кан и Монте Карло. Познаваше простора на белите плажове и безкрайността на морето, пъстрите плажни шатри, луксозните резиденции и елегантната им клиентела. На Лидо във Венеция имаше всичко това, но имаше и нещо различно. Дори на отворения към морето плаж, разположен на островчето пред хотела, в ума й беше гледката, която всъщност бе зад гърба й: величествената базилика „Сан Джорджо Маджоре“ все едно изпълняваше ролята на врата към Канал Гранде. Невероятно пъстрото многообразие от хилядолетно изкуство отвъд канала Орфано присъстваше дори в леките разговори под парещото слънце или по време на аперитива на поддържаната от колони тераса на грандхотел „Бейнс“ много повече отколкото скандалите, свързани с личности от аристократичния, политическия или артистичния свят.
	Светската публика по Адриатическото крайбрежие почти не се отличаваше от хората, посещаващи подобни места. В голямата си част се състоеше от руски емигранти, които след революцията в някогашната империя населяваха курортите по бреговете на Атлантика и Средиземно море и в непрестанно опиянение възхваляваха оцеляването си. Докато дремеше под чадъра заедно с Мися и Хосе, Габриел дочуваше напевни славянски гласове и твърд акцент, промъкващи се между френския и английския. Познаваше мелодията на езика, макар да не разбираше нито дума руски, а и повечето бежанци бяха представители на висшето общество от царско време и говореха отлично френски. Сърцето на Габриел се отвори към тях още след като в Париж се появиха първите князе и графове от Санкт Петербург и Москва. Тя не само намираше представителите на унищожената аристокрация за изключително впечатляващи, но и високо ценеше тяхната образованост и култура, вкус и елегантност. За нещастие повечето бяха изгубили богатството си и бяха бедни като църковни мишки. Живееха от ден за ден, зависеха от великодушието на меценати и любовници, от дарения на приятели. Мися членуваше в комитет за подпомагане на руснаците и събираше пари — главно за „Ballets Russes“*, танцова трупа, обикаляла Европа още преди Голямата пойна. Тази вечер семейство Серт възнамеряваше да се срещне с импресариото, известния Сергей Дягилев. Габриел, естествено, също беше поканена.
	[* „Ballets Russes“ („Руския балет“) — трупа, основана от С. Дягилев през 1909 г., една от най-значимите за развитието на балетното изкуство през XX в. — Б.р.]
	Не се притесняваше, че през тези дни е нещо като сянка на приятелите си. И без това не обичаше да е в центъра на вниманието, предпочиташе да слуша, когато другите говорят, захранваше паметта и ума си, следейки остроумните разговори на другите. Пътуването до Венеция се изля като балсам върху наранената й душа. Не носеше отговорност, не се налагаше да организира и да работи както в ателието си, не се срещаше с хора, които й искат нещо, не се налагаше да си напряга носа и ума, за да се добере до специалния аромат, който все още не бе открила, въпреки големите усилия на Франсоа Коти. За първи път живееше без всякакъв план и се радваше на всеки ден.
	Това й се отразяваше много добре — наред с впечатляващите посещения на венецианските църкви и музеи, придружени от неуморните, поучителни коментари на Серт за картини, скулптури и архитектура и винаги завършващи с прекрасна вечеря в някой от безбройните градски ресторанти край лагуната. Габриел вече не плачеше така много, както през изминалите месеци в Париж. След уморителните разходки из града и изпитото вино беше твърде уморена за плач. Все по-редки ставаха нощите, когато потъваше в тъгата си — защото мислите й вече се въртяха около други теми, не постоянно около ужасната загуба. Колкото повече се успокояваше вътрешно, толкова по-здрав ставаше цветът на лицето й, толкова по-силно блестяха очите й.
	— Ще се срещнем със Сергей Дягилев на аперитив в кафене „Флориан“ — съобщи Мися, докато пътуваха срещу залязващото слънце с моторна лодка такси. Кулите и куполите на Венеция бяха потопени в червено-златна светлина, откъм оживения кей на Пиацета се носеха звуци на саксофон. Уличен музикант изпълняваше рагтайм, който никак не си пасваше с фасадата на двореца на дожите, но коментарът на Серт прозвуча съвсем на място:
	— Наполеон е обявил площад „Сан Марко“ за най-красивата празнична зала в Европа. Такъв е и днес.
	Под аркадите на Прокурациите туристи и местни пиеха еспресо, _ombra_ — малка чаша вино — или друга напитка. Габриел предпочиташе да седне в някое от вътрешните помещения на кафене „Флориан“ и да се възхищава на алегоричните картини по стените. Обичаше произведения на изкуството, които се сливат с вътрешната архитектура. Но, естествено, не се възпротиви, когато Хосе я настани на маса на открито.
	Руският импресарио и придружителят му се появиха още преди да поръчат. Сергей Дягилев се оказа красив, елегантно облечен мъж с гъвкави движения, горе-долу на възрастта на Хосе. Младежът до него, слабичък, крехък и със сигурност на не повече от шестнайсет години, се представи с името Борис Кохно.
	Двамата руснаци я поздравиха учтиво, но с това свърши оказаното й внимание. Очевидно прославеният шеф на балетната трупа и секретарят му не я сметнаха за достатъчно важна особа. Дягилев не бе чувал за мадмоазел Шанел, момчето също не знаеше нищо за нея. Габриел не се обиди от неведението им относно личността й, по-скоро се забавляваше. Чувстваше се равна на тези чужденци. В компанията на хора на изкуството не беше важно откъде произхожда, какъв е бил баща й и къде са я отгледали. Никой не задаваше въпроси за начина й на живот и за познанствата с мъже през ранната й младост. Актьорите, художниците, поетите и музикантите бяха безразлични към такива теми. Не знаеше защо Дягилев се отнася към нея с такова равнодушие, но произходът й определено не беше причината. Затова тайно срита под масата Мися, която се готвеше да обясни коя е приятелката й.
	Поставена в положение на невидима слушателка, Габриел се облегна удобно и се наслади на чашата студено бяло вино. Разговорът се въртеше около наскоро починалата в Париж велика княгиня Мария Павловна, родена принцеса Мекленбург-Шверин, омъжена за брата на предпоследния цар и известна като сивия кардинал в петербургския двор.
	— О, да, тя беше най-забележителната от всички велики княгини на Русия — обясняваше с възхищение Дягилев. — Едно от най-прекрасните преживявания в живота ми беше, когато в началото на годината отново срещнах старата си меценатка във Венеция. Тъкмо бе пристигнала тук след дългото бягство от родината и за съжаление не беше в добро здраве. Смъртта й е трагична загуба.
	За да подкрепи думите си, той извади снежнобяла кърпичка и си избърса очите.
	— Тази кърпичка е последният ми подарък от великата княгиня.
	Беше само полъх, но благодарение на обучението при Франсоа Коти обонянието на Габриел мигом улови с какво е парфюмирана кърпичката. Цветен аромат, същевременно мирис на дърво, тръпчив, с мъничка сладка нотка. Обещание и удовлетворение едновременно. Смес от необичайно много аромати, които би се затруднила да изброи. Невероятно! Едва се удържа да не приближи стола си към Дягилев.
	— Мисля си за великата княгиня и си спомням първото представление на „Пролетно тайнство“ — обади се Мися.
	— Ах, каква премиера! — провикна се въодушевено Дягилев. — Музиката на Стравински, декорите на Пикасо и костюмите на Поаре. Прекрасно беше. Само дето не си струваше да се хабим за снобарската, невежа парижка публика.
	Габриел си спомни, че и тя бе присъствала на представлението. Гледа го около година преди началото на войната при един от редките случаи, когато бе излязла без Бой. Покани я една от клиентките на салона й за шапки. Отиде да гледа балета само заради костюмите. Копнееше да види проектите на Пол Поаре*. Изцяло съсредоточена върху кройките и платовете, върху бродериите и невероятните кантове, опиянена от цветовете, доминирани от яркочервеното, тя изобщо не усети надигащия се скандал. Учудваше се, естествено, на необичайните гимнастически упражнения, изпълнявани от танцьорите, а музикантите, които напъваха инструментите чак до акустичната граница, я объркваха. Вместо с въодушевление, публиката реагира с ужас. Дюдюканията, свиркането и протестите в крайна сметка накараха директора на новопостроения театър „Шанз-Елизе“ да включи светлините, докато танцьорите на сцената и музикантите в оркестрината стоически продължаваха представлението. Страшният провал направи композитора Игор Стравински световноизвестен, но никой от другите участници не постигна особен успех. Освен Поаре, естествено, който вече беше начело на модния свят и никой не му оспорваше първенството.
	[* Пол Поаре (1879–1944) — парижки моделиер, най-влиятелната фигура в модата от първата четвъртина на XX в. Негови са първите проекти на дамски панталони. Приносът му в модата се сравнява с приноса на Пикасо в изобразителното изкуство. — Б.р.]
	— Нали великата княгиня е финансирала премиерата в Париж? — попита Мися.
	Дягилев прибра кърпичката във вътрешния джоб на сакото си и за съжаление на Габриел ароматното облаче изчезна.
	— Никога няма да забравя щедростта и великодушието на Нейно Сиятелство — заяви той. — В наше време няма да се намери такава благотворителност.
	— В изкуството парите не би трябвало да играят роля — подхвърли Хосе Серт.
	— Смятам да включа „Тайнството“ в есенната ни програма в памет на великата княгиня. Леонид Масин, нашият хореограф, вече репетира с ансамбъла, но разходите по възстановяването на спектакъла са огромни. Боже мой, знаете ли колко струва само симфоничният оркестър, от който се нуждае Стравински? Пари, все тези пари! Все още не съм сигурен дали ще успеем, въпреки вашата безценна идея да събирате пари за нас, мадам Серт. — Дягилев се наведе, улови ръката на Мися и с галантен жест я поднесе към устните си. — А аз знам съвсем точно, че времето е узряло за „Тайнството“…
	Замълча многозначително, поклати глава и посегна към чашата си.
	— Убедена съм, че ще се справите. Ще гледаме новата версия на балета — заяви Мися, но в гласа й липсваше увереност.
	— Много е тъжно, но последното ни турне в Англия се оказа брилянтно от гледна точка на изкуството и финансов неуспех…
	Габриел престана да слуша. Какво я интересуваше балетът? Ароматът се носеше в мислите й като полъх от спомен. Точно такова усещане искаше да постигне с „Eau de Chanel“. Погледът й се рееше безцелно, накрая спря върху сакото на импресариото. Непременно трябваше да разбере кой е парфюмът, успял да я омагьоса, и то за дълго време. Да прояви ли неучтивост и да прекъсне разговора между Дягилев и приятелите й? Помисли малко и реши, че новото представление на „Пролетно тайнство“, репетирано от „Руския балет“, не може да е по-важно от намирането на подходяща формула за нейния парфюм.
	— Целият свят знае името му, но Стравински е принуден да живее със семейството си в крайно лоши условия — чу тя възмутения глас на Дягилев. — Великият композитор е осъден да вегетира като селянин. В страшни времена живеем.
	— Наздраве! — прекъсна го Серт и вдигна чаша. — Наздраве, приятели! Въпреки всичко да пием за живота и за приятелството!
	„Ще стана смешна, ако точно сега попитам за парфюма — помисли си Габриел. Включи се в тоста, но никой не й обърна внимание. — Един ден ще се погрижа да ме видиш, Сергей Дягилев — зарече се тя. — Ако успея да сътворя собствен парфюм, несравним като аромата от кърпичката на великата княгиня, балетът «Пролетно тайнство» в изпълнение на «Руския балет» също ще постигне голям успех. Лично ще се погрижа за това.“ В следващия момент на устните й заигра усмивка. Смееше се на себе си и на полета на мислите си.


>>	Трета глава

	За разлика от приятелите си Габриел ставаше рано. Беше свикнала да започва работа в седем сутринта и дори по време на почивката вътрешният й часовник я вдигаше от леглото. През първите дни след пристигането си тя прекарваше сутрините в градината или на терасата на хотела с книга в ръка. Много скоро обаче новият роман на Колет, посветен на невъзможната любов между зряла жена и съвсем млад мъж, вече не бе в състояние да й замени особената мистика, владееща града на лагуната. Венеция със старите й зидове, безмълвни свидетели на безкрайни истории, я примамваше. Остави „Шери“ в стаята си, взе си чантата и се запъти към станцията на „вапорето“ — корабчетата автобуси, за да отиде до площад „Сан Марко“. За първи път сама, като обикновена туристка.
	Магията, която я завладяваше по време на късните следобедни разходки със семейство Серт, днес изгоря под силното слънце на ранното утро. На площада и по околните улички беше горещо и гъмжеше от туристи. Даже гълъбите се надигаха лениво, когато палави деца ги прогонваха от хранилките. А зидовете мълчаха. Габриел усети как под шапката й се събират капчици пот, а копринената й блуза залепва за гърба. Помисли дали да не седне някъде за една напитка, но се отказа. Всички маси в кафенетата изглеждаха заети, а в ресторантите вече нареждаха за обяд. За зло или за добро се налагаше да се потопи в множеството и да броди безцелно из улиците. Случайно мина покрай един кей на Канал Гранде, останал незабелязан от туристите, и спря да погледа повтарящото се потегляне и връщане на малкия ферибот — тук го наричаха _traghetto_.
	Единственият пътник на необичайно дългата гондола, която се движеше между Сестиере Дорсодуро и площад „Сан Марко“, беше малко светлокафяво куче, приличащо на лисица. При всяко спиране на кея животното вирваше весело пухкавата си опашка и скачаше на кея. Първо сядаше и се оглеждаше очаквателно. След известно време явно му омръзваше, тогава ставаше и се запътваше към входа на близката къща, където любопитно душеше нахвърляния боклук. После вдигаше краче, маркираше си участъка и се връщаше на кея.
	Междувременно на борда се качи двойка с дете, ала лодкарят търпеливо изчака завръщането на малкия си пътник. Без да се замисли, Габриел слезе на кея и също се качи. Всъщност нямаше намерение да прекосява канала, но обичаше кучета. Нейните четириноги бяха най-добрите й приятели и търпеливи утешители в най-тъмните й часове. Сърцето й бе привързано най-вече към Рита и Пепе, подарък от Бой, и това беше естествено. В нейно отсъствие за тях се грижеха прислужниците й и тя се надяваше всичко да е наред. В този момент обаче в сърцето й пламна копнеж. Искаше й се да милва меките глави, да усеща гладката козина под пръстите, влажната муцуна върху кожата си. Малкото куче, скочило последно на палубата, я привличаше като с магия. Не се осмели да протегне ръка към него, защото се опасяваше, че всяко движение може да преобърне клатещата се лодка. Ограничи се да наблюдава веселото кутре: то се изправи върху предната пейка и вирна носле във въздуха, сякаш искаше да подуши някаква следа на отсрещния бряг.
	Прекосяването на канала продължи само няколко минути. Габриел слезе от гондолата с неохота и продължи безцелната разходка. Вече не бе обградена от групи туристи. Последва сянката и се потопи в приятно хладен полумрак. Разходи се из изненадващо пусти улички, няколко пъти излезе на залени от слънцето малки площади, където най-често имаше дърво и пейка за сядане. Тялото й бе окъпано в пот, но тя не го дари с почивка, а продължи да върви без път и посока, наслаждавайки се на изпразнената си от мисли глава. Откри малък страничен канал — на кея бе закотвена лодка, тежко натоварена с всякакви плодове и зеленчуци, и тази гледка беше празник за очите й. Тук най-сетне спря. Гледаше и се учудваше. Закръглена домакиня и група млади хора в необичайно облекло се присъединиха към Габриел. Италианката се впусна в шумно пазарене с търговеца на плодове; другите, туристи като Габриел, също бяха силно впечатлени от великолепието на цветове.
	Под зоркия поглед на една монахиня покрай лодката минаха под строй група момиченца, най-много шестгодишни. Вървяха две по две. Изглеждаха по-бледи от връстниците си, които тичаха по плажа на Лидо или гонеха гълъбите на площад „Сан Марко“. Носеха избелели престилки и хвърляха жадни погледи към плодовете в лодката. Монахинята ги подкарваше като стадо овце.
	Габриел неволно затвори очи. Съдбата на децата си личеше дори само по бедняшкото облекло. Сирачета. Навярно живееха в някой от близките манастири, постоянно ги мъчеше глад, а чувството за самота, по-силно от всичко друго, ги преследваше неумолимо. Габриел усети как очите й се напълниха със сълзи. Цяло море от сълзи. Плачеше при всяка среща с деца, които се намираха в същото положение като нейното някога.
	— Мадмоазел…
	В първия момент усети само мекотата на гласа.
	С известно закъснение забеляза през потока от сълзи бяла батиста в добре поддържана мъжка ръка. Някой й подаваше кърпичка.
	Пренебрегна предложението и изтри очите си с пръсти.
	— И аз винаги се трогвам, щом видя дечица от дом за сираци — обясни на френски рицарски настроеният млад мъж до нея. — Разбирам ви, мадмоазел… — Поколеба се и завърши: — … мадмоазел Шанел, нали?
	Изненадана, тя вдигна поглед и за първи път го видя истински. Едър, тромав, с дълги, тънки крака, твърде израсналото тяло не подхождаше на малката глава с остро изсечени черти на лицето, на засенчените морскозелени очи и тъмнорусата коса. Въпреки това беше забележителен. Веднага се усещаше, че е чувствителен, тъжен и навярно точно поради това й се стори привлекателен. Той не беше от мъжете, които се забравят лесно.


	— Ако желаете, ще ви го отстъпя, мадмоазел Шанел — заяви известното сопрано Марта Давели. — Ако продължавам така, ще ми излезе много скъпо.


	Преди няколко месеца оперната дива бе организирала вечеря в парижкото си жилище и Габриел не можа да й откаже. На тази среща й представиха актуалното завоевание на домакинята: великия княз Дмитрий Павлович Романов, братовчед на последния цар, двайсет и деветгодишен, малко плах, но очарователен, олимпийски ездач, добър спортист, озарен от аура на приключения и скандали. Принадлежеше към съзаклятниците, организирали убийството на монаха Распутин; бе избягал от болшевиките през Техеран и Бомбай за Лондон.
	Габриел си спомни краткия разговор с него и как погледът му постоянно я търсеше над масата. Навярно беше негов тип, защото Марта Давели от години се опитваше да копира стила на Коко Шанел. Габриел отклони решително любезното предложение на певицата. Тя тъгуваше за единствения, незаменим от нищо и от никого. Освен това не смееше да си представи как ще реагира мъж като Дмитрий Романов, ако узнае, че тя е дъщеря на затворник.
	Постара се да се усмихне.
	— Аз също не съм ви забравила, Дмитрий Павлович. Може би беше по-уместно да се обърне към него със старата му титла. В главата й цареше хаос. В момента не знаеше кое е правилното. Мислите й все още бяха заети с трагедиите в живота й, но същевременно си припомняше вечерята у Давели. Погледна отново сирачетата и се обърна към мъжа, с две глави по-висок от нея.
	— Много се радвам на неочакваната ни среща, мадмоазел Шанел. — Мъжът наподоби поклон. — Наистина.
	— Дмитрий, къде се бавиш? — отекна женски глас, но не гласът на Марта Давели, а на една от красивите млади дами в групата му.
	Той не се обърна, не свали поглед от Габриел.
	— Не сега. Ще се върна по-късно — извика в отговор.
	— Приятелката ви ще се разсърди.
	— Моята сестра Мария ми прощава всичко — обясни с усмивка той.
	С ъгълчето на окото си Габриел проследи как младите руснаци се отдалечиха, шепнейки си възбудено. Сестрата на Дмитрий се опитваше да не зяпа Габриел твърде открито. Тя обаче не се удържа и огледа Мария Павловна с интерес. „Необикновена е“, прецени наум. Принцесата беше красива жена, а широкополата сламена шапка беше сензация, независимо че според Габриел воалът, с който бе увила главата си, изглеждаше доста предизвикателно. Останалото й облекло обаче не беше кой знае какво — сестрата на Дмитрий се обличаше като селянка.
	За момент очите им се срещнаха. Всяка друга би се почувствала заловена на местопрестъплението и би отместила поглед, ала Габриел и Мария се погледнаха със смесица от дързост и любопитство.
	След дълъг поглед рускинята се врътна рязко, вдигна високо глава и последва приятелите си по тесния мост над канала, съвсем близо до кея, където бе хвърлила котва лодката с яркоцветни плодове. Габриел я проследи с поглед — интересуваше я походката на дамите от компанията. „От руските принцеси ще излязат страхотни манекенки“, помисли си тя.
	— За мен ще е чест да приемете кърпичката ми — заяви Дмитрий Павлович.
	Време беше да се обърне към него. Всичко друго би било неучтиво. Думите му прозвучаха великолепно старомодно, а жестът му беше толкова романтичен, че този път усмивката дойде от сърцето й.
	— Съжалявам — промълви тя, взе кърпичката и попи вече сухите си очи. — Не е хубаво, че ме срещнахте в такова състояние.
	— Дама, обляна в сълзи при гледката на бедни сирачета, ме трогва. Знаете ли, и аз съм израснал без родители. Сестра ми е единственият жив член на семейството ми.


	„И аз се чувствам като вас. Отгледан съм от чужди хора.“ Гласът на Бой отекна в ума й. Усещаше го толкова познат и близък, колкото тропота на копитата по игралното поле. Пришпорвани от играчите на поло, конете препускаха и пръхтяха. От време на време някой играч улучваше топката и тогава се чуваше силен трясък. Това беше първото изречение, отправено от Бой специално към нея. След играта на поло двамата стояха в края на ограденото място пред двореца „Роайлиьо“ и наблюдаваха пасящите понита.


	Дмитрий бе казал почти същите думи като Бой и това отвори сърцето й. Запита се какво да му отговори, без да разкрива твърде много за себе си, но да звучи съчувствено. Ала беше твърде объркана, все още пленница на спомена, за да даде воля на фантазията си. Затова отвърна бегло:
	— Сестра ви е красива жена.
	— О, да. И много талантлива. Мария рисува и бродира прекрасно. Руското народно изкуство й е станало мания. Най-важното за нея е да опази нашата култура от забрава.
	Габриел неволно си спомни за плановете на Дягилев.
	— Защитата на вашите стари ценности е велика задача.
	— Да, така е. Особено след като надеждите на повечето емигранти се стопиха. Никога вече няма да се върнем в Петроград, никога няма да живеем отново някогашния си живот. Болшевиките победиха.
	Докато говореше, той непринудено улови ръката й. Прекосиха площада и поеха по безлюдна уличка. Габриел нямаше ни най-малка представа къде отиват, но й беше все едно. В момента нямаше цел, достатъчно й беше да се движи. А разходката рамо до рамо с великия княз я омагьосваше.
	При забележката си за победилите болшевики Дмитрий срита един камък от издатината на близката стена. Парчето мрамор се изтъркаля шумно по паважа. Това беше единственият звук. Наоколо цареше тишина. Шумното венецианско оживление бе останало зад гърба им.
	Известно време вървяха мълчаливо. Габриел се чувстваше добре. С Дмитрий не се налагаше да води глупави разговори, както изискваше учтивостта при разходка с непознат. Приятно й беше да усеща близостта му и да мълчи. Запита се как биха могли да продължат. Наистина ли обществените бариери, които ги разделяха преди войната, бяха разрушени? Дали щеше да я покани да пият по нещо? Кой щеше да поиска сметката? Познаваше доста мъже, но досега почти винаги й бяха плащали сметката. Великият княз притежаваше ли изобщо собствени средства? Повечето емигрирали руски аристократи не разполагаха със средства, а доколкото Габриел си спомняше, Дмитрий работеше в Лондон като представител на марка шампанско. Достатъчно добри доходи ли имаше, за да ухажва заможна жена без родословно дърво?
	— Още не сте ми разказали защо плачете при гледката на сирачета — прекъсна мислите й той. Гласът му беше мек и мелодичен — думите дори не отекнаха в тясната уличка.
	Никога няма да му признае истината. Никога. На никого не беше разказвала миналото си, дори на Бой и Мися. Срамуваше се от произхода си, срамуваше се какво й беше причинил баща й. Затова си бе създала легенда и междувременно сама беше повярвала в нея. Измислица като всички други приказни истории, с които украсяваше биографията си. Още от детството си се вкопчваше в милостиви лъжи. И днес не понасяше истината. Позорът беше твърде голям.
	— Съчувствам на бедните дечица и съм благодарна, задето съдбата ме опази, въпреки че и аз рано изгубих родителите си — подхвана смело тя. — След ранната смърт на мама баща ми емигрира в Америка и преуспя като търговец. За съжаление нямаше как да тръгна с него, затова преди заминаването си ме настани при лелите ми. Не го видях никога повече.
	Само последното изречение от разказа й отговаряше на истината.
	— Значи и двамата сме сираци — установи Дмитрий Павлович Романов. — Това ни свързва, не намирате ли?
	Пръстите му уж случайно докоснаха нежната вътрешна страна на ръката й под лакътя.
	По кожата й преминаха леки тръпки. Реагира на леката милувка като дълго недокосвана струна на инструмент — изпитваше нужда да свирят на нея, за да издава перфектни тонове. Внезапно в сърцето й се събуди нещо, но не беше само това. Не от желание да усети мъжки ръце по тялото си й се зави свят. Братовчедът на последния цар най-неочаквано бе образувал едно цяло с незаконородената дъщеря на перачка и скитник. Освен това й напомняше за Бой.
	Габриел мачкаше чуждата кърпичка и се питаше дали да се смее, или да плаче.


>>	Четвърта глава

	— Той е осем години по-млад от мен.
	— На кого му пука? — отвърна сънено Мися. — Забрави възрастта, това са само цифри.
	— Той е руснак. Велик княз.
	— Е, и?
	— Беден е като църковна мишка.
	— Ти имаш пари за двама.
	— Може да стане новият цар.
	— Стига, Коко!
	Викът прозвуча едва ли не болезнено. Мися вдигна глава, взе шепа пясък и започна да пропуска фините зрънца между пръстите си, наблюдавайки как падат върху голите й крака.
	— Старата аристокрация се свързва с модерна жена със собствена фирма. Това е новият свят, скъпа.
	Отпусна се отново на шезлонга, сякаш бе изяснила всичко.
	Габриел се надяваше да намери у Мися съюзница. Приятелка, която да изрази съмнения относно връзката й с великия княз Дмитрий Павлович Романов. По-точно казано, искаше й се Мися да я убеди да не се сближава с този мъж. Чувстваше влечение към него, и то толкова силно, че не намираше сили да предотврати бъдещата им близост. След първата им среща това изглеждаше неизбежно. Не беше въпрос „дали“, а „кога“. Само че тя още не беше готова за нов любовник. Продължаваше да тъгува за Бой и нищо чудно в обятията на новия да мисли през цялото време за предишния, а това означаваше да разруши всичко. Не беше справедливо да сравнява Дмитрий с Бой. Пък и се боеше да обикне друг мъж. Не да го обича истински и силно, както бе обичала Бой, а просто да се привърже към него. Боеше се да не се провали. Тялото й обаче копнееше за нежност и задоволяване. Не на последно място душата й се нуждаеше от внимание и възхищение. Дмитрий беше забележителен мъж, образован, елегантен. Принц, и то не само от приказките. Харесваше й, и то много.
	Габриел се възползва от спокойните часове на плажа, за да се довери на Мися. Хосе остана в хотела, за да проведе няколко телефонни разговора, така двете приятелки имаха време да си поговорят насаме. Лежаха под един чадър близо до плажа и се вслушваха в мекия плисък на вълните. Намираха се достатъчно далеч от други плажуващи и никой не чуваше разговора им. Габриел бе дочела „Шери“. Последните страници оставиха у нея странни усещания. Любовната история между зрялата жена и младия й любовник не завърши добре. Ами ако това се окаже лоша поличба? Защо точно сега, при срещата с Дмитрий, бе избрала да прочете този роман? Във всеки случай разликата във възрастта й се струваше най-убедителният аргумент срещу връзката им. Мися обаче изобщо не се впечатли.
	— Той не е Бой — промълви тихо тя.
	Мися протегна ръка и докосна пръстите на Габриел, притисна ги, няколко зрънца пясък одраскаха кожата й. Не каза нищо. А и какво ли би могла да каже? — помисли си Габриел. Дмитрий не беше Бой. Естествено.
	— Не съм готова за нова любов — заяви енергично тя.
	Мися отдръпна ръката си.
	— Кой говори за любов? Забавлявай се. Затова сме във Венеция. Щом Дмитрий Павлович те ухажва, няма никакво значение какво изпитваш ти. — И прибави с доста по-мек глас: — Време е раните ти да заздравеят, Коко. Според мен великият княз е най-добрият балсам за рани.
	Така беше. Мися, естествено, беше права, Габриел го знаеше. Струваше й се обаче, че ще извърши предателство спрямо голямата си любов, ако тайно погребе тъгата в някое далечно ъгълче на сърцето си — както Даяна тайно бе погребала мъжа си на Монмартр. Тя вече го бе забравила за няколко часа и това я караше да се чувства виновна.
	Двамата с Дмитрий обикаляха дълго чудните стари улички на „Дорсодуро“ и „Сан Паоло“. Разговаряха, разглеждаха, учудваха се, усмихваха се. През повечето време си сочеха един на друг красиви детайли от фасади и мостове, наблюдаваха спящи котки по первазите на прозорците и гондоли, плъзгащи се по тесните канали, но в промеждутъците говореха за страха от изоставянето и за нарушеното доверие. Много скоро установиха колко общо имат помежду си; да, преживяванията им бяха от напълно различни светове, но чувствата им си приличаха.
	Александра, майката на Дмитрий, принцеса на Гърция и Дания, починала при раждането му. Въпреки че царят не одобрил женитбата, след време баща му се оженил за своята дългогодишна любовница — момиче от провинциалната аристокрация. Наложило се двойката да напусне Русия. Избягали в Париж, а Мария и Дмитрий останали в царския двор. Чичо им, Сергей Александрович Романов, генерал-губернатор на Москва, приел децата в дома си. Относително добрият живот при семейството му не продължил дълго: Сергей станал жертва на атентат, когато Дмитрий бил на тринайсет години. Децата изгубили и второто си семейство. Този път ги приели в двора, за да се погрижат за възпитанието им. Дмитрий попаднал под пряката опека на царското семейство. За него това означавало ранно начало на офицерска кариера.
	— Навярно при военните не е по-различно, отколкото в дом за сираци — отбеляза Дмитрий и Габриел кимна утвърдително.
	Знаеше какво има предвид той, но не му каза нито дума за най-тъмните години от живота си. Почти по същото време тя бе живяла в манастирски приют.
	Часове наред обикаляха Венеция. Дългите им разговори породиха чувство на дълбока свързаност. Стана време Габриел да се върне на Лидо — семейство Серт сигурно щеше да се притеснява къде се губи. Сбогува се с Дмитрий на един кей.
	На сбогуване той й целуна ръка и се поинтересува в кой хотел е отседнала.
	Тя, естествено, му каза къде живее. На следващия ден, на път към плажа, портиерът на хотела й връчи бележка от великия княз: саморъчно написана молба за нова среща довечера. Дмитрий предлагаше да посетят игралното казино в грандхотел „Екселсиор“ на Лидо, недалеч от хотела на Габриел. Навярно предполагаше, че тя ще предпочете среща наблизо — това подхождаше на изисканата му учтивост. Разходка след вечеря, малко хазарт — като цяло игра на късмета с отворен изход.
	В момента обаче Габриел се чувстваше различно. Да приеме поканата означаваше да вземе трудно решение с важни последствия. _Rien ne va plus._
	— От какво те е страх? — попита тихо Мися. — Единствена ти от всичките ми познати никога не си се страхувала.
	„Вярно е, аз никога не съм се страхувала, нали си имах Бой“ — помисли си Габриел.
	В същия момент осъзна, че не е истина.
	Тя сама бе направила първите си крачки към самостоятелен живот. По своя воля беше напуснала манастира, а и по-късно винаги сама бе вземала решения. Надеждата за по-добър живот я бе отвела в имението на Етиен Балсан. И преди беше лягала с него, но не изпитваше нищо особено. Или поне нищо, което да обясни дръзката й постъпка. Ала когато той й отвори, пред нея се разкри нов свят и тя го завладя с кураж, смелост и издръжливост. Той се оказа вратата към щастието й. И най-голямото й поражение.
	Запита се как да облече в думи хаоса в сърцето и душата си, за да обясни на Мися какво всъщност иска, но не може да направи. Още не. Ала докато размишляваше и търсеше отговори дълбоко в себе си, пристигна Хосе Серт, следван от келнер с табла в ръка. Беше им поръчал лимонада. Бучките лед в чашите вече бяха започнали да се топят. Имаше и сребърна купа.
	— Мили дами, какво ще кажете да отскочим до Рим?
	— Какво ще правим в Рим? — осведоми се Мися и намести слънчевите си очила.
	Хосе им кимна засмян и безгрижен.
	— Ще отдадем почит на Бернини и Микеланджело.
	Мися отговори на усмивката му и се обърна към Габриел:
	— Би трябвало да побързаш с рандевуто си, Коко, иначе ще заминем още преди първата целувка.
	— Какво пропуснах? — поинтересува се веднага Хосе.
	— Нищо — увери го бързо Габриел. — Нищо не се е случило.
	Тя посегна към чашата с лимонада и приключи разговора с голяма глътка.
	„Шампанско — помисли си — довечера ще пием шампанско.“ По тялото й премина тръпка.


>>	Пета глава

	Чашите се докоснаха с тих звън.
	— _Sante_ — пожела Дмитрий и погледна Габриел дълбоко в очите.
	За момент времето сякаш спря, музикантите на терасата замлъкнаха, многобройните гости в бара на хотел „Екселсиор“ се превърнаха във вцепенени кукли. Дори въздухът не помръдваше, палмовите клонки не се движеха под мекия бриз, щурците спряха да пеят, вълните се разбиваха безшумно в хотелския кей. Остана само мекият глас на Дмитрий. Погледът му проникна в душата й.
	— _Cheers_ — отвърна на английски Габриел.
	„Направих го случайно, не нарочно“ — установи учудено тя. Знаеше думата от Бой.
	Магията се разпръсна, обичайните шумове се възстановиха. Оркестърът изпълняваше песента „Шепот“, много популярна това лято, певецът повтаряше рефрена, по танцовата площадка се плъзгаха двойки, келнери бързаха от маса към маса. Барът и ресторантът се намираха под открито небе, оградени със стени в ориенталски стил, с градина, отрупана с разкошни зелени растения, отворена към плажа. На небето светеха милиони звезди. Щурците в храстите продължиха да се ухажват с песни.
	— Как се казва „наздраве“ на руски? — попита Габриел и след малка глътка остави чашата на масата.
	— В двора всички говорехме френски и винаги вдигахме наздравица на вашия език.
	Дмитрий спокойно въртеше чашата между пръстите си. Помълча малко, потънал в спомени, после се усмихна.
	— Френският си имаше предимства. „Санте“ е доста по-кратка дума и по-бързо стигахме до удоволствието. Руските наздравици са много дълги, с тях възхваляваме радостта от живота, конкретни лица и, естествено, самия живот, здравето и какво ли още не. Това изисква време. У нас казват, че пиене без наздравица е недостойно пиянство.
	— Харесвам такива истории — отговори на усмивката му Габриел.
	— Всъщност са тъжни, в тях става въпрос за миналото, не за бъдещето.
	— Какъв тост бихте вдигнали сега на руски? — Габриел вдигна чаша в очакване.
	— Для любовь!
	— Какво означава това!
	Очите му го издадоха, преди да обясни:
	— Пия за любовта!
	Габриел се поколеба. Внезапно музиката отекна гръмко в ушите й, всички шумове се засилиха, чуваха се съвсем ясно, даже погледът на Дмитрий стана друг. Сякаш гледаше през лупа. Сякаш искаше да поеме момента в себе си в цялата му яснота. Разумът й знаеше, че е време да реши — и сърцето капитулира пред тялото. Този път не се чукна с Дмитрий, а остави очите си да говорят. Погледът й се сля с неговия и тя отпи бавно от шампанското.
	След малко се озова в прегръдките му. Носеха се по паркета под звуците на джазирана версия на неаполитанската песен „О соле мио“. Дмитрий се оказа прекрасен танцьор, и страстен, и елегантен. Водеше я със скрита сила, която събуди в тялото й желание и пламенни обещания. Тя усещаше под пръстите си играта на мускулите по раменете му, вдъхваше аромата му, топлината му се пренесе върху нея. Позволи му да я притисне по-силно и телата им да се докоснат. Бедрата им се движеха в хармония, сякаш бяха едно. Завъртяха се по-бавно, намериха свой ритъм и изгубиха връзка с нежната мелодия. Танцът се превърна в обещание.
	Върнаха се на масата, хванати за ръка. Погледът на Габриел се насочи случайно към входа — проход, оставен в дебелия мавърски зид. Все още се чувстваше замаяна, цялата тръпнеше под напора на желанието и музиката. Наложи се да погледне повторно, преди да познае Сергей Дягилев. Придружен от няколко господа, сред тях и секретарят му Борис Кохно, той тъкмо бе влязъл и крачеше към масата си, воден от оберкелнера. Движенията съвсем ясно издаваха кой върви с гъвкавостта на балетист и кои са магнатите, които вероятно щяха да платят сметката. Навярно Дягилев бе поканил важни господа с надеждата да получи щедра сума за своя балет. Никой от компанията не погледна към тях.
	Дмитрий улови погледа й.
	— Познавате ли Сергей Павлович Дягилев? Искате ли да го поздравите?
	— Да. Не. Искам да кажа, не е нужно.
	Съзнаваше, че не е прилично, но не бе в състояние да откъсне поглед от импресариото. В един момент Дягилев си извади кърпичката, повя си, за да се разхлади, и Габриел неволно разкри тайната си:
	— Много ми се иска да разбера какъв парфюм е използвала неговата велика княгиня.
	— Коя велика княгиня?
	Габриел, тъкмо заела мястото си, вдигна поглед към Дмитрий. Учуди се на собствената си глупост. Защо веднага не се сети да попита новия си обожател какъв е бил парфюмът на починалата Мария Павловна? Великата княгиня му е била леля — дано само да е разбрала правилно обясненията на Мися за родословното дърво на Романови. Всеки член на висшата руска аристокрация май беше велик княз или велика княгиня, човек лесно се объркваше. Освен това й се струваше невероятно племенникът да знае какъв парфюм е използвала леля му. Въпреки това си струваше да опита.
	— Великата княгиня Мария Павловна, родена принцеса Мекленбург — обясни тя и изпрати благодарствена молитва към небето: Мися познаваше генеалогията на фамилията Романови.
	Без да се колебае, Дмитрий отговори:
	— Навярно става дума за „Le Bouquet de Catherine“. Сестра ми също го използва.
	Очите й се разшириха.
	— О!
	Обзета от изненада, тя не бе в състояние да каже нищо повече.
	Той изчака келнерът да напълни отново чашите с шампанско и попита:
	— Защо се интересувате от парфюма?
	Физическият копнеж, изпитан в прегръдките му, бързо отстъпи място на деловитостта и ловната треска. Тъгуващата любовница се превърна в целеустремена бизнес дама. Дори когато Дмитрий запали цигара и безмълвно й я подаде, еротичната магия не се върна. Габриел смукна от цигарата и обясни:
	— При скорошна среща с мосю Дягилев останах с впечатлението, че съм усетила много специален аромат. Носната кърпичка, подарена му от великата княгиня, ухаеше на абсолютно непознат парфюм. Нямаше нищо общо със стереотипния аромат на рози, използван обикновено да прикрие телесната миризма. Прекрасно съчетание, твърде необичайно. Малко наподобява „Chypre“ на Коти, но е много, много по-добър. За съжаление не ми се удаде случай да попитам мосю Дягилев какъв е този парфюм.
	Дмитрий си запали цигара. Заговори, изпускайки малки струи дим:
	— Положително става дума за „Le Bouquet de Catherine“. Произведен е в чест на императрица Екатерина Велика, но понеже тя е от немски произход, в началото на войната го преименуваха на придворния доставчик и стана „Rallet №1“. Само на най-високопоставените дами в Петроград и Москва бе позволено да го използват.
	— Поздравявам дамите за вкуса им.
	— В никой друг европейски двор ароматите не бяха толкова важна тема, колкото в Петроград. Всички ние бяхме вманиачени по парфюмите.
	Той отново се потопи в спомените си, загледа се замислен и сериозен към дансинга, после погледна Габриел в очите и усмивка озари лицето му.
	— Не отговорихте на въпроса ми. Защо се интересувате от този парфюм? Самата вие не употребявате парфюм, нали?
	— Прав сте. Обикновено се задоволявам със сапун.
	— Защото сте чакали уникален аромат? — Дмитрий тъжно поклати глава. — С радост бих ви подарил цял флакон „Le Bouquet de Catherine“, но се боя, че такива вече няма. Този парфюм е като старата Русия — запазил се е като бегъл полъх в спомените ни, но е изгубен завинаги.
	— Химичната формула би била достатъчна — призна неволно Габриел.
	Дмитрий вдигна учудено вежди, но си замълча. Очевидно очакваше още обяснения.
	Габриел се ядоса на необмислените си думи. Правилно ли беше да се довери на този човек, да го посвети в плановете си? Тук не ставаше дума за нещо лично, а за бизнес. Сърцето й ускори ритъма си от вълнение. В опит да отклони вниманието тя обеща:
	— При следващата ни среща ще ви разкажа какви са намеренията ми. За една вечер е твърде много.
	Той стисна нежно ръката й, която тъкмо гасеше цигарата в пепелника.
	— Правите ме щастлив, мадмоазел Шанел.
	Тя си пожела магията отпреди малко да оживее. Ала в момента сърцето й биеше ускорено не заради този забележителен мъж, а за един аромат. Е, поне вече знаеше името му. Усмихна се дружелюбно на Дмитрий.
	— Ще отидем ли да поиграем?
	Погледът й изключваше всяко двусмислие. Вътрешно се питаше какво ще стане, ако той нарочно я разбере погрешно. Ала Дмитрий Павлович Романов не беше от мъжете, които си разрешават подобни волности.

	* * *

	Габриел загуби. После спечели. Изгуби много. Въпреки че накрая проигра двойно по-голяма сума, отколкото бе заложила на рулетка, тя се отнасяше към парите с много по-голямо внимание в сравнение с Дмитрий. Великият княз пилееше жетоните си с лекота, сякаш дворът в Санкт Петербург продължаваше да съществува. Удоволствието да се взира в малкото топче на рулетката редом с Дмитрий, да се надява, да ликува, когато топчето спира в „нейното“ поле, или за секунди да страда от безмерно разочарование, когато не спечели, си струваше всяка лирета. Прекрасно беше да се смее с него, да пилее и да проявява щедрост. Чувстваше се опиянена. Забавляваше се и забрави тъгата си.
	Най-сетне настоя да си тръгнат и той я придружи до хотела й. Вечерта отдавна вече не беше просто бегъл епизод. Осъзнавайки дълбоката си свързаност, двамата се държаха за ръка. Никой не бе посегнал съзнателно към ръката на другия. Пръстите им сами се намериха и се преплетоха. Вървяха в крак и Габриел отново забеляза колко лесно телата им се движат в еднакъв такт.
	— Бих желал да взривя казиното в Монте Карло с вас — заяви той.
	Говореше тихо, ала гласът му отекна в нощната тишина. В този час по Лунгомаре почти не се движеха хора, поне не пеша. Тихият плясък на морето и бръмченето на автомобил бяха единствените шумове в нощта.
	„Сън — помисли си Габриел — това е сън.“ По някое време щеше да се събуди и да се върне към предишния си живот.
	— Монте Карло винаги е добра идея — отвърна неясно тя.
	— Хайде тогава да тръгнем веднага.
	— Утре заминавам за Рим със семейство Серт. Само за кратко. След няколко дни ще сме отново тук. Тогава вероятно ще имаме удобен случай да посетим Монте Карло.
	Стигнаха до входа на хотел „Бейнс“. Застанаха мълчаливо един срещу друг. Изпълнени с очакване. Габриел предполагаше, че той обмисля въпрос, чийто отговор ще му осигури достъп до стаята й. Всъщност не бяха нужни много думи. След вечер като тази беше нормално да прекарат нощта заедно. И двамата бяха възрастни хора, знаеха с какво се захващат. Не отнемаха нищо от никого и щяха да си дадат много един на друг.
	Той я привлече към себе си и нежно я целуна по двете бузи. Приятелски жест, изпълнен с доверие, не страстната нежност на любовник. Затова пък силно вълнуващ. Изпълнен с уважение жест на мъж, който може да чака.
	— За съжаление ще ни остане съвсем малко време за Монте Карло. Получих покана да отида в Дания и нямам право да откажа на британския посланик в Копенхаген. Той ми е повече от приятел. Спаси ми живота, когато бягах от червените. Вече няма да съм във Венеция, когато се върнете… — Направи пауза, сякаш в момента бе решил друго, после обаче заяви твърдо: — Ще се видим отново, обещавам ви.
	Не изчака да чуе отговора й. Обърна се и се отдалечи с леки крачки. Можеше да стане цар на Русия и очевидно очакваше жените да вярват безпрекословно в обещанията му.
	Габриел му повярва.
	Усмихна се и го проследи с поглед. „Майстор е на любовната игра — мина й през ума. — Истински кавалер — учтиво и сдържано изчаква, а не настоява нахално и бездуховно да получи онова, което мнозина мъже възприемат за свое право.“ Дмитрий знаеше съвсем точно, че така по-лесно ще стигне до целта. Тя го разбра по блясъка в очите му. Този блясък я привлече и събуди радостно очакване. Желаеше го и силно се изкушаваше да го повика да се върне. Навярно Дмитрий наистина очакваше тя да направи първата стъпка. Но тя се обърна и влезе в хотела. Чувстваше се окрилена.
	Габриел също разбираше от играта на игрите.


>>	Шеста глава

	Италия промени Габриел. След първия флирт не последва втори, ала когато се върна в Париж, се чувстваше отпочинала както никога преди и изпитваше ново желание за живот.
	Сякаш се бе пробудила от тъмен сън. Дори само фактът, че мъж от обществената класа на Дмитрий Павлович Романов я бе ухажвал с толкова уважение, я окриляше. Бой, естествено, беше много по-богат от емигранта Дмитрий, но той не принадлежеше към висшата аристокрация, а идваше от средите на едрата буржоазия и сам си беше извоювал положението. През следвоенните години във Франция подобен успех предизвикваше възхищението на хората — също както блясъкът на миналото, донесен в Западна Европа от избягалите от Русия велики княгини и князе. Освен това Габриел не само бе открила в руснака сродна душа, а и разви истински интерес към меланхоличната руска култура. Не беше съвсем сигурна дали Дмитрий ще сдържи обещанието си и тя ще го види отново. Така или иначе обаче срещата им я обогати с нещо повече от новооткритата физическа наслада. Преживяла бе прекрасен сън и се събуди укрепнала.
	По свой начин Хосе Серт също беше допринесъл за новата й сила. От него научи най-важното за живописта на италианския Ренесанс и за скулптурите на барока. Мъжът на Мися — отличен специалист — бе въвел внимателно ученичката си в историята на изкуството. Пред погледа й се отвори нов свят — точно както преди много години бе открила литературата.
	В младостта си поглъщаше всички попаднали й романи, все едно дали бяха булевардни книжлета, приятно забавление или висока литература. Вярваше, че всеки писан текст й помага и я води напред. Бой я приобщи към класиката и в момента Габриел беше изключително начетена. Досега изобразителното изкуство оставаше на заден план, Хосе обаче й разкри очарованието и магията на своята специалност. Доставяше й голяма радост да се занимава с тази нова тема. Не че имаше желание да купува картини или скулптури и да ги излага в дома си. Според нея мястото на произведенията на изкуството беше в музеите — там можеше да ги гледа, там ги съхраняваха най-добре.
	Желанията й се развиваха в друга посока: започна да мечтае как ще изработи костюмите за театрално представление или балет, както някога Пол Поаре бе участвал в премиерата на „Пролетно тайнство“. Нямаше представа как се правят декори, но беше убедена, че има сили да създаде костюмите. За да постигне целта си, хора от типа на Сергей Дягилев трябваше не просто да я забележат, но и да я обожават, както Серт обожаваше Мися. Нима не би било щастливо стечение на обстоятелствата, ако работата с известни хора на изкуството запълни празнината в света на чувствата й, оставена от смъртта на Бой? Чрез Серт тя вече познаваше редица известни художници, но някои, като например Пабло Пикасо, предпочитаха самотата. Те имаха свои приятели, понякога и свой галерист, ала рисуваха, творяха сами. Докато балетната трупа зависеше от помощници и спонсори.
	Още докато размишляваше по този въпрос, осъзна, че пътуването в Италия беше голям подарък от семейство Серт: през тези дни Габриел започна да се идентифицира чрез самата себе си, а не чрез мъжа, когото беше обичала повече от живота си.
	След връщането в Париж ежедневието я сграбчи здраво в лапите си, ала мислите й кръжаха около бъдещата й роля в парижката бохема. Изкуството й изглеждаше като красива играчка, театрите бяха кукленски къщички, а актьорите — дървени фигурки. В детството си не беше притежавала кукли, беше твърде бедна, но сега очакваше да компенсира тази несправедливост чрез реални хора. Понеже Мися и Хосе Серт потеглиха от Венеция към Балканите и сигурно нямаше да се върнат скоро, тя имаше благоприятен случай да тръгне сама по следите на приятелката си. Освен това я очакваше и друга мисия.
	През един късен следобед Габриел стоеше пред огледалото. Намести лакираната в черно сламена шапка и тихо можела кураж на бъдещата меценатка. Излезе от ателието си не както обикновено в седем вечерта, а два часа по-рано, и тръгна на разходка. Нали часът за чай беше най-подходящото време за посещение без покана? „Подобни мисли са остатък от общественото възпитание на англичанина“, мина й през ума и тя се засмя весело.
	Габриел се изненада колко приятно й бе да мисли за Бой без болка. Изпитваше меланхолия, да, но не и предишното отчаяние. Той сигурно щеше да се засмее заедно с нея, ако можеше да му разкаже за какво си мисли в момента. Възможно ли е тъгата да се надмогне с хумор? Във всеки случай така копнежът й по мъртвия ставаше по-поносим, освен това й позволяваше да гледа напред. Ако продължи да живее в гробница, няма да го съживи. На това я научиха изминалите седмици.
	В най-добро разположение на духа тя забърза по улица „Сен Оноре“ към улица „Роаял“. Септемврийският ден беше мек, почти летен, сякаш създаден специално за разходка, а пътят й я водеше по една от най-старите и най-красиви улици в града. Габриел не се разхождаше, тя крачеше целеустремено към площад „Конкорд“. Във Венеция беше слушала много внимателно — така научи, че след заминаването си от града на лагуната Сергей Дягилев ще се настани в хотел „Крийон“.
	„Крийон“ беше луксозно място, но не толкова аристократично, колкото „Риц“, където Габриел нощуваше, когато вечер й беше невъзможно да се върне в новата си вила в Гарш. Без съмнение обаче „Крийон“ се помещаваше в един от най-красивите градски дворци, освен това беше модерно обзаведен — малко преди Голямата война бяха превърнали частния дом в хотел. Габриел се учудваше как Дягилев успява да плаща за стаята, но, естествено, беше по-приятно да се запишеш на рецепцията на луксозен хотел, отколкото да се пазариш със съмнителната собственица на някоя евтина квартира.
	Асансьорът я отведе на втория етаж. Стените бяха издържани в цвят слонова кост. Енергично се запъти към апартамента, обитаван от майстора на балета. Борис Кохно отвори вратата и със съвършена учтивост се поклони пред посетителката.
	— Мосю Дягилев ви очаква.
	Импресариото стоеше до прозореца в салона. Под светлината изглеждаше като оживяла картина, представяща възкресението. „Месията на балета“ — помисли си Габриел.
	— Мадмоазел Шанел — подхвана Дягилев — съжалявам, че не си спомням името ви. Срещали ли сме се вече? Може би във Венеция? Но както и да е, приятелката на прекрасната Мися Серт, естествено, е добре дошла.
	Габриел го дари с дружелюбна усмивка и отговори кратко:
	— Добър ден, мосю Дягилев.
	Очевидно той се опитваше да си спомни къде я е виждал, но много скоро капитулира и така силно тръсна глава, че гъстата му коса щръкна на всички страни, сякаш се бе наелектризирала. Опита се да я усмири с една ръка, а с другата посочи дивана и креслата.
	— Наистина не си спомням откъде се познаваме, но ще се разбере, нали? Заповядайте, моля. Какво мога да направя за вас?
	— Аз желая да направя нещо за вас — заяви Габриел и седна.
	Дягилев отговори единствено с вдигане на веждите.
	Габриел отбеляза, че той не й предложи нищо. Възможно беше да е признак на объркване, не на нелюбезност. Реши веднага да мине на въпроса и извади от чантата си кожена папка с формуляри.
	— Желанието ми е да представите „Пролетно тайнство“ — обясни с твърд глас тя и нареди чековете на ниската масичка пред себе си. Най-горният вече беше попълнен и снабден с подписа й. Без повече обяснения тя придвижи документа към Дягилев. — Според мен тази сума ще е достатъчна да осъществите представлението.
	Шестцифрена сума.
	Веждите му се вдигнаха още по-високо. Посегна невярващо към монокъла си. Сумата си остана същата.
	— Мадмоазел!
	Възклицанието му съдържаше възмущението на мъж, който се чувства излъган, но и изненада, и искра невярваща радост.
	— Може би смятате, че няма да е достатъчно? — попита учудено тя.
	— Триста хиляди франка! — Дягилев светкавично посегна към чека, уплашен, че тя ще се разколебае. — Моля ви, мадмоазел Шанел, това е невероятна щедрост.
	Със свободната си ръка той извади от джоба носната кърпичка и я притисна към лицето си, сякаш ароматът й беше и еликсир на живота му, и успокоително. Габриел забеляза как пръстите му потрепериха.
	— Борис, прибери, моля, чека и го пази добре.
	Едва сега й направи впечатление, че младият секретар е останал в салона. Той се поклони леко и изпълни нареждането.
	— Поразен съм — призна Дягилев. — Ако желанието ви за ответна услуга е да преживеете най-доброто представление на „Руския балет“, бъдете сигурна, че ще го изпълним.
	— Убедена съм — усмихна се Габриел — но възнамерявах да ви помоля нещо друго.
	Помълча малко, за да го измъчи. Едва когато цветът на лицето му започна да се променя от бледорозов към тъмночервен, тя продължи:
	— Става въпрос за кърпичката ви. Едва ли сте склонен да се разделите завинаги с подаръка на великата княгиня, затова ви моля да ми я заемете за известно време.
	Дълго бе мислила как да се добере до парфюма на великата княгиня Мария Павловна. Понеже Дмитрий не й даде особени надежди да се снабди с флакон „Le Bouquet de Catherine“, налагаше се да открие формулата по друг начин. Стори й се логично да използва кърпичката, запазила аромата. Надяваше се в лабораториите на Франсоа Коти да работи химик, способен да разпознае отделните есенции. Не беше сигурна дали намерението й е осъществимо, но се чувстваше длъжна да опита. Дори да не успееха да идентифицират всички съставки, базата щеше да е достатъчна да се направят експерименти. Запазеният аромат на този необикновен парфюм би трябвало да е достатъчен да превърне представите й в химична формула. Това щеше да я приближи към целта много повече от всички досегашни опити.
	В тъмните очи на Дягилев светна объркване, съпътствано от недоверие. Пръстите му се вкопчиха в кърпичката, сякаш се боеше посетителката да не я изтръгне от ръката му.
	— Нищо няма да й направя — увери го Габриел. — И, разбира се, ще ви я върна възможно най-скоро. Непокътната.
	— За какво ви е? — прозвуча дрезгаво гласът му.
	Предвид прещедрото дарение на Габриел въпросът прозвуча доста дръзко. От друга страна, поведението му свидетелстваше за дълбоката привързаност към починалата му меценатка. Мъж с такова чувство за лоялност отговаряше напълно на вкуса й.
	Габриел му разказа за успехите си в света на модата.
	— Преди много години започнах да шия шапки за гостенките на приятеля ми Етиен Балсан. Във време, когато жените носеха на главите си истински колела от каруца, моите прости модели привлякоха вниманието на парижкото общество. Започнах да произвеждам повече шапки и с подкрепата на Етиен открих първия си магазин на улица „Камбон“. Скоро започнах да шия дрехи — първо матроски блузи и поли — панталон. Винаги съм предпочитала простия стил. Вдъхновявам се от чистите форми на Средновековието. Във всеки случай моята мода стана толкова популярна, че една година преди войната отворих бутик в Довил, а след време и в Биариц. Днес притежавам ателие на улица „Камбон“. Клиентките ми са дами от доброто общество. Имам желание да поднеса коледен подарък на най-добрите, най-верните си клиентки и се спрях на тоалетна вода. Много държа тя да е специална, нещо особено, каквото е парфюмът на великата княгиня. Кърпичката ми е нужна, за да открия формулата… — Млъкна за миг, после продължи: — Нуждая се и от вашата абсолютна дискретност. Моля ви да запазите пълно мълчание за разговора ни. Не желая никой да научи за него, дори общата ни приятелка Мися.
	Дягилев кимна и й подаде кърпичката.
	— Разбирам. Впрочем, великата княгиня употребяваше парфюма „Rallet №1“, респективно „Le Bouquet de Catherine“…
	— Знам — прекъсна го тя.
	Какво ще каже Дмитрий Павлович, когато тя произведе нова версия на царския парфюм? Не искаше копие. Не беше в стила й. Нов, съвременен вариант би отговорил изцяло на очакванията й. Нали и новото представяне на „Пролетно тайнство“ нямаше да е повторение на балета отпреди войната. Какво ще каже великият княз, когато разбере, че тя ще финансира този спомен за живота в стара Русия? Неговото минало и нейното бъдеще ще се свържат.
	„Прекалено много мисля за Дмитрий“, осъзна почти уплашено тя. Би трябвало да престане. В живота й има по-важни неща от нов мъж.
	Габриел прибра чековата книжка и кърпичката в джоба си.


>>	Седма глава

	След няколко дни, докато автомобилът й пътуваше през Булонския лес, я нападнаха първите съмнения доколко правилни са намеренията й. Взираше се в есенно оцветяващите се дървета и се питаше дали не действа твърде прибързано. Да плати толкова висока цена за една носна кърпичка, а после в лабораторията да я обявят за негодна — наистина беше лудост. Да, тя даде чека на Дягилев и по други причини, но въпросът с парфюма вече граничеше с обсебеност.
	Бой сигурно щеше да се забавлява истински, но навярно щеше и да я смъмри, задето постъпва твърде лекомислено. „Eau de Chanel“ беше още идея, но не единствената. Някога, през спокойните вечери пред камината, тя се сгушваше в прегръдките му, вслушваше се в пращенето на огъня и му разказваше за плановете си, а той ги одобряваше или отхвърляше с разумни аргументи. Говореха само за професионалното й бъдеще, почти никога не обсъждаха лични проблеми. Нямаше и какво да обсъждат, поне за Габриел беше ясно, че ще прекара остатъка от живота си с Бой. Вярваше, че и той мисли така. Когато за първи път прекрачи прага на сградата на улица „Камбон“ №31, тя бе убедена, че не само ще отвори модна къща „Шанел“ за вечността, но и до края на живота си ще държи ръката, която я бе въвела там. Защо тогава съсредоточаваше цялото си внимание върху парфюма, защо не мислеше и за другите им общи идеи? Например, за плана си да изработи елегантна, но съвсем семпла рокля, която жените да носят по всяко време на деня…
	От окото й се отрони сълза. Габриел се изкуши да я попие с кърпичката си, но след кратко колебание я избърса с върховете на пръстите. Внимаваше да не изтрие пудрата. Всяка сутрин пудреше лицето си, използваше само висококачествена пудра, разпределяше я грижливо върху бронзовата си кожа. И пудрата на прах, и компактният й вариант в чантичката й бяха произведени от големия Франсоа Коти. На пазара за козметични артикули няма как да минеш покрай Наполеон. Габриел вече влизаше във вила „La Source“ като стара позната. През последните шест месеца идваше тук толкова често, че сътрудниците на Коти навярно я смятаха за една от тях. И днес без много церемонии я въведоха в Светая светих на дирекцията, където шефът я очакваше с прясно кафе.
	— Кафе арабика е най-доброто средство да започнем деня — възвести бодро той и поднесе ръката й към устните си. — Отваря носа и душата. Радвам се, че мога да закуся с вас. Желаете ли кроасан?
	Габриел поклати глава.
	— Какво ви е отнело желанието да хапнете един топъл кроасан? Когато ме помолихте да се срещнем възможно най-скоро, гласът ви звучеше много развълнувано, скъпа моя. И аз се развълнувах, защото не пожелахте да ми кажете за какво става дума. Позволявате ли вече да узная какво ви води при мен?
	— Естествено — усмихна му се тя. Не отвори чантата си, само почука с пръсти по ключалката. — Кажете ми, Франсоа, възможно ли е да разберете какви съставки се съдържат в „Mouchoir“, напръскан върху кърпичка?
	— Не — отвърна той, без да се замисли. — Невъзможно е.
	Габриел шумно пое въздух.
	— Донесла съм кърпичка с аромата, който искам да залегне в основата на моя парфюм. Много държа да открия съставките на тоалетната вода, с която дамата е парфюмирала кърпичката.
	— Не съществува химична възможност да се извлекат отделни субстанции от парче плат. — Коти я гледаше объркан, чашата с мока потреперваше в ръката му. — Защо просто не помолихте дамата да ви даде малко от парфюма си?
	— Мъртва е.
	— Съжалявам.
	Габриел си позволи да махне с ръка. Жестът не се отнасяше до смъртта на великата княгиня, а до нейните прибързани действия. Не разполагаше с време за незначителни неща и не желаеше да се откаже.
	— Вероятно става дума за _Le Bouquet de Catherine_ от „Рале“*…
	[* „Рале“ — най-голямата козметична компания в Русия, доставчик на царската фамилия. — Б.р.]
	— Парфюмът на царското семейство — прекъсна я Коти и остави чашата. Личеше му колко неловко се чувства. — Всеки, запознат с темата, си спомня и аромата, и историята му. „Рале“ го произведоха в Москва преди войната. Носеха се слухове, че са се ориентирали по „Quelques Fleurs“ на Хубиган. Или обратно. Възможно е сходството да е било само случайност, както и представянето на двата парфюма през една и съща година. Никога няма да узнаем истината.
	— Значи познавате съставките на парфюма? — попита с надежда Габриел.
	— Представлява необикновена смес от най-различни аромати. Не знам нищо повече. Никой не знае. Навярно формулата му е загинала с руската империя. Ако не, тогава е в ръцете на болшевиките. Доколкото ми е известно, старата фабрика на „Рале“ в Москва е преименувана на „Завод за сапун и парфюми №5“. Говори се, че болшевиките щели да произвеждат там парфюм с името „Свобода“. Не е за вярване, нали?
	Без да изчака отговора й, Коти продължи с въпросите:
	— Защо се интересувате точно от състава на този стар парфюм?
	— Искам да го пробудя за нов живот.
	Домакинът се стъписа.
	— При тези обстоятелства най-простото е да се помъчите да откриете флаконче от парфюма. С него ще се работи много по-добре, отколкото с кърпичка.
	— Имам само кърпичката — уточни лаконично Габриел.
	— Е, да, вероятно не е останал нито един флакон. — Най-неочаквано Коти избухна в луд смях. След малко се успокои и обясни: — Позволете, мадмоазел Коко Шанел, вашето намерение звучи като шега. Много обичам вашия хумор.
	— Никога не съм била толкова сериозна.
	Габриел отвори чантата си и извади кърпичката. От нея мигом се разнесе уникалният аромат.
	— Значи, искате да изиграете номер на болшевиките? — ухили се Коти. — Не ми се вярва да го постигнем с помощта само на тази кърпичка, но си струва да опитаме. Е, добре, този път сърцето ми надви разума.
	Все още усмихнат, той обеща да й се обади възможно най-скоро.


>>	Осма глава

	— Какво правиш? — попита Хосе Серт и озадачен проследи как съпругата му пъха картичка в плик. Бегъл поглед към дебелото, написано на ръка писмо беше достатъчен. Не се наложи да разчита почерка, за да разбере за какво се отнася. Стоеше зад Мися, която бе седнала зад малкото си писалище и за негово голямо учудване сякаш свещенодействаше.
	Мися преглеждаше планината от лична кореспонденция, натрупала се през няколкомесечното им отсъствие. Повечето писма вече бяха подредени на малки купчинки, единствено това бе заслужило друго отношение.
	Без да вдигне поглед от своята важна дейност, Мися обясни:
	— Връщам поканата за бала с маски на граф Дьо Бомон.
	— Виждам. Не разбирам само защо го правиш.
	— Отказвам да отида на това празненство.
	— Но балът е най-голямото светско събитие за сезона.
	Мися се обърна към него и му се усмихна тайнствено.
	— Възможно е, но ние ще се погрижим да се превърне в най-големия скандал на сезона.
	— Аха…
	Хосе се замисли. Какво имаха против Етиен дьо Бомон? Графът беше един от най-големите меценати на съвременното изкуство. Колекционираше кубистични картини на Пабло Пикасо, Хуан Грис и Жорж Брак, което от своя страна осигуряваше на художниците известна финансова стабилност. Освен това Бомон и семейство Серт бяха свързани чрез близкото си приятелство с поета Жан Кокто. Хосе не си спомняше Бомон или съпругата му Едит да са се държали зле, та поведението на Мися да е оправдано. Напротив. Графският палат в 17-ти парижки квартал беше сред културните центрове на столицата и досега Мися беше щастлива, че се движи в такава среда.
	— Защо да го правим? Искам да кажа, какво ни дава повод да вдигнем скандал?
	— Етиен и Едит дьо Бомон отказват да включат Коко Шанел в списъка на гостите.
	Гласът на Мися потрепери от гняв. С почти автоматичен жест тя протегна ръка и преплете пръсти с пръстите на Хосе върху рамото й. Може би търсеше опора… или искаше да се увери в подкрепата му.
	— Това е нечувано! Аз ще се погрижа никой от нашите приятели да не отиде. Парижките творци вкупом ще си останат вкъщи или — още по-добре — ще отидат да празнуват другаде. Пикасо и Кокто вече са уведомени и изцяло споделят мнението ми.
	— Аха. Заплела си интрига.
	— Не. Това е открито обявяване на война.
	— Не намираш ли, че Бомонови имат право сами да решат кого да поканят на своя бал? И аз съжалявам, задето са пренебрегнали Коко, но, боже мой, това не е причина за война.
	— Според мен е. — Мися пусна ръката му и забарабани с пръсти върху плика. — Едит дьо Бомон си шие костюмите при Коко, но в личен аспект не желае да общува със своята модистка. И Етиен прави като нея. Какви сноби! Вбесяват ме!
	Хосе обичаше Мися, обичаше и Коко, защото беше прекрасна жена и Мися я обичаше. Уважаваше решението на Мися да се застъпи за приятелката си, но не разбираше защо прави нещата толкова драматични.
	— Не се заблуждавай, скъпа. Коко няма да отиде на това празненство. Едва ли е готова да се забавлява и да танцува — въпреки че в последно време постигна напредък.
	— Коко, естествено, ще ни придружи и ти го знаеш отлично.
	— Да, може би — призна Хосе, без да е убеден. — Е, щом си решила, няма да отидем на бала у Бомон. От мен да мине. Защо обаче просто не откажеш, без да връщаш поканата?
	— Защото искам изисканите господа да проумеят колко са жалки. — Най-сетне Мися се обърна изцяло към него. Красивите й сини очи искряха. — Те пренебрегват Коко само защото си въобразяват, че съсловието им ги поставя по-високо от нея. Господин графът и неговата графиня се смущават, понеже Коко е незаконородена и родителите й са обикновени хорица. Освен това я обвиняват, че е познала твърде много мъже. Не я смятат за достатъчно изискана, за да се движи в техния кръг. Макар аз да не познавам жена, която да се държи наистина образцово като Коко. Затова не желая да имам нищо общо с тези хора. Би трябвало да ги изправят на позорния стълб.
	Безусловната й лоялност го трогна. Наведе се и нежно я целуна по устата.
	— Не само Бомонови имат този обществен проблем. Дори човек като Артър Кейпъл не бе в състояние да пренебрегне напълно произхода на Коко, начина й на живот, знаеш го, Мися. Не е лесно да променим обществото. Тази история, боя се, ще ти причини само излишно главоболие.
	— Коко ми е повече от сестра. Не приемам, когато не я уважават, защото тя е прекрасен човек. Затова ще се погрижа да предизвикам скандал. Освен това ще се постарая Едит дьо Бомон да не получи нито капчица от парфюма, предвиден за клиентките на Коко.
	— Направи го — прошепна Хосе и нежно я помилва по бузата.
	— Впрочем Франсоа Коти също е незаконороден — заяви Мися, без да се впечатлява от нежността му — а целият свят го величае като император.
	Хосе въздъхна. Искаше му се да приключи с тази неприятна тема.
	— Коти е богат и могъщ.
	— Коко ми каза, че тази година щяла да обяви пред данъчните власти доходи около десет милиона франка. Тя също е заможна и могъща.
	„Дано скоро стане и уважавана“, помисли си Хосе. Наведе се към лицето на Мися и й затвори устата с дълга целувка.


>>	Девета глава

	Изненадващо, но обаждането на Коти се забави. Звънна й по телефона едва след няколко седмици:
	— Няма резултати, мадмоазел Шанел. — Сериозният му глас отекна през слушалката право в главата й. — Опитахме всичко. Успяхме да различим няколко аромата на цветя, липсва ни обаче една много важна съставка и не сме в състояние да я определим. По мое мнение са били включени синтетични молекули, но лабораторията не може да направи точен анализ на синтеза, разполагайки само с една кърпичка.
	— Какво означава „синтетични молекули“? — поинтересува се Габриел.
	— Малко е сложно. Става дума за изкуствени вещества, добити по химичен път. — Коти въздъхна и тя живо си представи как той клати глава от другата страна на линията. — Може да се лъжа, а може и да съм прав. Доста е необичайно да се произведе парфюм от синтетичен материал, всъщност е твърде скъпо. Впрочем, не е изключено за царското семейство нищо да не е било с твърде висока цена. От друга страна, аз смятам, че по времето, когато е бил произведен парфюмът, все още не е било възможно молекулите да се разделят. Във всеки случай само с кърпичката няма да стигнем далеч. Направихме някои проби, но все още сме много далеч от създаването на подобна композиция.
	Габриел не допусна Коти да долови колко зле й подейства обаждането му. Искаше й се да изкрещи разочарованието си, но вместо това отговори кротко:
	— Благодаря ви много за положените усилия. Утре шофьорът ми ще дойде да вземе кърпичката.
	— Можете и занапред да използвате лабораторията ми — обеща й парфюмеристът, преди да приключат разговора.
	„Е, поне Дягилев ще се зарадва, че ще си получи обратно скъпоценното притежание“, помисли си мрачно Габриел. Вече многократно я беше питал какво става с кърпичката му. Винаги дискретно, без да настоява, но тя се чувстваше виновна, задето използва талисмана му точно по време на подготовката за премиера. Дягилев редовно й изпращаше покани чрез Борис Кохно*, молеше я да посети репетициите на балета. Младият секретар идваше в ателието й, носеше покани и лични писма от работодателя си, но Габриел всеки път отказваше.
	[* Борис Кохно (1904–1990) — френски поет, балетист и либретист. — Б.р.]
	Коленичила на пода, с карфици между зъбите, с игленик на китката, тя диплеше ивици плат върху манекена и се преструваше на изцяло заета с работата си. Същевременно слушаше внимателно как след предаването на поредната покана Кохно се осведомява уж между другото за кърпичката на Дягилев. Забоде карфиците и го успокои, но потиснатостта й растеше. При всяко посещение на младия мъж се чувстваше малко по-лоша от предишния път. От Дмитрий знаеше колко суеверни са руснаците. Затова избягваше Дягилев, търсеше си претексти, връщаше секретаря му в хотел „Крийон“ с любезни откази. Първата й меценатска изява не протичаше задоволително. Производството на „Eau de Chanel“ също не вървеше добре.
	А сега и сувенирът се бе оказал без стойност за нея. След приключването на разговора с Коти погледът й автоматично се насочи към ниската масичка под окачения на стената телефон. Върху подвързания с черна кожа бележник, отворен на страницата с уговорените срещи за следващата седмица, лежаха разпръснати няколко изписани листчета, а между страниците за следващите седмици се подаваше крайчето на лист хартия за писма с герба на хотел „Крийон“.
	Габриел размести бележките с пръст и скоро намери каквото търсеше. Първоначално бе отказала, но така или иначе си беше записала мястото, датата и часа на вечерята, която Дягилев даваше за приятелите си по повод напредъка на репетициите на „Пролетно тайнство“. Сама не знаеше защо си записа адреса, макар да не възнамеряваше да отиде. След лошите новини от Коти обаче тази вечеря беше чудесен случай да върне кърпичката на собственика й.
	Решително се запъти към писалището си, седна и извади от чекмеджето хартия за писма. Написа кратко съобщение до Дягилев: размислила е и с удоволствие приема поканата му. Не спомена кърпичката. По-добре да го изненада.

	* * *

	В бар „Ла Гая“ Дягилев бе събрал около себе си приятели творци и избрани сътрудници. Заведението се намираше буквално на следващия ъгъл, съвсем близо до ателието й, но Габриел пристигна със закъснение. Гостите стояха на малки групи под огромен полилей, пиеха аперитива си и разговаряха оживено. Огледалните стени многократно отразяваха фигурите им.
	Първо забеляза Хосе Серт, задълбочен в разговор с Пабло Пикасо. Той погледна за миг към нея, махна й и пак посвети вниманието си на своя събеседник. Пикасо също й кимна кратко и продължи обсъждането. Когато говореше, той използваше не само устата си, а жестикулираше буйно с ръце и с пурата си. Габриел бе омагьосана от излъчването на този мъж. Той притежаваше дух, макар да не беше красив и често да се държеше неучтиво. Познаваше сънародника на Хосе чрез приятелите си. Свързваше ги доста повече от бегло познанство: преди да се омъжи за Пабло Пикасо, Олга Степановна Хохлова, танцьорка и компаньонка на Дягилев, се обличаше с тоалети на Габриел, и то не само по светски събития. Тя беше живата й манекенка. Преди около три години Пабло беше нарисувал току-що омъжената мадам Пикасо по бански костюм, произведен от Коко Шанел. Картината бе назована „Къпещата се“. Доказателство за любов, нарисувано с маслени бои. Тази вечер Олга Пикасо разговаряше с Мися до прозореца и отпиваше по мъничко от чашата си. Габриел знаеше, че някогашната примабалерина е бременна, но широката рокля умело скриваше закръгления корем. И Олга, и Мися бяха заобиколени от почитатели.
	Габриел си взе чаша от таблата, която разнасяше един келнер, и си избра наблюдателен пост между вратата и пианото. Бар „Ла Гая“ беше известен с музиката си, тук често свиреше композиторът Дариус Мийо заедно с приятелите си от „Групата на шестимата“. Днес обаче не звучаха акорди, а се разнасяше весела глъчка. Дягилев бе поканил двайсетина гости, главно мъже, всички бяха облечени изненадващо официално. Имаше доста танцьори — веднага се познаваха по гъвкавите движения. Докато отпиваше шампанско, Габриел долови как атмосферата се зарежда с напрежение — сякаш зад елегантната фасада дебнеха драми и очакваха да ги извикат на сцената.
	Самият Дягилев й попречи да остане в ролята на наблюдателка: веднага щом я забеляза, той се запъти към нея с разперени ръце.
	— Мадмоазел Шанел! Много се радвам да ви видя!
	Никой в бара не бе успял да се отърве от това шумно посрещане, увенчано с няколко целувки — Дягилев умело ги разположи във въздуха вляво и вдясно от бузите на Габриел.
	— Много се радвам да съм тук — отвърна любезно тя и му връчи кърпичката. — Дойдох най-вече за да ви я върна.
	С театрален жест Дягилев притисна кърпичката към устата и носа си, очевидно твърде развълнуван, за да намери думи за благодарност.
	Сцената накара Габриел да се почувства малко неловко, още повече че разговорите наоколо замряха. Само Пикасо продължи да говори оживено на испански.
	— Обещах да ви върна собствеността непокътната.
	— Коко!
	Мися се освободи от познатите си, отиде бързо при Габриел и я прегърна.
	— Какво правиш тук? — пошепна в ухото й тя. — Нямах представа, че се познаваш с маестрото.
	Мися говореше съвсем тихо, но обидата си пролича съвсем ясно.
	— Нали във Венеция ме представи — припомни й Габриел и се усмихна изкуствено.
	— Да, но… — подхвана Мися. В следващия миг млъкна и погледът й се насочи от Габриел към Дягилев.
	Той извади от вътрешния джоб на жакета си носна кърпичка, хвърли я небрежно на пода и я замени с подаръка на починалата велика княгиня.
	— Мися, вашата прекрасна приятелка трябва непременно да се запознае със Стравински — протръби той.
	Още преди да се доизкаже, закрачи към групата до прозореца. Десетина погледа проследиха Дягилев и двете жени след него.
	— Какво правиш тук? — повтори въпроса си Мися.
	Шепнеше, но съвсем ясно си пролича с каква упоритост защитава мястото си в това общество. Очевидно се сърдеше. За първи път Габриел си помисли, че е възможно приятелката й да ревнува. Мися Серт си бе завоювала славата на покровителка на „Руския балет“ и държеше да запази тази позиция. Сигурно е имала много предположения относно дарението, довело до новото представление, но, естествено, не е и помислила за приятелката си Шанел.
	— Мосю Дягилев беше така добър да ми изпрати покана и аз приех — обясни Габриел.
	— Защо не ми каза? — ядоса се още повече Мися.
	— Забравих — промърмори Габриел.
	— Но ние… нали си споделяме всичко!
	Габриел престана да слуша приятелката си, прикована от погледа на две умни мъжки очи зад очила със златни рамки. Мъжът изглеждаше ударен от мълния. Стоеше до Олга Пикасо. Среден на ръст, по-скоро слаб, навярно около четирийсетгодишен, косата зад високото чело започваше да оредява, над пълните, сериозни устни висеше мустак. Костюмът му, някога с превъзходно качество, вече изглеждаше износен. Кожата му сивееше. Оставяше типичното впечатление за човек в лошо финансово и семейно състояние, свикнал обаче на друг живот.
	— Това е композиторът Игор Стравински — представи го Дягилев. — Мадмоазел Коко Шанел, известната модистка.
	Пронизващият поглед се потопи в очите й.
	— Добър вечер.
	Мъжът се наведе над ръката й, сякаш се намираха на бал в загиващата му родина.
	Игор Стравински притежаваше излъчване, колкото потискащо, толкова и впечатляващо. И нещо самовъзвеличаващо, поне така се стори на Габриел, макар да не подхождаше на скромния му костюм. Тя не бе в състояние да се изтръгне от обаянието му. Чувстваше се разкъсвана между антипатия и любопитство. Даже когато я запознаха с хореографа Леонид Масин и с критика и сценограф Александър Беноа, вниманието й остана приковано върху Стравински. Веднага забрави имената на танцьорите, обкръжили Мися и Олга Пикасо.
	— Искам на вечерята да седите до мен, мадмоазел Шанел — заяви Стравински.
	— Не е ли редно домакинът да определи реда на масата?
	— Не, защо? — Той обърна глава и стъклата на очилата му блеснаха под светлината на лампите като остриета на саби под слънцето. — Гостите са дошли тук да прекарат една много специална вечер. Нима сме поканени, за да направим услуга на домакина?
	Не се наложи Габриел да отговори. Дискусията между Пикасо и Серт се разгорещи и премина в караница. Възбуденият глас на художника внезапно заглуши шума от другите разговори:
	— Според Макс Жакоб добрият стил означава отсъствие на клишета и аз споделям това мнение безусловно.
	Габриел веднага си помисли, че и тя споделя същото мнение. Хосе Серт обаче харесваше изобилието в изкуството, а то често бе обременено с клишета.
	— Испанска страст — изкоментира развеселено Стравински. — Противоположността на руската меланхолия и тъга. Това, разбира се, не означава, че ние не можем да бъдем страстни.
	Габриел се усмихна тихо на себе си. За момент забрави Стравински и се замисли за един друг мъж. О, да, Дмитрий Романов с неговата сдържаност й приличаше на кладенец, в чиито дълбочини е скрит пламтящ темперамент. При Стравински това беше още по-очевидно. Е, той беше човек на изкуството, а до бягството си Дмитрий е познавал единствено строгия дворцов церемониал и живота на военните. В крайна сметка обаче тя предпочиташе славянския манталитет пред южняшката откритост. На пръв поглед и Бой се държеше на изискано разстояние, но беше мъж, под чиято неподвижна британска фасада пламтеше буен огън. При мисълта за любимия сърцето й спря да бие. Тя се овладя бързо и ритъмът отново стана равномерен.
	— Ще седиш до Стравински? — изненада се Мися, когато дойде време да седнат на масата. Погледна към картичките с имена, поставени пред всеки прибор — въпреки непринудената атмосфера на вечерта. Вдигна тънките си вежди, наклони глава към Габриел и пошепна: — Внимавай да не се заразиш. Разправят, че жена му има хронично белодробно заболяване. Туберкулоза, доколкото разбрах. При бедняшките условия, в които живеят, не е чудно, но ми е мъчно за децата. Четири деца, представяш ли си, и то малки! Туберкулозата е заразна.
	Габриел дари приятелката си с подкупваща усмивка, но не отрони дума. Мися ревнува, затова приказва така, знаеше тя. Мадам Серт зае мястото до домакина, следователно нямаше основания да се оплаква. Навярно щеше да се възмути, независимо кой е съсед по маса на Габриел, дори да беше последният балетист. Присъствието на приятелката й я изнервяше, защото не тя я бе поканила. Такава си беше Мися и Габриел не придаваше особено значение на случващото се. Такова беше и приятелството им. Нагоре, надолу, върхове и пропасти, едно след друго. Никога обаче сериозна вражда, която да доведе до скъсване. И така щеше да си остане, Габриел беше сигурна в това.
	Докато келнерите поднасяха предястията, Игор Стравински говореше. Говореше учудващо много, но думите му бяха вълнуващи и поучителни. Габриел научи важни факти за историята на музиката изобщо и за така наречената „Нова музика“ с всичките й стилове и възможности. Гледаше го в устата, както някога гледаше Бой или както слушаше Хосе Серт да й обяснява изобразителното изкуство.
	Стравински говореше с ясен, висок глас и през цялото време я гледаше в очите, за да е сигурен в неподеленото й внимание. По едно време се наложи да прекъсне за минутка, защото млад келнер поднесе рибата доста непохватно и замалко да окапе сакото на почетния гост със сос. Тогава Габриел се осмели да попита за семейството му.
	— Жена ми Екатерина е болна и през повечето време е на легло — отговори мрачно той, но веднага добави с неприкритото въодушевление на горд баща: — Децата ми обаче се чувстват отлично. Прекрасни са. Две момичета и две момчета, момче след момиче, на тринайсет, дванайсет, десет и шест години.
	— Жалко е, че съпругата ви не може да ви придружи на вечер като тази.
	Погледът му се плъзна по скромната, елегантна рокля на Габриел. Кремавата коприна с черни апликации обгръщаше крехкото й тяло и хармонираше с тъмния тен и черната коса.
	— Не е достатъчно силна, а и няма подходящ тоалет за такъв повод. Освен това някой трябва да си грижи за децата.
	Смутен, Стравински отмести поглед и се съсредоточи върху храната.
	Габриел случайно забеляза как Мися ги наблюдава. Понеже седеше в другия край на масата и гостите разговаряха оживено, приятелката й нямаше възможност да се включва във всички разговори и със сигурност не чуваше какво говори Стравински. Явно обаче се интересуваше специално от техния разговор. Габриел едва забележимо поклати глава и демонстративно посвети вниманието си на композитора, дори си позволи интимен жест — положи ръка върху неговата.
	— Колко е тъжно за жена ви, че не се чувства добре. Намерихте ли приятен дом за семейството си в Париж? — попита тя, макар да знаеше нерадостната истина.
	Стравински се поколеба — и това беше достатъчен отговор. Ала после обясни с впечатляваща откровеност:
	— За съжаление не мога да си позволя да подслоня съпругата и децата си в подходящ дом. Принудени сме да приемем, каквото ни дават, такива са обстоятелствата. Гюстав Лион, изпълнителният директор на фабриката за пиана „Плейел“, беше така любезен да ни подпомогне. Въпреки това положението ни не е радващо. Жалко, но няма как да го променя.
	— Как работите при тези условия?
	Стравински вдигна рамене.
	— Получава се някак. Но моля ви, не се притеснявайте за мен.
	— Аз съм голяма почитателка на вашата музика. Тя е драматична. И властна. Лишена е от лекотата, към която всички се стремим след ужасната война, но „Пролетно тайнство“ се запечата в сърцето ми. Никога няма да го забравя. Затова се радвам, че балетът е възстановен.
	Откакто ръката й беше върху неговата, той не се хранеше. Пръстите му помилваха нейните.
	— Вие сте прекрасна, мадмоазел Шанел.
	Развеселена, Габриел издърпа ръката си. Той, естествено, не разбираше, че тя флиртува с него само за да ядоса най-добрата си приятелка. Играта между нея и Мися нямаше нищо общо с Игор Стравински. Той беше нейната топка за игра. Усещаше възмутения поглед на Мися, макар да не го виждаше. Защо приятелката й не одобрява дори малък флирт с този очарователен човек на изкуството? Разговорът им беше напълно безобиден. А и Стравински бе женен. Мися притежаваше много повече от нея — мъж, който я обичаше и се беше оженил за нея. Беше толкова несправедливо.
	Габриел не съумя да предотврати срещата на погледите им. В очите на Мися се четеше недоумение. Май приятелката й повече се учудваше, отколкото се ядосваше на новите им отношения.
	Габриел въздъхна и отново посвети вниманието си на Стравински. Наложи се да си заповяда да отнеме от тона си остротата, насочена в действителност не срещу композитора, а срещу Мися.
	— Знаете ли? Каня вас и семейството ви в моята къща край Париж. Ще живеете и ще работите там. Преместването положително ще се отрази добре и на съпругата, и на децата ви.
	— Твърде великодушно предложение. Сигурна ли сте? — попита учудено той. Навярно си мислеше, че не я е разбрал правилно.
	— Сигурна съм, разбира се.
	Габриел се засмя — изкуствено и безрадостно, защото положението изобщо не я задоволяваше. Заради Мися, а и заради Бой, който бе купил къщата, за да я напълни с живот, а не с тъгата на една самотна жена.
	— Притежавам вила в Гарш. Има достатъчно място за голямо семейство.
	Мися щеше да изпадне в ярост, като разбере, че Габриел е новата меценатка на Игор Стравински. Е, нищо, тя ще й опише как се е трогнала от тъжната семейна история и си е спомнила своята майка. Споменаването на децата и светлината в очите на Стравински, когато говореше за тях, наистина я развълнуваха. Сърце не й даваше да остави малките момичета и момчета на съдбата им. Нито пък болната жена. Ако не направи нищо за семейството, ако децата продължат да живеят в бедност и изгубят майка си, най-вероятно ще свършат в дом за сираци. Тогава тя ще се чувства виновна и никога няма да си го прости.
	— Говоря сериозно — кимна тя. Бе взела решение.
	— Мадмоазел Шанел! — възкликна Стравински. Очевидно му липсваха думи.
	— Това е моят начин да ви благодаря за прекрасната музика — отвърна тя. — И за приятната ви компания тази вечер. Е, хареса ли ви рибата, мосю Стравински? — попита Габриел с най-очарователната си усмивка.
	Прекрасно и много удовлетворяващо беше да се види в ролята на меценатка, да подкрепи изкуството, музиката на Стравински — и да спаси семейството му.
	По тялото на Габриел се разля топлината на безкрайно, отдавна забравено щастие.


>>	Десета глава

	— Коко, наистина не знам защо ти се обаждам, но вероятно е време да ти простя.
	Габриел се взря в телефона и безмълвно преброи до три.
	Почти две седмици не се беше чувала с Мися. Приятелката й мълчеше. Явно й беше смъртно обидена. Още при срещата в „Ла Гая“ й даде ясно да разбере какво мисли. Сбогуваха се ледено. Габриел очакваше да минат няколко дни в мълчание, но десет дни без вест от Мися бяха цяла вечност. Най-много я озадачаваше как приятелката й успява да обуздава любопитството си. Със сигурност бе узнала от Дягилев или друг от кръга на познатите си, че междувременно семейство Стравински се е нанесло в „Бел Респиро“. Странно как така не бе пожелала да чуе подробности. Беше учудващо. Габриел чувстваше липсата на приятелката си, накрая дори започна да се опасява, че ще се наложи тя да направи първата крачка. Мися продължи да говори и Габриел си отдъхна облекчено.
	— Чух, че Игор Стравински се е преместил със семейството си в твоята къща. Много щедро от твоя страна. Как ще понасяш крясъците на децата по цял ден?
	Габриел се усмихна. Приятелката й говореше, сякаш между тях не е имало никакви драми — значи всичко беше наред.
	— Аз работя — обясни търпеливо тя. — През целия ден съм в ателието и изобщо не виждам децата.
	— Той сигурно свири на пиано през нощта! Как спиш?
	Габриел прехапа долната си устна, за да не се засмее. За щастие Мися не можеше да види развеселеното й лице. Постара се да отговори съвсем сериозно:
	— Обичам музиката на Игор Стравински.
	— Да. Добре. Сигурно. И аз я обичам — рече провлечено Мися. След кратка пауза добави: — Но колкото и да са добри композициите му, ще ми е невъзможно да ги слушам час след час, нощ след нощ.
	Пристъпът на смях, заседнал в гърлото на Габриел, се разтовари в кискане. Все още хълцайки от веселие, тя разкри:
	— Да, Стравински и семейството му са мои гости, но в момента аз не живея в къщата. Нощувам в „Риц“. Домът ми е на тяхно разположение.
	Премълча снощната поява на Игор Стравински в хотела й. Той бе пожелал да й изпълни най-новото си произведение: почит към Клод Дебюси. За щастие в салона на апартамента й имаше пиано, предвидено по-скоро за декорация, но все пак беше настроено. Частният концерт поласка Габриел в ролята й на благодетелка и я подтикна да мисли за финансирането и на други проекти. Нямаше да се задоволи само с новото представяне на „Пролетно тайнство“ и да осигури сносни условия за живот на композитора. Притежаваше достатъчно пари и се чувстваше прекрасно, че е по възможностите й да подкрепя хора на изкуството. Не й хареса единствено, че Стравински — за разлика от нея — е нощна птица. Изобщо не се сети да си тръгне и тя се принуди да му каже, че иска да си ляга. Стана й, естествено, малко неловко, а и погледът му беше прекалено дълбок, ръкостискането продължи твърде дълго, сбогуването прозвуча дрезгаво. Е, всичко това сигурно беше израз на благодарност. Тя не желаеше нищо повече и енергично го отпрати вкъщи при съпругата му. В нейната къща.
	— Уредили сме въпроса много практично — увери тя Мися. — Аз живея сама, хотелът е много близо до ателието. Ежедневното пътуване отдавна ми лазеше по нервите.
	— Да замениш вила за хотел… — Мися се поколеба и след известна пауза — явно бе озадачена — добави: — Забележително.
	— Практично е — повтори Габриел.
	— Е, няма значение — заяви Мися от другия край на линията. — Не се обаждам, за да се осведомя за гостите ти.
	Габриел неволно въздъхна.
	— Сутринта прелистих новия каталог на „Друо“ и открих обява за търг, който сигурно ще те заинтересува.
	— Пак ли ще има продажба на паравани?
	Коко събираше китайски модели, боядисани с бадемов лак. Според нея китайският параван представляваше най-ценната вещ във всяко домакинство: декорация и добра възможност да се скрие безредието и да се приберат разни вещи. Даже веднага след като се настани в апартамента в хотел „Риц“, пренесе един параван от сбирката си, подредена в личните й помещения на първия етаж на ателието. Неволно плъзна поглед от писалището си към мястото пред етажерката, където доскоро стоеше параванът. Бе преместила там кресло, тапицирано в пясъчножълто кадифе, но въпреки това мястото й изглеждаше празно. Време беше да попълни колекцията си с още един параван.
	— Не — отговори Мися. — Не става дума за паравани. Добра клиентка като теб щеше да знае отдавна. Сега говорим за документи. Стари писания…
	Габриел престана да слуша. Някой почука на вратата. Тя сложи ръка върху слушалката и извика:
	— Влез! — Появи се главната надзорничка на ателието. — Един момент — рече бързо тя и направи знак на служителката си, после каза на Мися: — Имат нужда от мен в ателието. Ще поговорим друг път. И без това не се интересувам особено от антикварни книги.
	— Не съм споменавала за книги — възрази Мися. — Става дума за ръкописи на кралиците Катерина и Мария Медичи. Древни алхимични формули. Документите са открити при ремонт на библиотека в двореца „Шенонсо“.
	— О, стига, Мися, за какво са ми стари документи?
	— Доколкото разбрах, намерена е формулата на така наречения вълшебен парфюм на Медичите — съобщи приятелката й. — Ти ли искаш да създадеш специална тоалетна вода, или аз?
	Противоречиви мисли нахлуха в ума на Габриел. Нямаше представа дали откритието на Мися ще си струва времето и парите, свързани с посещение на търг и наддаване. Не знаеше много за Катерина и Мария Медичи, освен че двете флорентинки са седели на френския трон и са допринесли съществено за развитието на тъкачниците за коприна в Лион и производството на ръкавици и парфюми в Грас. Знаеше обаче, че съветите на Мися винаги са се оказвали полезни, затова само попита:
	— Кога ще се състои търгът?

	* * *

	Габриел прекара следващите вечери в четене. Набави си всевъзможни четива за кралиците, чиито документи се продаваха на търг. Настанена удобно на дивана, с чаша вино на масичката с лампа, тя събра достатъчно сведения за живота на Катерина Медичи и братовчедката й Мария. Узна, че модерното производство на парфюми е започнало през XVI век в Италия. По онова време алхимиците започнали да разреждат със спирт ароматните масла, идващи от Арабия. Първите манифактури били открити в няколко манастира. През целия си живот Катерина Медичи търсела „философския камък“ — еликсир, смятан за лек срещу всички неразположения и болести. След около петдесет години известната с красотата си Мария Медичи събрала учени и им заповядала да открият тинктура, която да й осигури вечна красота. И двете дами изглеждаха твърде отдалечени от формулата за съвременен парфюм, но съществуваше вероятност да открие в документите нещо подобно и да предизвика сензация.
	Габриел тъкмо размишляваше как химиците на Франсоа Коти ще произведат модерен аромат въз основа на рецепта от Ренесанса, когато някой почука на вратата й. Изненадана, тя остави книгата. Не очакваше никого, разполагаше с всичко необходимо, следователно не беше служител на хотела, а за гостите обикновено съобщаваше портиерът. За миг се изкуши да пренебрегне нечакания посетител, а и, кой знае, може би някой бе сбъркал стаята. Чукането се повтори, този път енергично — и мелодично.
	Габриел стана и прекоси боса салона и тесния коридор.
	— Добър вечер, мадмоазел Коко — поздрави Игор Стравински.
	— Какво правите тук?
	Без да помисли, че не е време за посещение, тя отстъпи настрана и го пропусна да влезе.
	— Трябва да говоря с вас.
	— Случило ли се е нещо? — разтревожи се тя.
	През ума й веднага минаха редица възможности за катастрофа. Започна със заболяване на децата и свърши със смъртта на жена му и пожар в къщата й. Не, ако е станало нещастие, щяха да й се обадят по телефона, а и Стравински щеше да е в друго състояние. Безпокойството отстъпи място на любопитство.
	Стравински спря в средата на салона и се обърна към нея.
	— Дойдох да ви призная, че ви обичам — заяви той.
	Каква смес от славянски драматизъм, самонадеяност на светски лъв и известно въодушевление от звука на собствените му думи.
	Струваше й известно усилие да не се засмее.
	— Какво казва съпругата ви по въпроса? — осведоми се иронично тя.
	— Тя ви се възхищава.
	Дръзкият отговор я остави без думи. Не знаеше дали да се смее, или да се вцепени от ужас. Всъщност би трябвало незабавно да му посочи вратата. Поведението му беше нечувано: той беше женен мъж, тя — сама жена. В следващия миг проумя, че в държанието му няма и следа от наглост, още по-малко от комизъм.
	Стравински стоеше пред нея, по-добре облечен, отколкото при първата им среща, и очевидно в по-добро здраве. Редовното хранене, добрата храна, луксозната обстановка и финансовата сигурност даваха видим резултат. Умен мъж, който е наясно какво прави. Втренченият му поглед я държеше в плен. Тя осъзна, че не е в състояние да му се изплъзне.
	— Екатерина знае, че ви обичам — призна той напълно естествено.
	„Това е руската душа — помисли си Габриел. — Навярно за тези хора любовта има съвсем друго значение, не като за западноевропейците.“ Вероятно бе изтълкувал поканата й погрешно. Пожела си да разбере малко по-добре какво става в душата на Стравински — и на жена му. Нервно пристъпи от крак на крак и остана до вратата като пиколо, което не знае къде да остави таблата с поръчаното шампанско.
	Накрая прошепна колебливо:
	— Значи сте говорили с мадам Стравински за мен…
	— Естествено. С кого, ако не с Екатерина бих могъл да разговарям по толкова важен въпрос като любовта ми към нас?
	Габриел познаваше много мъже. Жалки личности като баща й, скучаещи офицери от рода на първите й любовници, елегантни господа подобно на голямата й любов. В шивачницата, където кърпеше панталони, още съвсем млада, тя се научи не само да шие, но и да общува с клиентите. По-късно, докато пееше по кръчмите, й беше по-лесно да се отърве от нахални обожатели, отколкото да изпълнява популярни шлагери. Междувременно съзря, сега беше дама, твърде стара за влюбени младежи и твърде изискана и самоуверена за нахални семейни господа. Никога досега не се беше сблъсквала с мъж като Стравински. С каква смелост й призна любовта си. Този велик творец я желаеше страстно и в гърдите й пламна гордост. Той я обича… В следващия миг тялото й се възпротиви. Навярно той е разтълкувал погрешно привързаността си към нея. Изглежда, бъркаше благодарността с любов и любовта с възхищение. Станало е недоразумение, обяснимо поради неговата култура. Няма нищо друго. Нищо, свързано със суетата й.
	Тя стоя известно време пред него, срещна безмълвно настойчивия му поглед. След това изрече с твърд глас:
	— Като приятел винаги сте добре дошли, мосю Стравински. Вие сте гост в дома ми и заемате много специално място в живота ми. Преходно чувство, каквото е любовта, не би трябвало да разруши искреното ни приятелство.
	Той понечи да възрази, ала Габриел го спря с жест.
	— Дошли сте, предполагам, да ми посвирите от чудните си произведения. — Вдигнатата й ръка посочи пианото. — Не мога да си представя друга причина за посещението ви, мосю Стравински. — Очите й искряха като черни диаманти. — Не смятате ли и вие, че е по-добре да оставим нещата, както са?
	Поклащането на главата му беше съвсем леко — възможно е да е било само илюзия.
	— Да, мадмоазел Шанел, не би било зле да ви изсвиря най-новата версия на „Пролетно тайнство“. Преработих някои части.
	Усмихна й се дружелюбно, с леката надменност на гения. В никакъв случай нахално или двусмислено.
	— Атмосферата в „Бел Респиро“ носи вина за промените, както и вие.
	— Не ви вярвам — усмихна се тя — но го приемам като голям комплимент.
	— Чуйте сама.
	Стравински седна на пианото и със замах вдигна капака. В следващия миг апартаментът в хотел „Риц“ се изпълни със силни тонове, много по-чувствени и вълнуващи от балетната музика, останала в спомените й.
	Габриел последва инстинкта си. Вместо да седне на дивана, на прилично разстояние, тя застана до пианото. Гледаше госта си и си мислеше, че пианото е перфектен реквизит за всеки мъж. Музиката правеше дори невзрачния мъж красив. Особено когато свиреше само за една жена. А когато пръстите на този мъж превръщаха в звуци собствените му ноти, преживяването беше зашеметяващо. Вдъхновение, сила, власт, ранимост — творческа сила, която преминаваше от тялото на пианото в тялото на слушателката. Беше съвсем различно от изпълнението на музика, написана от друг.
	Въпреки че не го чуваше да свири за първи път, в този момент Габриел бе обзета от силно възхищение. Почувства се невероятно близо до композитора. Тоновете ги сливаха в едно цяло. Представи си колко ще е прекрасно да се връща у дома и да заварва къщата изпълнена с тези тонове. Всеки ден, всеки час, винаги когато ежедневието позволява. Само той и тя. Илюзията я завладя и заплаши да прогони действителността…


>>	Единадесета глава

	Габриел силно желаеше да поговори с Мися за „любовта“ на Стравински, или за онова, което той смяташе за любов, ала не й каза нито дума. Не спомена нито за връзката им, нито за преработката на „Пролетно тайнство“. Мися едва ли щеше да разбере, че отношенията й със Стравински са по-скоро духовни, макар тялото й също да реагираше на присъствието му. Тази любов беше различна от всичко, което бе изпитвала към другите мъже в живота си, включително към Бой. Затова Стравински не се конкурираше с мъртвия. Преживяното не намали тъгата й.
	Беше чудесно да е отново с приятелката си. Нямаше намерение да забива нов клин в доверието помежду им. Чувстваше се прекрасно, докато двете обикаляха изложбените зали в „Отел Друо“ — аукционната къща монополист във Франция. Сградата беше с размерите на фабрика, а в огромните помещения с високи тавани се съхраняваха повече скъпоценности, отколкото в някои музеи. Антични мебели, картини, скулптури, италиански кристални полилеи, ориенталски килими, древни ръкописи и бижута… Габриел се питаше колко руснаци са успели да изнесат от страната най-ценните си притежания — по-голямата част от тях със сигурност бяха продадени на търг в „Друо“.
	Експонатите за предстоящия голям търг бяха изложени в изложбена зала със затъмнени прозорци, застлана с дебели червени килими и осветена от мека светлина. Габриел и Мися спряха пред една витрина. Под стъклото бяха разтворени документите, заради които бяха дошли. Страниците бяха гъсто изписани, черното мастило — учудващо добре запазено, буквите — подредени, но нечетливи; на пръв поглед само цифрите изглеждаха разбираеми.
	— Това не може да се прочете — установи разочарована Мися.
	— Все ще намерим специалист по разчитане на стари писания — успокои я Габриел.
	— Естествено. Ясно ми е. Въпросът е, че ние не можем да го прочетем. Явно няма да има забавни часове на чаша шампанско в твоя салон — въздъхна Мися. — Колко усилия са необходими! Имам предвид, първо трябва да издириш историк, сведущ в тази област, а накрая как ще си сигурна дали ти казва истината? Не, Коко, съжалявам, но според мен тези документи няма да ти свършат работа.
	Мися беше права. Както винаги. Би било глупаво да влага пари за нещо, което не се знае какво е. Чисто пилеене.
	Въпреки това Габриел се чувстваше магично привлечена от пожълтелите документи. Разглеждаше въпроса не така трезво както Мися. Все пак бе прочела достатъчно за живота и заниманията на кралиците от фамилията Медичи: Катерина бе повикала в Париж флорентински парфюмерист, смятан за основател на парфюмерията във Франция. В романа си за Вартоломеевата нощ Дюма също пишеше за този Рене. Габриел бе забравила подробностите — твърде отдавна беше чела романа, препоръчан й от Бой. Спомни си за Рене, докато поглъщаше книгите, посветени на Медичите. Бе прочела също как Мария Медичи основала в Грас, Южна Франция, първата лаборатория, където алхимици се занимавали главно с производство на аромати.
	Габриел опря чело върху стъклото на витрината. Последователност от цифри и букви — това вероятно означаваше формула. Възможно беше да се касае за състава на вълшебния парфюм, търсен от Мария Медичи. Аромат, който консервира женската красота! Какво откритие!
	— Според мен е рецептура.
	— Възможно е — кимна Мися. — Помисли си обаче: на нас двете не ни е по силите да определим дали става дума за рецепта за спагети, или е формула за тоалетна вода.
	Такава си беше Мися. В първия момент невероятно въодушевена, в следващия — непоносима реалистка. Габриел се усмихна. Добре че познаваше приятелката си. Разкъсваше се между магията, която ръкописът упражняваше върху нея, и нашепването на разума, че съмненията на Мися са оправдани.
	Докато се взираше във витрината, погледът й падна върху картичка от скъпа хартия с номера на предмета. Номерът беше от значение за търга: аукционистът първо оповестяваше номера и после обясняваше какво представлява експонатът.
	— Мися, не виждам добре номера, светлината тук е лоша — оплака се Габриел. — Мержелее ми се пред очите. Какво пише на картичката?
	Приятелката й се намръщи учудена, ала не изкоментира внезапната слабост на зрението й. Примирено зарови из дамската си чанта и извади лорнет със сребърен обков.
	— Пет — съобщи тя след поглед през увеличителното стъкло. — Експонат номер пет.
	— Моето щастливо число.
	Сърцето на Габриел заби силно. Бе видяла цифрата съвсем ясно, но държеше и Мися да потвърди. „Едно, две, три, четири, пет…“ Мистиката в манастира „Обазин“ беше единственият положителен спомен от пребиваването в дома за сираци.
	— Ще купя ръкописа. Не ми казвай, че е грешка. Ще го купя, независимо от цената. Номерът на предмета е знак от съдбата.
	Мися поклати невярващо глава.
	— Мили боже, ти си влюбена!
	Габриел не чуваше нищо. Взираше се в ръкописа и се мъчеше да разчете поне една дума от текста. Напразно.
	— Какво общо има това с Игор Стравински? — промълви, потънала в мислите си.
	— Леле-мале!
	Изненадана от изблика, Габриел вдигна поглед.
	— Какво ти става?
	— Стават много неща, както изглежда. — Изкуствената усмивка на Мися не стигна до очите — те изпускаха искри. — Премълчаваш пред мен нещо толкова важно като любовна връзка! Не си добра приятелка, Коко!
	— Нямам любовна…
	Габриел млъкна и преглътна остатъка от изречението. Гърлото й пресъхна. Постепенно осъзна, че е изтълкувала погрешно глупавия коментар на Мися. Без да иска, бе паднала в капан, и то поставен не нарочно.
	Нервно огледа залата. Потокът от посетители, също дошли да огледат експонатите предварително, течеше като Сена през спокоен септемврийски ден. Без вълнение, без промяна на формата. Около витрините се събираха малки групи, пред една от колоните в галерията, където бе поставена бронзова статуя, се беше образувала навалица. Нямаше блъсканица, никой не проявяваше любопитство към другите потенциални участници в търга, единствените внимателни наблюдатели бяха хората от охраната и служителите. Не беше особено шумно. Чуваше се само лек ромон, както при извора на Сена на платото Лангър. Никой, освен Мися не се интересуваше от клюки.
	Въпреки това Габриел понижи глас, когато упорито повтори:
	— Нямам любовна връзка.
	Случилото се с нея, докато стоеше до пианото и слушаше изпълнението на Стравински, можеше да се определи като малка смърт. Усещане за изпадане в безсъзнание, както след любовен екстаз. Телата им се сляха, сякаш се прегръщаха, а после, когато това наистина се случи, всичко стана съвсем естествено. Несъмнено беше начало на любовна връзка. През онази нощ тя го изпрати обратно при жена му, но знаеше, че следващия път няма да има сили и ще го задържи до сутринта.
	Споменът за насладата на мига изпрати тръпки по кожата й. Неволно обгърна тялото си с ръце, сякаш зъзнеше. Всъщност враждебното изражение на Мися бе събудило студа в тялото й. Мися посочи документа.
	— Може би това съвсем не е формула за вълшебен парфюм — предположи с остър тон тя — а любовен еликсир. Чувала съм, че Мария Медичи се нуждаела от афродизиак почти колкото от ароматна водичка. Била невероятно неморална, преспала с почти всички мъже в двора, все едно женени или не.
	Обвинението прозвуча съвсем красноречиво.
	— Въпреки това ще купя документа.
	— Или може би точно заради това.
	Мися се усмихна на приятелката си с привидна невинност.


>>	Дванадесета глава

	Габриел бе поканила в ателието си на улица „Камбон“ почти цялата парижка бохема, за да отпразнуват премиерата на новото „Пролетно тайнство“ в театър „Шанз-Елизе“. Ако в началото всички даваха израз на радостта си и отдаваха почит към Дягилев и трупата му, към Игор Стравински и музиката му, с напредването на нощта празникът се превърна в антично пиршество. По някое време от бюфета останаха само празни кристални купи, купчини порцеланови чинии и сребърни плата с остатъци от храна, а всички гости, издържали до този час, бяха пияни без изключение. Пиеха без задръжки. Без надежда. Ликуваха и страдаха.
	За голямата драма се погрижиха Дягилев и неговият хореограф, а в момента и любовник, Леонид Масин. По време на репетициите Масин бе започнал тайна връзка с млада балерина и сега истината излезе наяве. Дягилев беснееше от ревност. Беше толкова възбуден, че замалко да разкъса талисмана си — кърпичката от великата княгиня. Габриел побърза да я прибере на сигурно място в едно чекмедже, но караницата не спря. Накрая Масин заяви, че никога повече няма да работи за „Руския балет“, и си тръгна.
	Елегантната графиня Грефюл разведри атмосферата, като позволи на Жан Кокто да я покани на скандален канкан. Музиката и танците оказаха своето въздействие. Всички ръкопляскаха, танцуваха неудържимо, при липса на партньорка се задоволяваха с шивашки манекени, мнозина се смееха до сълзи, Дягилев плачеше над чаша с абсент. Общото внимание постоянно се насочваше към композитора Жорж Орик, седнал на пианото. Той изпълняваше мелодиите на Жак Офенбах с такава сила, че си разрани пръстите на клавиатурата. По клавишите от слонова кост потече кръв, но я забелязаха едва когато закапа върху светлия килим. Мися реши, че е настъпил подходящият момент да подстриже диригента Ернест Ансерме, и той избяга от нея като подплашено пиле. Възползва се от вълнението около раните на Орик, грабна парче плат и си го нави като тюрбан на главата. Излезе на улицата с несигурни крачки, без шапка и вратовръзка, но успя да се спаси от преследвачката си.
	Изтощена от канкана, Габриел се разположи в едно кресло и вдигна крака върху близката масичка. Не обърна внимание, че полата й се е плъзнала над коленете; в момента й беше все едно, и то не само защото бе пила твърде много. Балетистите гледаха женските крака единствено от професионален интерес, а повечето от присъстващите мъже вече не виждаха ясно. Навярно я виждаха двойна. Смътно си припомни мистични истории от манастира, в които ставаше дума за човешки същества с четири крака, но вече не помнеше какво точно разказваха легендите. Закиска се сама на себе си, учудена защо ли се е развеселила, докато всъщност й се искаше да заплаче.
	Мислите й се върнаха към представлението. Страстната музика на Стравински бе намерила физически израз в движенията на танцьорите, но не беше само това. Всеки тон проникваше в сърцето й. Усещаше нотите, сякаш композиторът лично ги бе изписал върху тялото й. Вече нищо не й вдъхваше страх, всичко беше изгарящо страстно. Завладяно от желание, тялото й вибрираше. Мъжът и композициите му се сливаха във въображението й. Повече чуваше музиката, отколкото да вижда Стравински като личност пред себе си. Усещаше звука като нежно докосване, представяше си как пръстите му се плъзгат по кожата й. Копнежът да получи удовлетворение я беше замаял още в театъра. На премиерата обаче Стравински бе придружен от съпругата си и Габриел остана вярна на принципите си — не го прегърна пред очите на Екатерина.
	След представлението мадам Стравинска се сбогува и шофьорът на Габриел я откара при децата. Мосю Стравински остана в Париж. Взе участие в празненството на Габриел, изпи невероятно количество водка, а може би и абсент — тя нямаше възможност да го наблюдава непрекъснато. По някое време си тръгна, навярно тласкан от демоните на алкохола, а може би и от собственото си неудовлетворено желание или от съзнанието за задълженията си като баща на семейство.
	По бузите на Габриел потекоха сълзи. Често се питаше какво ще стане с жена му и с децата, ако тя се реши на тайна връзка. Съвместимо ли е подобно поведение със законите на гостоприемството? Тъжно, неописуемо тъжно. Защо бе срещнала този прекрасен мъж, този равен на нея творец при толкова трудни обстоятелства? Защо всички добри мъже бяха женени? Или се женеха за друга? Имайки предвид обаче как точно тези господа в нейно присъствие ставаха меки като восък, не можеше да се отрече, че им липсва сила на характера. Щеше да е весело, ако не беше толкова сериозно. Потиснатото ридание, в действителност циничен смях, премина в хълцане. Габриел се почувства неловко и притисна ръка върху устата си. Опита се да диша дълбоко, хлъцна, закиска се и се задави.
	— Дами и господа! — Гръмкият глас я стресна дори повече от заплашителните викове на майката игуменка в „Обазин“. — Купихме сутрешното издание на „Фигаро“!
	Откъде се бе появил изведнъж Стравински? Стоеше насред помещението, заобиколен от приятели, а застаналият до него Борис Кохно държеше няколко вестника. Гостите ги наобиколиха. Някои останаха прави, други се отпуснаха на колене, трети пълзяха, защото краката вече не ги държаха. Глъчката се засили, чу се шумолене на хартия. Гласът на Мися, учудващо трезвен, сложи край на бъркотията:
	— Млъкнете всички! Игор ще ни прочете какво пише.
	Габриел неволно изправи гръб, спусна крака на пода.
	Отзивите! Как не се сети, че Стравински ще иска да прочете първите критики за представлението още рано сутринта? Дори погълнатият алкохол не бе успял да го спре. Руснаците издържаха на пиене. Излязъл е да търси вестникопродавец и секретарят на Дягилев го е придружил. Не се е върнал при жена си, както се опасяваше Габриел, не я е изоставил през тази специална нощ. Изпита чувството, че той се е върнал само при нея, не при приятелите си.
	Някой изсвири туш на пианото.
	Възцари се задъхана тишина. Хосе Серт дишаше тежко.
	Стравински намести очилата си и зачете:
	— Снощният концерт в театър „Шанз-Елизе“ се разкри пред нас като великолепно представление от най-високо музикално и танцувално качество…
	Избухнаха ръкопляскания. Ликуването се смеси с думи на облекчение. Танцьорите от ансамбъла се прегръщаха, Стравински и Дягилев приемаха поздравления и целувки. Учудващо, но опиянението изчезна или поне намаля наполовина.
	— Снощното представление освободи музикалното произведение от магията, която тегнеше над него — продължи Стравински да чете рецензията на театралния критик. — Брилянтната музикална преработка и промените в хореографията допринесоха да се състои един възвишен спектакъл…
	Габриел скочи.
	— Шампанско!
	Постара се да надвика всеобщото въодушевление и твърде късно забеляза как е предрезгавял гласът й от многото разговори, песни и изблици на чувства. Размаха ръце, качи се на креслото и извика отвисоко:
	— Шампанско! Веднага шампанско!
	Никой не възрази.
	Стравински забрави за рецензията. Разбута заобиколилите го приятели и застана пред Габриел. Разпери ръце, за да я улови при скока й от креслото. В момента й беше безразлично, че ги наблюдават толкова много хора.

	* * *

	Трополене на буря събуди Габриел от дълбок, мъртвешки сън. Чу равномерни удари, въпреки че никога досега не се беше будила от дъждовни капки. Силен вятър се блъскаше в прозорците и дървените рамки скърцаха. В стаята беше тъмно, само тясна ивица сива дневна светлина проникваше между спуснатите завеси. Леглото й беше твърдо, а не меко, както в апартамента й в „Риц“. Освен това й беше студено и миришеше странно. Сладък мускус, примесен с нещо кисело — така миришеха изхвърлените на брега водорасли в пристанището на Довил. По кожата й пробягаха неприятни тръпки. Сякаш през гъста мъгла тя забеляза, че е гола и е завита само с тънък копринен чаршаф. Тренираните от дълга езда мускули по бедрата й бяха стегнати и болезнени, рамото я болеше като след падане от кон. Бавно осъзна, че лежи под странен ъгъл и се е сковала. Раздвижи се внимателно. Нещо метално се заби в рамото й. Посегна да го улови. Оказаха се очила.
	В следващия миг мъглата се разсея. Очилата с метални рамки и дебели стъкла се изплъзнаха от ръката й. Не беше нужно да се обърне, за да разбере, че не скърцат рамките на прозорците. Беше дишане на мъж, тихо хъркане след прекомерна консумация на алкохол. Постепенно умът й събра парченцата от спомена. Не успяваше да възстанови решаващите часове от изминалата нощ, но и не беше необходимо, защото знаеше какво се е случило. Лежеше гола до мъж под пианото, завита с парче коприна. Дотолкова успя да идентифицира обстановката. Тялото й и ароматът, изпълващ работната й стая — миризма на неудържимо любене и твърде много вино като в третокласен бордей, бяха доказателство, че тя се е любила с Игор Стравински… И вероятно половината от гостите са разбрали, че той не си е тръгнал с другите.
	Предпазливо отмахна коприната. В никакъв случай не биваше да го буди. Не и преди да е излязла начисто сама със себе си. Как да се държи с него? Да му каже ли, че утрото е мрачно и това е символ на тяхното положение? Той, женен мъж и баща на семейство, няма право да се впуска в любовна връзка със сама жена като нея, която на всичкото отгоре продължава да обича друг мъж. Няма никакво значение, че другият е мъртъв.
	Музикалният критик на „Фигаро“ бе нарекъл Стравински „благословен композитор“, „най-важният представител на модерната музика“. Премиерата го беше направила не само известен, а и видна личност. Как да каже на този мъж, че е станало недоразумение? Ако можеха да запазят връзката си в тайна, щяха да се наслаждават на физическата любов без задръжки. Тя обаче не искаше да изживее тази любов пред очите на приятелите си — още повече че това, което изпитваше, не беше любов. Тя се възхищаваше от гениалността на Стравински. Може би и от мъжествеността му, но това не беше достатъчно.
	Габриел се изправи. Точно сега в никакъв случай не биваше да прояви слабост. Ще се опита да задуши приказките в зародиш.
	Направи крачка към прозореца, за да пусне малко повече светлина в помещението, когато нещо зашумоля под стъпалата й. Вестникът, който прославяше новото представяне на балета. Какъв триумф! Наведе се, вдигна страницата, приглади я и се запъти към прозореца. Наистина валеше.
	Забеляза, че е взела страницата с новините, не притурката. Не видя голямото заглавие „Пролетно тайнство“, а една фотография: разбита карета, няколко автомобила, единият легнал настрана, объркани хора, повечето мъже. До снимката заглавие: „Експлозия в Ню Йорк“. Стресната, Габриел прочете кратката статия. Пред банката „Дж. П. Морган Инк.“ избухнала бомба. Взривното вещество било скрито в каруца. Загинали трийсет и осем души, над четиристотин банкови служители и минувачи били ранени. Полицията предполагала, че бомбата е дело на анархистични кръгове. Габриел стисна устни. Тя също беше работеща жена и омразата можеше да се насочи и срещу нея, не само срещу мъже, които работят в банка. Собствен бизнес беше необичайно занимание за жена от нейното поколение, но смелостта и силата бяха част от най-дълбоката й същност. Тя беше самостоятелна, преуспяваща личност. Не беше измамница — и главно по тази причина не желаеше да разрушава чужд брак.
	Следвайки вътрешен импулс, Габриел погледна датата в горния край на вестника. Сряда, 15 декември 1920 г.
	Велики боже, съвсем бе забравила, че днес е работен ден! Колко ли беше часът? Трябваше да слезе в ателието. Дано поне да са разчистили остатъците от празненството по случай премиерата. Обикновено започваше работа в седем сутринта. И обикновено пристигаше на работа, след като си е направила тоалета в банята в хотел „Риц“. Никога не се разхождаше чисто гола и недоспала из кабинета си. Обикновено на килима й не спеше известен композитор. Никой мъж не правеше така. Бой предпочиташе дивана, когато бързаше. Този руснак, избягал от родината си, навярно е нощувал и на много по-лоши места — днес поне разполагаше със скъп килим. По устните й се плъзна тъжна усмивка.
	— Коко!
	Габриел се обърна.
	Стравински седеше на пода, облегнат на пианото. Косата му беше разрошена, бузите зачервени, очите кървясали. Изглеждаше недоспал, махмурлия, ала огънят, пламтящ във вътрешността му, нямаше как да остане незабелязан.
	Нейното тяло все още беше слабовато и момчешко, както през младостта й. По времето, когато идеал за красота бяха пищните форми, тя печелеше мъже с почти детската си фигура. Явно и Стравински харесваше противоположността на славянската пищност. Това си личеше и в момента тя се наслаждаваше на погледа му повече, отколкото на плъзгането на ръцете му по малките й гърди, плоския корем и тесните бедра. Опияняващо усещане.
	„Не бъркай това чувство с любов — предупреди я глас в задната част на главата й. — Няма да имаш трайна връзка с този мъж.“
	Струваше й усилие да прекъсне магията на момента. Нави вестника на руло и се удари по бедрото. Енергичен, окончателен жест.
	— Сънят свърши, мосю Стравински. Станете и се приберете при семейството си.
	Гласът й прозвуча подигравателно, само дето леко трепереше.
	Той кимна сериозно.
	— Ще кажа на Екатерина, че искам да се оженя за теб.
	— Не!
	Викът й беше изпълнен с ужас. Твърде късно се сети колко го наранява с подобна реакция. По-спокойно прибави:
	— Не бива да напускаш съпругата си, Игор. Невъзможно е.
	— Ние с теб сме двойка — възпротиви се той. — Ти си любовта на живота ми. За съжаление те срещнах твърде късно, но…
	— Върви при децата — прекъсна го рязко тя. — Върни се при тях и не идвай повече при мен.
	Обърна му гръб. Не искаше той да види как очите й се пълнят със сълзи. Само за секунди по бузите й се затъркаляха едри капки — също като дъжда навън. Този мъж бе казал, че иска да се ожени за нея. Този прекрасен, известен мъж. Само че не бе улучил точния момент.
	— Коко! — Звукът на името й от неговата уста! Изразяваше молба. — Аз те обичам. В момента твоята къща е дом на децата ми. По един или друг начин ние с теб сме тясно свързани. Моля те, не разкъсвай връзката между нас. Не мога да живея без теб.
	Беше му благодарна, че не отиде при нея. И най-лекото докосване сигурно щеше да я разколебае. Преглътна сантименталността си и заяви с твърд глас:
	— Аз няма да се върна в „Бел Респиро“. Ще останеш със семейството си там, колкото искаш. Моля те само да не ме очакваш в ролята на домакиня.
	— Без теб ще умра.
	Габриел безмълвно поклати глава.
	Сърцето й се късаше, но кого го е грижа за сърцето!


>>	Тринадесета глава

	Коледната суетня отмина. Празничните дни потопиха Париж в спокоен зимен сън. Габриел имаше чувството, че отново диша нормално. Преди Бъдни вечер при всяко излизане очакваше да се задуши сред човешките маси, препълнили големите и малките магазини по големите булеварди. Жените в ателието й и в съседните бутици работеха до изнемога. Безброй мъже идваха в последния момент и поръчваха подаръци за съпругата, любовницата, майката, сестрата, дъщерята или друга жена от семейството. А повечето френски семейства са многочленни.
	За Габриел Коледа не беше празник на радостта — в много отношения. Навършваше се година от смъртта на Бой и тя отново преживя онези ужасни часове, когато узна от Етиен Балсан, че той никога няма да се върне при нея. В такива моменти си пожелаваше да не е отпратила Стравински. Вероятно щеше да забрави мъката в опиянението от любовта му. Поне за малко. Приятелите не можеха да й заменят любовника, въпреки че Мися и Хосе полагаха усилия, а Етиен дори я покани в имението си. Вместо да пусне Игор в живота си, тя изпрати подаръци на жена му и децата. Едва по-късно научи, че православните християни празнуват Коледа не на 25 декември, а в деня на тримата влъхви.
	Католиците и протестантите се бяха отдали на пазаруване, парфюмите бяха сред най-търсените подаръци. В понеделник след коледния уикенд Габриел излезе да се поразходи в „Галери Лафайет“. В отдела за аромати, там, където преди празниците бяха подредени красиви опаковки със скъпи флакони, я посрещнаха празни рафтове. Навярно Франсоа Коти бе спечелил най-много, но Пол Поаре и братя Герлен положително не му отстъпваха. Габриел се ядоса, че други си въртят бизнеса, докато тя отчаяно търси рецептура за своя парфюм. Документите на Катерина и Мария Медичи й струваха шест хиляди франка, но не отговориха на надеждите й. Консултира се с историк, който не откри нито едно указание за чудодеен еликсир. Същото стана и при химиците на Коти. Мися за пореден път се бе оказала права. Трябваше да послуша приятелката си. Излезе пред главния вход на „Галери Лафайет“ и портиерът й повика такси. Валеше дъжд, примесен със сняг, който прогони желанието й да се поразходи. Намираше се съвсем близо до „Кафе дьо ла Пе“, където имаше среща с Мися.
	Кафенето на партерния етаж на Grand Hotel също не беше добре посетено, както през други дни. Обикновено в голямата зала с колони и фрески по тавана човек не можеше да се размине, всички маси бяха заети, местата за сядане не достигаха и се налагаше да носят столове. Коридорите отесняваха и движението на келнерите се затрудняваше. Днес обаче имаше малко посетители, така че Габриел видя приятелката си още от вратата, макар Мися да беше избрала място зад една саксия с палма. Не на последно място филцовата шапка, изработена в модна къща „Шанел“, беше важен реквизит на Мися Серт.
	— Подранила си — установи Габриел, след като я целуна за поздрав по двете бузи.
	— А ти закъсняваш — укори я с усмивка Мися. — Ако имаш късмет, кафето, което ти поръчах, няма да е съвсем изстинало.
	Габриел вдигна рамене и се настани на стола, наместен от усърдния келнер.
	— Влязох в отдела за парфюми на „Галери Лафайет“ и забравих за времето — призна тя. Хвърли бърз поглед към младия мъж, който й поднесе менюто, и поклати глава. — Засега кафето е достатъчно, благодаря.
	— По-късно ще пием шампанско — засмя се самоуверено Мися. Щом останаха сами, допълни: — Ще пием за Игор Стравински. По-точно, защото престана да ти досажда.
	— Не съм го виждала от премиерата — отговори малко прибързано Габриел. Почувства се неловко. Началото на разговора не й хареса. Не разбираше защо приятелката й иска да говори за Игор Стравински точно днес.
	След премиерата на балета в светските кръгове се понесоха слухове за връзката им и Габриел положи немалко усилия да спре клюкарките. Оттогава не беше давала повод за недискретни изяви и се надяваше оживлението през празничните дни да се окаже полезно за репутацията й. По това време всеки в Париж беше зает изключително със себе си и нейната смешна, кратка връзка би трябвало да изчезне бързо от общественото съзнание.
	— Този мъж е неприемлив за теб — продължи Мися. — Гений, но абсолютно неприемлив. Радвай се, че се отърва от него.
	Габриел разбърка кафето, макар да не му слагаше нито мляко, нито захар. Най-добрата й приятелка продължаваше да проявява любопитство.
	— Семейство Стравински все още живее в моя дом — рече тя тихо, сякаш говореше на себе си. След малко поклати глава. — Щом желаеш да вдигнем тост, защото той вече не ме преследва, не възразявам. Наистина се старае да не ми досажда. — Честно си признаваше, че не е очаквала подобно поведение. — Е, доволна ли си сега? — попита почти сърдито.
	Мися махна небрежно.
	— Ние сме загрижени за твоето щастие, Коко. Повярвай ми. Хосе му е говорил за теб. Опитал се е да го вразуми.
	Очите на Габриел се разшириха от изненада. Нима Мися бе подхванала разговор за Игор Стравински само за да я уведоми за най-новото развитие на нещата? Защо тя не знаеше нищо? Наистина ли имаше новини?
	— Какво е направил Хосе?
	— Казал на Стравински, че Бой те е поверил на него — на Хосе, нали разбираш? В това няма нищо лошо. Той се чувства отговорен за теб. И двамата се чувстваме отговорни.
	— Ами… да — промърмори Габриел, както се очакваше от нея. Не си спомняше Бой да я е предавал в ръцете на Хосе, но съзнаваше, че художникът е постъпил така от добри чувства. Същевременно предполагаше, че в дъното на всичко стои Мися.
	— Скъпият ми съпруг е нарекъл Стравински… ами… нарекъл го е… — Мися се усмихна смутено и продължи: — Виж, употребил е неприлична дума, недопустима в устата на една дама. — Приведе се над масата и не без известна любов към скандалното пошепна: — Нарекъл го е задник.
	Габриел се колебаеше между желанието да се засмее и да изригне гневно. Гласът й трепереше, незнайно дали от веселие, или от недоволство.
	— Нима Хосе е употребил тази позорна дума спрямо Игор Стравински, само защото се чувства отговорен за мен?
	— Не, не, разбира се. — Мися се изкиска глупаво и се облегна назад. — Нарекъл го е задник, защото думата му подхожда. За съжаление нашият приятел е… ти знаеш какъв.
	— Не го ли съдите твърде строго?
	Мися се изсмя подигравателно.
	— Но, моля те, той е женен! Има четири деца. Въпреки това разказва на всеки, готов и не толкова готов да го слуша, колко е влюбен в теб и как копнее да се ожените. Само като си представя, че би могъл да напусне тежко болната си жена и да я остави без никакви средства, ме побиват тръпки!
	— Знам.
	Габриел сведе поглед. Не искаше Мися да разбере колко силно я вълнува разговорът.
	Принципно приятелката й беше права, в това нямаше съмнение. Не се сърдеше, че Хосе Серт се е намесил в личния й живот. Гневеше я преди всичко с какъв плам Мися и Хосе се грижеха за любовните й преживявания. Поведението им беше нагло, натрапчиво — също като ухажването на Стравински. И я нервираше ужасно. Наистина ли Мися беше загрижена само за нея? Или ревнуваше, понеже след Дягилев Габриел й бе отнела още един творец от приятелския й кръг?
	— Не съм влюбена в Стравински. Никога няма да се омъжа за него. Ала ми беше приятно да се любя с него.
	Позволи си това уточнение, за да защити честта му.
	— Ако беше само това… — въздъхна Мися. — Очевидно той приема вашия… романс по различен начин. Дягилев ми довери, че Стравински бил буквално болен от любов.
	Габриел изпита необичайно щастие. Обикновено се чувстваше така само след двете годишни ревюта, когато представяше новите си колекции пред избрана публика. Признанието и възхищението бяха нейният жизнен еликсир. Ако някогашните френски кралици бяха търсили аромата на мъдростта и вечната красота, нейният живот се определяше от търсенето на успех и одобрение — както в професията, така и в личните й дела. Това беше основният й принцип още откакто бе започнала да пее глупави песнички по кръчмите, но се затвърди окончателно след първия й успех пред публика. Спомни си как смело се бе метнала на седлото, за да убеди лудия по конете Етиен Балсан, че е превъзходна ездачка и ще му бъде достойна партньорка, въпреки че в това нямаше нищо вярно. После дойде успехът й като творец на мода. Всеки път щом разбереше, че инстинктът не я е подвел, я обземаха приятни тръпки. Ала дори аплодисментите на клиентите й бледнееха пред обожанието на един гениален композитор, фактът, че този мъж я обичаше — нея, Габриел, сирачето със съмнителен произход, и беше готов да се откаже от всичко заради нея, беше равен на посвещение в рицарство.
	— Нито една дама от доброто общество няма да влезе повече в ателието ти.
	Гласът на Мися дойде много отдалеч и изведнъж се засили. Очевидно приятелката й продължаваше да говори, докато тя се губеше в мислите си.
	— Дори непочтените жени ще те презират. Стравински мисли само за себе си. Няма представа какво ще стане с доброто ти име, ако лишиш бедната Екатерина от съпруга й.
	— От моя страна не съществува основание за такова предположение.
	— За щастие!
	Викът на Мися отекна в залата. Във вълнението си тя бе заговорила твърде високо и келнерът дотича, защото сметна, че искат да поръчат. Появата му я извади от равновесие.
	— Какво има?
	— Донесете ни бутилка шампанско. — Габриел спаси и приятелката си, и младия келнер. — Мадам Серт иска да вдигне наздравица.
	Лека усмивка разведри лицето й, защото си спомни за срещата във Венеция.
	— Руснаците много обичат да вдигат наздравици, знаеш ли?
	— О, мила моя, нима забрави, че съм родена в Санкт Петербург? Е, не отраснах в руската империя и никога вече не се върнах в родния град, но татко се погрижи да опозная славянския манталитет във всичките му разновидности. — Мися погледна след келнера, който бързаше да изпълни поръчката на Габриел, и заяви: — Обзалагам се, че този красив млад мъж има руски предци. Накъдето и да погледнеш, Париж е море от емигранти.
	— Започнах да се интересувам от славянската култура. Напомня ми за родния ми Оверн. Ние сме ориенталци сред французите.
	Мися избухна в смях.
	— Нямам понятие за какво говориш, Коко.
	Благодарна, че е изчерпила темата „Стравински“, Габриел се опита да обясни каква идея й беше хрумнала при спомена за прекрасната вечер с Дмитрий Романов.
	— Питам се дали да не наема няколко руски емигрантки за манекенки. Както ти правилно отбеляза, градът е пълен с тях и всички са от благороден произход.
	— О, Коко, твоята мода е въплъщение на френската елегантност! Не знам дали клиентките ти ще одобрят такъв реверанс към царския двор.
	Габриел вдигна рамене.
	— Няма да ги облека като казаци, въпреки че… — Млъкна, погледна право пред себе си, сякаш я бе ударила мълния. — Навярно няколко фолклорни бродерии ще паснат отлично. Ще внеса нова естетика в колекцията си.
	— „Пролетно тайнство“ постигна успех главно защото преработката премахна тъкмо тези фолклорни елементи! Не го забравяй!
	— Всичко е въпрос на подходящия момент — възрази спокойно Габриел. — Във всеки случай младите рускини умеят да се движат много грациозно. Вземали са уроци по танц и са овладели етикета. Според мен ще е чудесно следващата ми колекция да бъде представена от принцеси и графини.
	Идеята й още не беше узряла, но толкова я въодушевяваше, че й се дощя още тази вечер да проведе няколко разговора и да направи проби с потенциални кандидатки.
	Келнерът постави на масата кофичка с лед и чаши за шампанско. Тапата гръмна, пенливото вино се изля в чашите. Габриел и Мися следяха мълчаливо действията на младия мъж. Вдигнаха чаши едва когато той се отдалечи достатъчно.
	— За загиналата руска империя, която ни дарява с много възможности — вдигна тост Габриел.
	— От мен да мине — отвърна грубичко Мися. — Ако не свързваш с нея Игор Стравински, аз ще пия всеки ден за Иван Грозни.
	Габриел вече бе поднесла чашата към устните си, но я остави.
	— Ще престанеш ли най-сетне да свързваш всяка моя дума със Стравински?
	— Съжалявам. — Мися кимна съкрушена. — Този мъж ме побърква. Ужасно е разстроен, задето си го отблъснала, и се държи невъзможно. Става смешен. Всички мислят така.
	— Всички? — Габриел вдигна вежди. — Кои са тези всички?
	— Всички наши познати. Дори Пикасо коментира темата. Мъж на трийсет и осем години, баща на семейство, да се държи като болен от любов младеж! Това е повече от смешно!
	— Ако продължаваш да говориш така за него, ще започна да го съжалявам.
	— Съжалението също не подхожда за мъж на неговата възраст. Виж, Коко, той е маниак. Това прави нещата още по-лоши. Но не е твоя грижа. Наздраве! — произнесе тя на руски и опразни чашата на един дъх.
	Габриел очакваше приятелката й да метне чашата през рамо и да я разбие на пода, ала не се случи нищо подобно. Мися проследи с грейнали очи как Габриел отпи малко от великолепното шампанско. Коко срещна погледа й открито и дружелюбно, но дълбоко в гърдите й бушуваше битка.
	Ласкаеше се, че Игор Стравински се е побъркал от любов към нея. Мисълта за неговата любов галеше суетата й, както ръцете му бяха милвали тялото й.


	— _Никога не забравяй, че си жена — каза Бой._
	— _Моята работа е моят живот. Моята независимост е моят живот — уточни тя и добави меко: — Ти си моят живот._


	Този живот беше разрушен.
	Габриел се питаше доколко има смисъл да отблъсква пламтящ от страст любовник. Нима любовта, дори само физическа, не е най-доброто средство срещу тъгата, която гореше вътрешностите й, както Стравински гореше в огъня на несподелените си чувства?
	Виждаше го постоянно — на пианото, на диригентския пулт. Прекрасен композитор. Изключително умен мъж. Гений. Не можеше да позволи парижката бохема да му се присмива. Трябваше да сложи край на драмата. Все едно дали Мися и Хосе ще одобрят постъпката й. В този момент мнението на другите й беше напълно безразлично. Взе решение да спаси честта на Игор Стравински. Категорично отхвърли мисълта, че това може да й струва репутацията. Макар че Мися винаги имаше право.


>>	Четиринадесета глава

	Габриел, естествено, не сподели с Мися какви са намеренията й. Постара се да действа тактично, доколкото обстоятелствата го позволяваха. Игор наистина живееше в нейната къща, но тя реши да се съобрази със семейството му и да не се свързва директно с него. Скоро или не толкова скоро неизбежно щеше да се срещне с Екатерина Стравинска очи в очи, ала дотогава поне щеше да я освободи от неприятната ситуация да е съпруга на мъж, над чиято болезнена любов се надсмива целият свят. Погрижи се да се види уж случайно с Ернест Ансерме и помоли диригента да предаде на Стравински следната вест:
	— Кажете му, че може да ме посети по всяко време.
	Ансерме явно бе изиграл много убедително ролята на любовен пощальон, защото Игор Стравински дойде в хотел „Риц“ още същата вечер, остана до сутринта и оттогава я посещаваше всяка нощ.


	В резултат на безсънните нощи, прекарвани с любовника й, Габриел много скоро се изнерви. Ритъмът на Игор Стравински определено се разминаваше с нейния начин на живот. Оказа се невероятно напрежение да бъде негова любовница. Той не й оставяше нито миг почивка, всяка нощ я любеше по няколко пъти, но явно и това не му беше достатъчно. Габриел имаше чувството, че не й достига въздух. Стравински се опитваше да я завладее изцяло, проявяваше необуздана ревност към независимостта й и изискваше колкото страстно, толкова и отчаяно да разполага с нея изцяло, въпреки че все още беше женен и баща на семейство и нямаше никакви права върху нея. Да, той искаше Габриел цялата. Тялото й, същността й, сърцето, душата и времето й. Понякога й се струваше, че иска любовта й насила. Тя обаче не изпитваше нищо повече от съчувствие, упоритост и гордост — именно това съчетание от чувства го бе довело в леглото й.
	Стравински упорито твърдеше, че е мъжът на живота й. Ядно отказваше да говорят за Бой. Гледаше на себе си като на нейното бъдеще — какво го беше грижа за миналото? Въпреки това Габриел подозираше, че желае да се показва с нея в обществото, за да срещне сянката на голямата й любов, която — колкото и да я отричаше — не успяваше да прогони. Габриел отстъпи пред настояванията му и няколко пъти двамата излязоха заедно, но тя се държа като стара гувернантка и не допусна някой да ги види насаме. Мися не одобряваше връзката им, ала ги придружаваше с готовност, например на концерт. И Габриел, и Мися се наслаждаваха на тези часове. Неоценимо беше един музикален гений да ги въведе в тайните на класиката. Стравински запозна Габриел с музиката на Бетовен и Вагнер; тя споделяше възхищението му от оперите на Рихард Вагнер, но не хареса симфониите на Лудвиг ван Бетовен. Понеже Игор се оказа изключително забавен придружител, и тя, и Мися лесно му прощаваха проявите на властност и надменност. Всичко това обаче нямаше нищо общо с любовта.
	— Трупата на Дягилев е поканена на турне в Испания — съобщи Стравински в края на януари, в един от редките моменти, когато й даваше почивка. — Испанците много държат да видят новото „Пролетно тайнство“.
	Габриел лежеше на една страна, с лице към любовника си, но със затворени очи. Спеше й се.
	— Знам — прошепна тя. — Сергей ми каза.
	— Чувствам се длъжен да замина с тях. Никой не може да дирижира музиката ми, както самият аз. Само си представи някой да я интерпретира погрешно. Немислимо!
	— Да, прав си. — Капнала от умора, Габриел не схващаше какво й говори той.
	— Не мога да замина! — Викът му прозвуча болезнено, почти плачливо. — Как да те оставя сама, Коко?
	В едно далечно ъгълче на съзнанието й покълна мисъл, неразбираема, но странно утешителна. Знаеше, че тази _amour fou_ — луда любов — няма да й липсва. Ала имаше и още нещо, недостъпно за уморения й ум.
	— Не те разбирам — рече тя.
	За миг се възцари тишина. У Габриел се прокрадна надеждата, че най-после ще заспи. И тогава Игор оповести:
	— Няма да отида в Мадрид без теб. Ще ме придружиш.
	— Невъзможно е — отвърна спонтанно тя.
	В следващия миг осъзна каква грешка беше да му противоречи. Той щеше да го възприеме като дразнител и да се опита да наложи волята си. Тя обаче беше сигурна, че няма да отиде в Испания с него. Заради жена му. Заради клюкарите. И не на последно място заради себе си. Изведнъж се събуди напълно.
	Отвори очи. През завесите проникваше светлина от фенерите по площад „Вандом“. Видя разкривеното лице на Игор. Очевидно се гневеше на съдбата, която го даряваше с успехи като композитор, но го разделяше от любимата му.
	— Не мога да напусна Париж просто така — обясни Габриел с преднамерено мек глас. — Ръководя фирма. Забрави ли за работата ми? За да отсъствам, се налага да направя някои приготовления. Дълги, широкообхватни приготовления.
	— Не мога да пусна музиката си сама в чужди театри.
	— Разбирам те. — Тя се надигна и се опря на лакът. Затова ще отидеш в Испания. Без мен, но с твоята музика.
	Мисълта за спокойни вечери и нощи в отсъствието на Игор, за непробуден сън до сутринта беше толкова примамлива, че й се дощя да извика от радост. Ала прехапа устни, за да не го нарани.
	— Да коленича ли пред теб? Искаш ли да падна на колене, за да ме придружиш?
	„За бога, не!“ — помисли си тя.
	— Недей — отговори спокойно. — Не искам това, разбира се, че не. Не се прави на глупак.
	— За мен това няма значение.
	— За мен обаче има.
	Гледаха се, без да се виждат. Габриел чу как той скърца със зъби, но не видя движенията на челюстите му. Последва внезапния си импулс и му обеща:
	— Щом уредя всички важни въпроси в ателието, ще дойда при теб.
	Игор я погледна изненадан. Очевидно не бе помислил за подобна възможност. Уж меките му музикантски пръсти се впиха в рамото й с такава сила, че тя извика.
	— Причиняваш ми болка!
	Той пренебрегна протеста й.
	— Ти ми принадлежиш, Коко, ти си само моя! Закълни ми се, че ще уредиш нещата възможно най-бързо и ще дойдеш при мен в Мадрид! Закълни се в Божията майка!
	Габриел затвори очи. Пред духовния й взор се оформи манастирският под от речни камъни.
	„Едно, две, три, четири, пет“ — преброи наум. Утре ще иде на църква и ще изповяда една лъжа. Отвори очи.
	— Обещавам ти.


>	Трета част
>	1921

>>	Първа глава

	Габриел вадеше със сръчни движения карфица след карфица от кадифения игленик, закрепен към китката й, и набождаше грубия памучен плат, за да оформи гърба. Огледа скептично творението си, извади една карфица, пъхна я между стиснатите си устни, където димеше цигара, и промени малко гънките. Винаги работеше първо с платно, после избираше същинската материя. Точно скроено платно — това беше тайната на дрехите й. И гънките на гърба. Габриел беше убедена, че подвижността на тялото започва от гърба, затова там дрехата трябва да е достатъчно свободна.
	За момент формата се разми пред очите й. Краката й заплашваха да се огънат — толкова беше преуморена. От часове кроеше вечерна рокля и все още не бе постигнала задоволяващ резултат. Искаше й се да си почине. Манекенката, върху която изработваше роклята и бодеше плата с карфици, стоеше търпеливо и неподвижно като модел на художник, но Габриел се опасяваше да не изгуби концентрацията си. Ала не посмя да признае слабостта си — главно защото се намираше в ателието.
	Продължи да работи ожесточено. Метна парче плат върху ръката на младата жена, почти с цяла глава по-висока от нея. Повечето рускини бяха доста високи на ръст, ала изненадващо стройни и грациозни. Тази тук твърдеше, че била принцеса. Кой знае, може и да беше вярно, но допускаше, че по-скоро е била графиня или баронеса. Габриел бе разбрала, че не всяка използвана в Париж титла отговаря на мястото, заемано някога в петербургския двор, но тя не се интересуваше от титли. Главното беше и тази, и другите наети на работа живи шивашки манекени да изпълнят своето предназначение и да й донесат успех. Освен това бившите аристократки бяха свикнали на паради и дефилета и дълго и търпеливо стояха неподвижни. И тази млада дама, и колежките й се оказаха идеални за нейния начин на работа: обикновено тя сътворяваше дрехите си направо върху манекен или върху живо женско тяло, без да ги рисува. „Само така модната дреха се напасва към движенията на жената“, която я носи, твърдеше неизменно Коко Шанел.
	— Ау! — изохка манекенката и се сгърчи. — Убодохте ме!
	— Съжалявам — промърмори Габриел, без да вдигне глава.
	Мястото, където възнамеряваше да пусне шев на гърба, не се получаваше — линията продължаваше да се криви. Вече не виждаше добре. Наистина се налагаше да си почине, ала не бе постигнала заплануваното за днес. Наближаваше обед, а тя се чувстваше изтощена, сякаш е късна вечер.
	— Ау!
	Цигарата падна от устата й и прогори поредната малка дупка в паркета. Този път се бе убола сама. Пръстите й трепереха. Въздъхна.
	— Да починем малко. Отпуснете се, Елена.
	Габриел проследи как за момент раменете на младата аристократка увиснаха безсилно. „Все едно се намира на плац в казарма“, мина й през ума. Забавляваше я, че високопоставените руски дами са избягали от властта на пролетариата, а сега позволяват една дъщеря на скитник да ги командва. „Объркан свят“, каза си Габриел, вдигна угарката от пода и си запали нова цигара.
	Загледа се през прозореца навън, за да си отпочинат очите й. Видя мрачен февруарски ден. Днес дори улица „Камбон“ не изглеждаше красива. Дъждът биеше в стъклата — ту неприятният ситен дъждец, типичен за Париж, ту истински порой, от който фугите на дограмата се пълнеха с вода.
	Габриел си помисли, че независимо от времето по-късно ще си направи малка разходка до библиотеката „Огюст Блезо“. Смяташе да се снабди с достатъчно книги за четене, за да изкара поредната вечер без Стравински. Прекрасно беше отново да може да чете необезпокоявана. Нямаше представа какво ще се случи след завръщането му от Испания. Той й пращаше телеграми, звънеше й по телефона, непрестанно я умоляваше и настояваше тя да отиде при него в Мадрид. Габриел му отговаряше с все едни и същи изречения: „Още не съм готова, моля те, дай ми малко време, работата ми е важна…“. За разлика от него тя беше наясно, че няма никакво намерение да изпълни даденото обещание.
	Шумолене на плат я изтръгна от мислите й. Последва тропот, тътрене на крака, въздишки. Учудена, Габриел погледна през рамо.
	Сътрудничките й, шивачките, манекенките, кроячките вече не хвърчаха като пчели в кошер около царицата си, а бяха съсредоточили вниманието си върху една личност, която тъкмо влизаше. Руските аристократки се снишиха в дворцов реверанс, толкова дълбок, че замалко да докоснат пода с челата си. Манекенката, върху която Габриел изпробваше новата рокля, изпълни изключително елегантен поклон, без да я е грижа, че цялата е набодена с карфици. При вида на тази проява на чинопочитание всички служителки оставиха работата си, станаха и се поклониха пред мъжа, появил се неканен в ателието.
	Габриел пое дълбоко дъх. Димът от цигарата запари в очите й, ала не това я накара да примигне. Не беше съвсем сигурна каква сцена се разиграва пред нея. Или може би сънуваше?
	Бе забравила колко впечатляваща личност е той, колко ослепително изглежда. Не мъж, а кула. Сияещ, атрактивен, трениран. Задържа се за миг под касата на вратата и с едва забележим, но невероятно елегантен жест им даде знак да се изправят.
	— Но моля ви, не е нужно — изрече небрежно и закрачи през ателието към прозорците, сякаш се намираше на модно ревю.
	Спря пред Габриел и се поклони дълбоко, сякаш тя е царицата, а не той престолонаследникът — ако някога изобщо щеше отново да има руско царство.
	— Бонжур — поздрави просто Дмитрий.
	Коленете й затрепериха. Сърцето й заби лудо. Не очакваше такъв силен изблик на чувства, когато той се върне в живота й. Като буря, помитаща сибирската тайга. Обърна се към него и с много усилия успя да запази самообладание. Ако десетки двойки очи не наблюдаваха всеки неин жест, непременно щеше да падне в обятията му.
	— Бонжур, мосю — отговори със същия тон.
	— Простете, мадмоазел Шанел, но Негово Височество не позволи да го спрем…
	Задъханата дама на рецепцията, също обедняла руска аристократка, се появи точно навреме, за да изпревари следващите думи на Габриел. Върху изискано бледите й бузи грееха червени петна. Габриел не си спомняше да е виждала служителката си толкова развълнувана дори когато на проба идваше някоя маркиза. Защото модна къща „Шанел“ имаше клиентки и от френската аристокрация.
	Пепелта от цигарата й падна на пода. Тя се огледа за пепелник и каза на госта си:
	— Да отидем в кабинета ми.
	Беглият й поглед недвусмислено укори дамата от рецепцията. Дмитрий Павлович Романов трябваше да бъде отведен на друго място.
	На път по стълбата той каза:
	— Обещах да се видим отново. Ето ме.
	— Виждам. Още тогава ви повярвах — усмихна се Габриел. — Ала не очаквах да завладеете ателието ми с изненадваща атака.
	Добре изиграното възмущение не угаси безгрижния блясък в погледа му.
	— Нима не ми личи, че нямах търпение да чакам нито секунда повече? Първото ми излизане в Париж ме доведе право при вас. Току-що пристигнахме.
	— Вие… и още кой?
	Радостта й угасна. Да не би да се е оженил, докато е кръстосвал някъде между Венеция, Дания, Лондон и Париж? Възможно ли е изненадващото посещение да се дължи единствено на желанието му веднага да й разкаже за новото си семейно състояние?
	— Слугата ми Пьотр и аз.
	— О… аз… аз…
	Коленете й омекнаха, бузите й пламнаха — не успя да го предотврати. По дяволите, държеше се като глупава гъска! Задълженията на домакиня я спасиха от още безумни прояви. Отвори вратата към кабинета си, даде му време да влезе и да огледа мебелировката и попита учтиво:
	— Какво да ви предложа? Кафе? Шампанско?
	Дмитрий не каза нито дума за обстановката. Отклони предложенията с поклащане на главата. Дори не седна. Вместо това оповести:
	— Разполагам с петнайсет хиляди франка. Как мислите, сумата достатъчна ли е да разорим казиното в Монте Карло?
	Божичко, какъв мъж! Разведряващо безгрижен, не я укоряваше в нищо и — най-важното — не поставяше изисквания. Габриел си забрани да сравнява Дмитрий Романов с Игор Стравински, но беше напълно наясно, че по-младият притежава редица предимства.
	Вдигна ръце в знак на капитулация.
	— Ако и аз заложа петнайсет хиляди франка, ще станат трийсет хиляди. С тях ще се забавляваме… известно време.
	Той я погледна в очите и двамата избухнаха в смях. В този момент сякаш развалиха проклятие.
	— Кога тръгваме? — попита Дмитрий с неустоима прямота.
	— Не веднага. Налага се да уредя някои неща…
	— Работата ви. Естествено.
	Въпреки изпълнения с разбиране тон по лицето му пробяга сянка на разочарование. Извади нещо от джоба на жакета си.
	— От радост, че ви виждам отново, забравих да ви поднеса подаръка си. — Подаде й лист евтина хартия. — Надявам се това да ускори пътуването ни.
	Учудена, Габриел разгъна листа. Каквото и да бе очаквала, със сигурност не беше неизвестен адрес в „Ла Бока“ — индустриалното предградие на Кан. Вдигна поглед и безпомощно сви рамене.
	— Какво е това?
	Дмитрий се ухили като ученик, заловен да прави бели.
	— Адресът на Ернест Бо. Парфюмеристът, създал „Bouquet de Catherine“ за руския цар.
	— Но аз си мислех… — Габриел се задъха. — Смятах, че и формулата, и създателят й са изчезнали безследно в Русия!
	— Бо служил в армията на белите и успял да избяга през Мурманск. Отскоро работи при Шири. Доколкото разбрах, фабриката на Шири се намира в Грас, но лабораториите са в Кан. И така, ако желаете да се запознаете с Ернест Бо, няма пречки. Нужно е само да дойдете с мен в Южна Франция.
	Заразяващата непринуденост на Дмитрий беше тъкмо това, от което Габриел се нуждаеше след напрегнатите седмици с досегашния й руски любовник. Освен това той беше свободен — за разлика от Стравински, а перспективата да отидат заедно на Ривиерата приличаше на прекрасен сън. Не беше нужно да прилага специалното си изкуство да убеждава. Тя осъзна напълно колко ценен е подаръкът, който Дмитрий й прави чрез срещата с парфюмериста на руския цар. Беше убедена, че в старата формула на Бо е скрит ключът към желания от нея аромат, нещо повече — той бе предприел разследвания и бе положил усилия да открие Ернест Бо заради нея. Това отвори сърцето й.
	Тя докосна ръката му с нежност и благодарност.
	— Тогава да не губим време. Веднага ще започна с приготовленията за пътуването ни. — Спря за миг, преглътна и започна да развива плана си: — Нужен ни е автомобил. Хубаво би било да пътуваме без моя шофьор, но… — Уплашено отдръпна ръка. Беше й хрумнало нещо. — Умеете ли да шофирате?
	— Винаги на вашите услуги, мадмоазел — поклони се Дмитрий. — Умея да яздя, да управлявам каляска и да шофирам.
	— Звучи прекрасно. Тогава ще отидем да купим подходящ автомобил.
	Той вдигна вежди.
	— Веднага ли?
	— Е, добре, след като обядваме. Почакайте ме тук, моля. Ще наредя да ви донесат кафе. Или каквото пожелаете. Аз ще сляза в ателието да уредя някои неща. Ще побързам.
	Спомни си роклята. Трябваше да я довърши. Дано от сега нататък работата да й спори. Умората се бе изпарила. Радостното очакване й вдъхна неподозирани сили. Изпита чувството, че в живота й внезапно е изгряло слънце.
	Надигна се на пръсти и целуна Дмитрий по бузата.
	— Моля ви, не си отивайте. Ще се върна след малко и ще отидем да обядваме в „Риц“.
	Понечи да се обърне, но той я хвана за рамото и я привлече към себе си. Хватката му беше енергична и буйна. Наведе се да я целуне, но изведнъж спря. Стана предпазлив, деликатен, готов да помоли за позволение. Дъхът му помилва бузите й и Габриел усети силния му копнеж за интимност. Притисна се към него, вкуси крехкото му желание за любов. Това не беше собственическа страст, а нежност, и я трогна до дън душа. Отдели се от него, усещайки върху езика си радост от предстоящото.
	Каква наслада.


>>	Втора глава

	Много скоро неизбежно щяха да станат тема номер едно за клюки. Дмитрий Павлович Романов беше твърде известен, за да се показва с Габриел, без да привлече внимание. Клюкарките го познаваха от вестниците. Американските доларови принцеси, изгарящи от желание да станат истински аристократки, кръжаха около руските благородници като прилепи около светлината. Дори много мъже познаваха от пръв поглед с кого си имат работа: с участието си в убийството на Распутин Дмитрий се беше сдобил с мистериозна аура и славата на съмнителен герой. Още след втората им вечеря в „Риц“ клюката за Габриел и Дмитрий Романов се разнесе из цял Париж. Бъбрива камериерка издаде, че великият княз е влязъл в апартамента на мадмоазел Шанел следобед и си е тръгнал чак на следващата сутрин.
	Габриел не обръщаше внимание на шепненето в ресторанта на хотела, пренебрегваше любопитните погледи на клиентките и служителките. Открай време й беше безразлично какво говорят хората за нея. Навсякъде имаше клюкарки. Сега беше ред да клюкарстват за връзката й с Дмитрий. И какво от това?
	Попита го притеснява ли се, задето дава толкова богат материал за клюки.
	— Не.
	Той й се усмихна, стана от стола и нежно положи длани върху крехките й рамене. Тъкмо закусваха в апартамента й. Масичката за сервиране беше до прозореца, макар че навън беше сив февруарски ден.
	— Не познавам друга жена, с която бих предпочел да ме виждат. Само Коко Шанел.
	Сърцето й неволно заби ускорено. Той опря чело върху главата й и тя се осмели да му зададе въпроса, който я занимаваше от вчера. Мися й бе напомнила, че довечера ще се състои балът с маски на графиня Бомон.
	— Имаш ли желание да се позабавляваме?
	— Да, разбира се, винаги. — Дмитрий я целуна по косата и се изправи. — За какво става дума? — попита на връщане към мястото си.
	— За защитата на моята чест.
	— С пистолети или с шпаги?
	— Нашето оръжие е присъствието ни — обясни тя и добави с усмивка: — Поне така твърди Мися.
	— Щом приятелката ти казва така, навярно има право — кимна Дмитрий, но в следващия момент се намръщи и попита учудено: — Защо го е казала?
	— О, дълга история. Малко е глупава според мен, освен това Мися се чувства по-силно засегната, отколкото съм аз, и…
	Габриел се замисли. Пръстите й несъзнателно късаха парченца от кроасана в чинията й. Май вече не беше толкова убедена, че иска да се пребори с елита. За разлика от Мися, тя бе обзета от несигурност. Беше ли редно да предизвикат скандал само защото според висшата аристокрация Коко Шанел не е нищо друго, освен една обикновена модистка? Жена от простолюдието, която въпреки общопризнатите си умения и нововъведения в областта на модата стои доста по-ниско от преуспелите и приемани навсякъде бизнесмени като Пол Поаре или Франсоа Коти и в никакъв случай не може да се мери с литературни гении или велики художници? И преди всичко: имаше ли право да въвлече Дмитрий в скандал, който засягаше само нея? В следващия миг обаче в главата й се обади дяволитото хлапе, което преобърна сдържаността и несигурността в упоритост и изяви готовност да се пребори със старите възгледи, все едно какво ще струва това.
	В началото плахо, после с укрепнал глас, тя разказа на Дмитрий как Едит дьо Бомон й възложила да проектира костюми за ежегодния й бал с маски.
	— Мадам графинята остана много доволна от моите творения, ала въодушевлението й не се оказа достатъчно да ми изпрати покана. Снобизмът й възмути Мися — приятелката ми се почувства лично обидена и реши тази вечер да попречим на дефилето. Събрала е всичките ни приятели сред хората на изкуството. Не желая да я разочаровам, затова реших да участвам.
	— Защо не ми каза колко важно е за теб да отидеш на този бал? — попита стъписан Дмитрий. — Щях да набавя покана за двама ни и…
	— Много си мил, но не става дума за това — прекъсна го внимателно тя. — Говорим за моето място в обществото, за репутацията ми като самостоятелна делова жена. Помислих си само, че може би ще пожелаеш да присъстваш, когато предизвикаме скандал.
	— Да, но… аз… — заекна Дмитрий и бързо млъкна. Изглеждаше трогателен в смущението и безпомощността си.
	За известно време се възцари мълчание. Личеше му, че с мислите си е далеч. Много далеч от нея, защото в момента тя си спомняше бедното си детство, годините в манастира и изпълненията по кръчмите и ги сравняваше с луксозния живот на преуспяла жена, който водеше днес. Двата периода от живота й нямаха нищо общо. Дмитрий не познаваше такъв живот. Да, той живееше в изгнание и беше зависим от парите на други хора, но не бе изгубил привилегирования си статут. „Той няма да ме разбере“, осъзна тя. В същото време се ядоса, задето бе подхванала темата. Защо да му напомня за разликата в произхода им? Ако сега се подразни от поведението й и обяви Мися за бунтарка (а тя си беше такава), ако осъди приятелката й и откаже да участва в така наречената „шега“, ще се наложи двамата да се разделят. А тя се наслаждаваше на всяка минута с него. Глупаво, глупаво беше да заговори по тази тема.
	Мълчаливо зачака отговора му — и края на започналата едва преди няколко дни връзка, която щеше да намери своя връх в предстоящото пътуване до Ривиерата.
	Той я погледна право в очите и за нейна най-голяма изненада заяви:
	— Знам какво е да се чувстваш отблъснат. — А след кратък миг на колебание продължи: — Когато Феликс Феликсович Юсупов потърси съучастници за убийството на пътуващия проповедник Распутин, аз се включих от самото начало. И аз като него бях убеден, че това е единственият изход, единствената възможност да спасим Русия. Този човек упражняваше фатално влияние върху леля ми, царицата, и нанасяше огромни вреди на скъпата ми родина. Царицата, естествено, изпадна в ярост и нареди да ни екзекутират. Според тогавашните закони обаче никой нямаше право да арестува и да изправи пред съда членове на царското семейство и велики князе. Заточиха Юсупов в семейното имение в Южна Русия, но след абдикацията на царя той се върна в Петроград и не само успя да емигрира, но и изнесе от страната бижута и ценни картини. Сега е един от малкото емигранти без финансови проблеми. Лондончани го честват като убиеца на Распутин.
	Лицето му потъмня и Габриел затаи дъх. Подозираше какво ще последва.
	— С мен беше друго. Въпреки че съм член на царското семейство, ме изправиха пред съда и ме осъдиха. Отказаха се от смъртно наказание, защото народът празнуваше края на Распутин. По онова време бях убеден, че екзекуцията е по-добра от затвора. Никой не успя да умилостиви царицата. Отнасяха се към мен като към убиец. Няма значение, че изобщо не съм докоснал Распутин. Стоях на пост, за да не стане нещо с приятелите ми. Въпреки това обществото се отрече от мен. Все едно бях прокажен. — Той изкриви устни в горчива усмивка. — В крайна сметка в цялата тази работа имаше и нещо добро: един ден облекчиха условията на затворничеството ми. Изпратиха ме да служа в Персия като нисш офицер. Така се спасих. Намирах се твърде далеч, за да попадна в полезрението на болшевиките. Червените разстреляха баща ми и доведения ми брат, а аз се скрих в Техеран. Останалото ти е известно. Сега съм тук и… — Преглътна мъчително и заключи: — … и съм безкрайно благодарен, че те срещнах.
	Габриел кимна безмълвно. Все още не бе нанесъл смъртоносния удар върху връзката им. Добре. Той й подаде ръка през масата и тя сключи пръсти около неговите.
	— Разбира се, ще те придружа тази вечер. Един Романов никога не би се отказал от дуел, все едно какво оръжие избира противникът. Ние, руснаците, имаме такава поговорка: Рискът е благородна работа. И така, Коко, ще предизвикаме скандал!
	„Така ще дадем нов материал за клюки“, помисли си тя. Скандалът беше сигурен. По тялото й се разля забравено чувство на щастие.

	* * *

	Колоната от автомобили напредваше бавно по улица „Пиер Демур“ към входа на Шато Терне. Опашката започваше още от улица „Терне“ и запушваше всички съседни улици в изисканата част на 17-и квартал. Лимузини и кабриолети се движеха плътно един зад друг, спираха пред сводестия портал на осветения от десетки факли и свещи средновековен дворец и от тях слизаха членове на висшето общество и известни бохеми. Клаксони, глухо затваряне на автомобилни врати и стотици гласове изпълваха улиците. Смеховете все още звучаха детински, едва с по-голямата консумация на шампанско щяха да зазвучат истерично. От отворен висок прозорец се носеха чувствени джазови ритми. Подобно на другите, шофьорът на семейство Серт спря пред портата и слуги в униформи на дворцови пажове се втурнаха да отворят вратите.
	— Поканата ви, моля — обърна се един от младите мъже към вече слезлия Хосе и се поклони учтиво.
	— Нямаме покана — отвърна със звънък глас Мися. Говореше високо с надеждата поканените гости, вървящи към двореца в плътни редици, да чуят всяка нейна дума.
	— Това не са ли Мися и Хосе Серт? — попита възбуден женски глас наблизо.
	— Здравейте, Мися, ще пием ли по чаша шампанско? — попита друга жена.
	— Без покана нямам право да ви пусна, мадам.
	Младият мъж очевидно се чувстваше претоварен. Едит дьо Бомон бе наредила на служителите си да се държат учтиво, но не ги беше подготвила за нахалството и отмъстителността на Мися Серт.
	— Простете, мадам, дадени са ми ясни указания.
	— Знаем — намеси се успокоително Хосе. — Предпочитаме да празнуваме с шофьорите на улицата.
	Младият паж шумно пое въздух. В този момент от колата слезе Габриел. Огледа се бързо, констатира, че не са я познали веднага, и остана малко разочарована. Само след секунди обаче се запита дали това положение не е по-приятно от популярността. Бе прочела някъде, че Мися е известна на цял Париж — също както обелискът на площад „Конкорд“. Известността на приятелката й несъмнено беше от значение за замисления скандал.
	Всеки гост, чул поне отчасти диалога между Мися и прислужника, се обърна към нея. Разнесе се учуден шепот. Получи се верижна реакция. Едва започнали да си шепнат, дамите и господата в близост до входа, които очакваха да се здрависат с графа и графинята, предадоха изненадата и предположенията си на по-отдалечените гости. След Габриел от автомобила слезе Дмитрий и целенасочено се отправи към събралите се наблизо шофьори — тогава шепотът се засили до първата тиха гръмотевица преди буря.
	— Позволявате ли да ви предложа цигара? — обърна се великият княз към шофьора на мадам Дьо Ноай.
	Габриел познаваше шофьора, защото мадам беше меценатка на Жан Кокто и понякога разхождаше протежето си из Париж с автомобил. „Колко ли ще се учуди, като разбере, че тази вечер Кокто е приел поканата на Мися, а не на Етиен дьо Бомон“, помисли си тя.
	Дмитрий се погрижи да запали цигарите на няколко души, отиде при Габриел и с доволна усмивка й връчи своята цигара. Запали си нова, пое дълбоко дима и се наведе към ухото й.
	— Виж, май ще се получи…
	Мися стоеше пред прислужниците като аристократка от роман на Балзак. Красива, самоуверена, непоклатима. Хосе Серт се откъсна от сянката й и шумно поздрави пристигналия Пабло Пикасо. Той се включи в играта, сякаш участваше в комедия на Молиер, и зрителите се развеселиха. Колоната напредваше съвсем бавно. Повечето гости предпочетоха представлението на улицата пред балната зала на двореца. Приятелите на Габриел се забавляваха чудесно, дори Дмитрий се наслаждаваше на смяната на ролите. Приличаше на малко момче, което се радва на възможността да прави нещо забранено.
	Тя стоеше отстрани и наблюдаваше безмълвно. Сред новодошлите имаше и приятели на Бой — познаваше ги само бегло, от една-две срещи. Познаваше и красивите метреси, пристигащи под ръка със заможни господа, но не беше разговаряла с тях. Бой я държеше далеч от светските лъвове и кокотките им.


	— _Изглеждаха симпатични. Защо не ги каним? — попита Габриел по време на една разходка с Бой по брега на реката._
	_На излизане от „Максим“ бяха срещнали двойка, която се зарадва на срещата много повече от нейния любим. Бой стисна ръката й и след кратък поздрав забърза по улица „Роаял“. Това си беше направо бягство. Мълчаливо я преведе през площад „Конкорд“ и забави крачка едва когато стигнаха до брега на Сена._
	— _Никога няма да ги поканя!_
	_Резкият му тон я изненада._
	— _Но защо?_
	— _Ти не си като тях!_
	— _Онази жена е много по-красива от мен._
	— _Възможно е, но за мен няма по-красива от теб. Освен това не искам да имаш отношения с кокотки, защото ще се оженя за теб…_


	Бой не се ожени за нея, а кокотките, застанали в края на дългата колона от гости, щяха да бъдат посрещнати в Шато Терне с въздушни целувки. Шивачката обаче бе изключена от списъка на гостите. Шивачка, чийто „перфектен вкус“ наскоро бе похвален изрично от „Вог“. Габриел усети как в гърлото й се надигна жлъчка.
	С ъгълчето на окото си тя наблюдаваше Дмитрий. Той оживено обсъждаше с двама шофьори предимствата на различните марки автомобили, държеше се като един от тях. Изисканите гости често-често се обръщаха изненадани към него. Великият княз се правеше на шут. „Несъмнено го прави за мен — помисли си Габриел. — За малката шивачка, която не е достатъчно изискана, за да празнува с висшето общество.“ Тялото й отново се изпълни с топлина. Усещаше обичта му със сърцето си.
	Дмитрий явно долови погледа й, защото се обърна към нея със сияеща усмивка:
	— Добре ли си?
	— Не знам.
	Не му призна колко съжалява, че в този момент, както често се случваше, е невидима за обкръжението си. Беше един от малкото случаи, когато я обзе желание да е различно. Защо дори дамите, нейни клиентки, не я забелязваха?
	— Бих пийнала нещо.
	Дмитрий се поколеба. Погледна я дълбоко в очите, сякаш четеше в тях като в книга. След миг се завъртя и се провикна към навалицата:
	— Шампанско! Някой ще поднесе ли чаша шампанско на мадмоазел Шанел?
	— Ох! Ах! — Сред множеството отново се надигна шепот. Десетки погледи се насочиха към Габриел. Зяпаха я учудени. Обзе я възбуда, когато няколко дами изкоментираха дискретно, но и доста високо:
	— Мадмоазел Шанел прави такива елегантни дрехи… Защо не са я поканили? Наистина ли Коко Шанел има връзка с великия княз? Мили боже, какво неловко положение!
	Габриел изпита желание да извика на дамата, чийто глас чу, че е абсолютно права, но не можа да я види. Всички се чувстваха неловко. И тя, и другите гости. Най-неприятно беше положението на домакините, семейство дьо Бомон. Планът на Мися успя.
	Въпреки тягостните си усещания Габриел започна да се забавлява. Хосе се бе погрижил за всичко. Насред улицата им сервираха изстудено шампанско от багажника на автомобила. Вечерта премина много весело. Някои от поканените гости се присъединиха към „бунтарите“ и празнуваха заедно с непрекъснато пристигащите бохеми и шофьорите. Все повече зрители ги наблюдаваха през отворените прозорци на двореца. Стотици хора проследиха как под светлините на автомобилните фарове Габриел танцува чарлстон с Жан Кокто, а после и с Пикасо, в ритъма на идващата от балната зала музика. По-късно тя се понесе по паважа в обятията на Дмитрий. Нощта беше топла за сезона, веселието бе в разгара си, но по някое време Габриел започна да зъзне.
	— Време е да заминем на юг — пошепна тя в ухото на Дмитрий.
	Той я притисна силно. Това беше достатъчен отговор.


>>	Трета глава

	При всяко влизане в къщата на улица „Ла Боеси“ №23 Мися се учудваше на промяната, станала с Пабло Пикасо. Сегашното му жилище беше несравнимо с леко занемареното ателие на тепърва добиващия известност художник, който често си сменяше любовниците и се обграждаше с жадни за дискусии, малко или повече успешни или финансово ненадеждни, често и пропаднали приятели. Днес Пикасо разполагаше с резиденция на преуспял художник. Преди три години неговият галерист и меценат Пол Розенберг бе наел къща близо до галерията му. Беше един вид сватбен подарък, символизираше началото на новия живот на Пикасо като съпруг на красивата Олга.
	Голямата продуктивност на художника не промени материалното му положение. Другояче стоеше въпросът с личния живот на Пикасо — междувременно за него се носеха какви ли не клюки, говореше се, че започнал да се отчуждава от жена си. Навярно причината беше в семейство Мърфи от Ню Йорк, наскоро присъединили се към групата. По-специално Сара Мърфи бе обсебила художника. Съществуваше обаче и вероятност поведението му да е следствие от бременността на Олга. В началото на месеца тя роди момченце. Събитието би трябвало да направи щастието на младата семейна двойка пълно, ала приятелите се опасяваха, че бебето ще доведе до още по-голямо отчуждаване или до неочаквана реакция от страна на смятания за безогледен Пикасо.
	Мися считаше за свой дълг да се убеди лично какво е настроението в къщата; а и искаше да види новороденото.
	Прислужничката й отвори вратата и взе палтото й.
	Натоварена с безброй пакетчета — подаръци за Олга и малкия Пауло — Мися влезе в салона, където родилката приемаше гости. „Все едно съм попаднала в двора на кралица по време на утринния й тоалет“ — помисли си веднага тя: балерината, заобиколена от копринени възглавници, изпълняваше драматична майчинска роля.
	Олга Пикасо седеше на един шезлонг като на трон — прелестна, бледа, изтощена, но сияеща. Едва-едва повдигна малката си бяла ръка за поздрав, махна лекичко с пръсти и посочи бебешката количка в ъгъла до камината.
	Огънят хвърляше сенки върху бялата дантела на завивката и личицето на бебето. Според руската традиция го бяха повили стегнато в пелени. Приличаше на матрьошка. Мися знаеше, че във Франция не се отнасят така към бебетата, и се запита дали пък малкият не се поти силно. Видя затворени очички и нежни бузки, блестящи като андалуски портокали под светлината на пламъците.
	— Възхитително малко човече — похвали го тя, както изискваше етикетът. Виждаше съвсем малко от бебето и не бе в състояние да прецени.
	Огледа се нервно за маса, където да остави подаръците. От всичките й пори бликаше пот. В помещението беше ужасно топло. Единствената масичка явно служеше за място, където Олга слагаше всякакви лични вещи: малка икона, книга, детски дрешки. Мися сложи подаръците в едно кресло, с въздишка свали шала от шията си и се обърна към младата майка.
	— Не намирате ли, че Пауло е най-прекрасното момченце на света? — попита Олга.
	— Разбира се — увери я Мися.
	— Толкова е красив — продължи Олга, сякаш не бе чула отговора — и със сигурност ще е много умен. Още отсега изглежда много интелигентен, нали?
	— Да, Олга.
	— Ако можехте да видите ръчичката му, щяхте да разберете, че ще стане велик художник. С такива ръце трябва да рисува… или да дирижира. Ами да, творчеството му е в кръвта.
	— Естествено, Олга.
	Безпокойството на Мися растеше. Дали да си тръгне? Не се чувстваше добре дошла. Разговорът протичаше едностранно, но Олга Пикасо си беше такава. Искаше й се да седне, ала младата майка не се сещаше да й предложи място. В стаята нямаше много възможности за сядане. Върху второто кресло някой бе метнал артистично халат и в момента то приличаше на картина от Реноар. Мися познаваше творбите на Реноар — някога той беше рисувал портрета й. По онова време се вбесяваше ужасно, че седи, без да прави нищо. И днес беше така.
	Нетърпеливо отиде до прозореца, вдигна книгите от стола и ги постави в креслото до подаръците. Приближи стола към шезлонга на Олга и седна.
	— Не смятах за възможно да обичам едно малко същество толкова силно. Вие нямате деца и не можете да си представите какво става с жената след раждането.
	Мися решително смени темата:
	— Как е Пабло?
	— Таткото на Пауло ли?
	За момент Олга се смути. Сякаш се налагаше да си спомни, че става дума за съпруга й.
	— Виждам го рядко. Прекарва времето си в рисуване или с новите си пластики. Експериментира със скулптура. Всъщност нямам представа как е. Навярно Серт е осведомен за състоянието на Пабло по-добре от мен.
	Мися не успя да определи точно какво прикрива тонът в думите на Олга. Наранена ли се чувстваше тя, засрамена или гневна? Във всеки случай слуховете за отчуждаването на Пабло Пикасо от съпругата му се потвърждаваха. Вечерта пред „Шато Терне“ той бе реагирал по-скоро враждебно, когато тя го попита как е Олга. В сърцето й пламна съчувствие към красивата рускиня. Е, да, театралното представление, което й устройваше, изглеждаше доста преувеличено, но то не беше причина младият баща да пренебрегва съпругата си.
	— Пабло просто трябва да свикне с новото положение — опита се да внесе успокоение Мися. — Мъжете нерядко се затрудняват да влязат в ролята си на бащи.
	— Вие със сигурност знаете как е — изсъска Олга.
	Ще каже на Дягилев, най-близкия им общ приятел, че е опитала всичко, но се е провалила, защото Олга е голям инат. „Ако се отнася така и със съпруга си, не можем да му се сърдим, че прекарва повече време в ателието, отколкото с жена си и бебето.“
	Мися реши да остане още пет минути и да си тръгне. Да, пет минути бяха достатъчни. Направи необходимото.
	В последен опит да наведе Олга на други мисли и да прекара оставащото време малко по-забавно, тя започна да разказва на младата майка най-новите клюки:
	— Коко Шанел и новият й приятел смятат да прекарат известно време на Ривиерата…
	— Мислех, че Стравински е на турне в Испания — прекъсна я Олга.
	— О, не — засмя се Мися. — Стравински е минало. Няма да повярвате кой е новият й приятел.
	Изведнъж Олга се разтревожи.
	— Да не е Пикасо?
	— Не, естествено. Не е Пикасо. Положително ще научите, ако мъжът ви се появява в обществото с друга жена.
	По гърба й се стичаше пот и Мися се питаше дали причината е само в горещината от камината.
	— Не, скъпа, Коко замина с великия княз Дмитрий Павлович Романов. Цял Париж говори за тях.
	— О!
	Олга видимо се впечатли.
	Мися остана много доволна от реакцията й. Най-после беше в стихията си.
	— От една седмица се показват в обществото. Хранят се заедно в „Риц“ и, естествено, всеки се досеща, че вечерите не завършват с десерта. Той присъства и на малкия скандал в чест на семейство Дьо Бомон.
	Олга не я разпита за скандала. Явно се интересуваше повече от други аспекти на събитията.
	— Смятах, че Консуело Вандербилт работи енергично за развода си с херцог Марлбъроу само защото има връзка с Негово Височество. Не вярвам амбициите й да са свързани с извънбрачните връзки на мъжа й.
	Последната забележка възмути Мися, но тя не възрази. Предпочиташе отношенията да са ясни. Така бе постъпила при първия си брак, а после и при раздялата с втория си съпруг. Не харесваше любовните триъгълници. Точно затова бе възразила решително срещу връзката на Коко с Игор Стравински.
	— Не, не, не — заяви със задоволство тя. — Дмитрий Павлович е свободен мъж, може да прави каквото иска. А Консуело Вандербилт, по-точно лейди Спенсър-Чърчил, вече е хвърлила око на Луи-Жак Балсан.
	Не уточни, че новият любовник на известната американска мултимилионерка е брат на Етиен Балсан. „Светът, в който живеем, е толкова малък“, замисли се тя. После й хрумна и друго: дали Стравински вече знаеше, че е изгубил Коко заради един неженен велик княз?
	— О, значи Консуело Вандербилт е хвърлила око на Луи-Жак Балсан — повтори с въздишка Олга. — Откакто родих, не чувам нищо ново, нищичко. Знаете ли как върви турнето в Испания? Много се надявам Дягилев, Стравински и трупата да жънат успехи.
	Мися се стъписа. Нима бе изрекла мислите си относно Стравински на глас? Ако да, значи беше прибързала. Не желаеше тъкмо Олга или Пабло Пикасо да уведомят изоставения любовник за новата любов на Коко. Предпочиташе лично тя да съобщава важните новини. Слуховете се разпространяват бързо, а Мися мразеше да остава на заден план. Е, поне Олга я смяташе за достатъчно значителна личност, за да я разпита за успеха на турнето.
	— Доколкото ми е известно, навсякъде ги изпращат с бурни аплодисменти — отвърна тя.
	— О, аплодисменти значи? Колко хубаво.
	Мися престана да слуша. Разговорът с Олга започваше да й досажда. Пак се изпоти. Изпълнила си бе задължението и вече можеше да си върви.
	В пристъп на великодушие тя стисна изненадващо студената ръка на Олга.
	— Време е да тръгвам, скъпа.
	— Обещавате ли ми да дойдете пак и да следите как се развива Пауло? Нашият син прави по нещо ново всеки ден, уверявам ви.
	Вместо отговор Мися я дари със сияеща усмивка и силно ръкостискане. Не беше готова за повече. Излезе от жилището със скорост, подходяща повече за бягство, отколкото за сбогуване с добра позната.
	Щом се озова на улицата, вдъхна дълбоко влажния зимен въздух. След претоплената стая студът й подейства благотворно. Дори не закопча коженото си палто, остави ледения вятър да прониква до тялото й. Болката в челото, стегнала главата й в железни клещи, се разсея. Облекчена, че е избягала от потискащата компания на Олга Пикасо, Мися издиша и проследи как топлият й дъх образува облачета.
	Поразходи се малко из 8-и квартал, погледа красивите сгради от пясъчник. Кварталът беше изцяло оформен от градостроителя Жорж-Етиен Осман и Мися не се насищаше да съзерцава творението му. По някое време забеляза жълто-синя табела на пощенска служба.
	Имаше чувството, че вече не е господарка на действията си. Движеше се сякаш направлявана от чужда ръка, не можеше да си обясни какво прави. Знаеше само, че е длъжна да предприеме нещо, за да приключи с един грях. Така щеше да е най-добре за всички участници.
	Без да търси повече причини за постъпката си, тя помоли за бланка за телеграма и писалка. Един мъж на средна възраст тъкмо бе освободил мястото до масичката за клиенти и тя го зае незабавно.
	Сложи бланката върху плота, издърпа ръчната си чанта към лакътя на лявата ръка, за да се опре удобно, и започна да пише:
	_Коко Шанел предпочита велики князе пред хора на изкуството!_
	Уплашена да не размисли, се обърна бързо и се втурна като подгонена към гишето. Избута настрана жената пред себе си и без да слуша протестите й, заяви:
	— Извинявайте, случаят е спешен.
	Чувството й подсказваше, че не е лъжа.
	— Много ви моля, незабавно изпратете телеграмата до хотел „Палас“ в Мадрид — обърна се тя към пощенския служител. — Получателят е мосю Игор Стравински.


>>	Четвърта глава

	Двигателят на ролс-ройс „Силвър Гост“, лакиран в необичайно нощно синьо, бръмчеше равномерно като шевна машина. Покрай автомобила прелитаха все още голи от зимата дървета. През отворените прозорци влизаше хладен вятър, люлееше спуснатия покрив и си играеше с косата на Габриел, подаваща се изпод кожената шапчица. Иззад сивите облаци проблясваха слънчеви лъчи — предвестници на пролетта — и се отразяваха във фигурата върху капака и в алуминиевото арматурно табло.
	Предния ден беше много топло и след пробното пътуване до Руан Дмитрий получи слънчево изгаряне. При връщането му в Париж портиерът отказа да го пусне в хотела, защото при вида на зачервеното му лице го взе за пияница. Случаят се изясни, двамата с Габриел се смяха на произшествието, ала тя се надяваше да не излага повече на подобни неприятни събития изискания си любовник. Спонтанно го помилва по бузата с връхчетата на пръстите.
	— Забранено е да се докосва шофьорът — пошегува се той, устремил поглед право пред себе си. — Излагаш се на опасност да сваля ръце от волана и да те целуна.
	Габриел скри ръце в скута си.
	— Няма да издържа да не те докосвам чак до Мантон.
	— И аз няма да издържа. Затова най-късно на половината път ще направим почивка.
	„Навярно ще спрем в Оверн“ — мина й през ума. С Бой често пътуваха на юг, но никога не бяха спирали в родното й място. Странно защо, днес беше изпитала потребност да се върне в селото, където бе отраснала, където бе починала майка й. Навярно за да извика на вулканичните скали и хълмистите пасища, на изградените от базалт средновековни градове и на паянтовите селски къщи, че плахото момиченце, живяло в отчайваща бедност, днес е преуспяла, богата жена, която може да си позволи да отиде на дълга почивка на Лазурния бряг, придружена от великия княз Дмитрий Романов.
	Първо смятаха да прекарат няколко дни на хотел в Мантон, където никой не ги познаваше. Мястото не беше достатъчно светско и нямаше да дават поводи за клюки. Клюкарите предпочитаха да се забавляват в Монте Карло, Кан или Антиб. Най-вече Дмитрий копнееше за анонимност. Това желание не бе свързано единствено с обществения му статут. Разказа на Габриел, че го преследват и полицията, и френски агенти, и болшевишки шпиони. Познат от френското Вътрешно министерство му доверил за съществуването на досие, документиращо буквално всяка негова крачка.
	— Всяка държава има свои причини да ме контролира, но всички се интересуват какви политически цели преследвам — заключи мрачно той. — А аз просто искам да съм с теб, Коко, и да се насладя на малко слънце.
	„В Оверн ще си също толкова неизвестен, колкото и в Мантон“, помисли си тя.
	— Не би било зле да… — подхвана тя и в същия момент Дмитрий попита:
	— Какво искаш да…?
	И двамата млъкнаха, леко смутени, че са заговорили по едно и също време. Все още бяха твърде млада любовна двойка, за да отгатват автоматично мислите на другия. Габриел неволно се запита дали ще изпита такова единение с Дмитрий. С Бой се бе стигнало дотам, но с него беше друго.
	— Първо ти — подкани я Дмитрий.
	Тя бе изгубила нишката. Споменът за Бой заплашваше да я надвие. Забрави детството си в Оверн. При последното пътуване до Южна Франция Етиен Балсан бе избрал друг маршрут, освен това беше през нощта… Нищо не можеше да се сравни с днешното пътуване, въпреки това тя изведнъж се почувства като в тъмен тунел. Спомни си най-ужасните часове в живота си.
	— Какво искаше да кажеш? — прекъсна мълчанието Дмитрий.
	Тя потрепери, сякаш я бе изтръгнал от кошмар, и прошепна:
	— Вече не помня.
	За известно време се възцари тишина, нарушавана само от бръмченето на двигателя и воя на вятъра. Габриел погледна колебливо към Дмитрий. Дали се е разсърдил, че вниманието й очевидно е насочено към друго… към друг? Връзката им все още беше крехка и нестабилна като едва скроена рокля. Още не бяха прекарали достатъчно време заедно. Лицето му си оставаше непроницаемо. Внимателно следеше шосето пред автомобила. По нищо не личеше да се чувства засегнат. Тя сведе поглед и си пожела по-скоро да стигнат до целта на пътуването им.
	— Сетих се — подхвана внезапно той. — Още не си ми казала какво всъщност искаш от Ернест Бо. Уговорих среща с него, предупредих го, че ще бъда придружен от дама, заинтересована от специален парфюм, подобен на „Bouquet de Catherine“. Но не знам какво целиш.
	— О, но аз още във Венеция ти разказах за намерението си да създам свой парфюм. „Eau de Chanel“…
	— Тогава чух само намеци.
	— Защото става въпрос за нещо малко. Идеята е да произведа стотина флакона. Коледен подарък за най-добрите ми клиентки.
	Дмитрий обърна глава към нея.
	— Наистина ли полагаш толкова усилия само заради дамичките, на които се подигра пред „Шато Терне“?
	— Да, така изглежда — призна тя. — Тъкмо по тази причина ми се ще да произведа най-доброто, създавано досега в лаборатория.
	Дмитрий я дари с широка усмивка.
	— Радвам се да ти помогна в това начинание.
	— Най-добре се обърни отново към шосето и внимавай в пътя. Само така ще можеш да ми помогнеш.
	Той се засмя и изпълни подканата й.


>>	Пета глава

	Диригентската палка се счупи върху нотния пулт и изпращя неприятно. Слисан, Игор Стравински се втренчи в своя работен инструмент. Палката му беше дълга трийсетина сантиметра, а сега държеше само едно парче.
	След секунда той се разкрещя на музикантите:
	— Не можете ли да четете? На това място тактът се изменя в шест четвърти. Свирете, както е в партитурата, ако обичате!
	Размаха остатъка от палката и с яден жест я запокити към оркестъра. За щастие не улучи никого.
	Сергей Дягилев неволно въздъхна. Преди минута се бе промъкнал безшумно в първата ложа до сцената. Настанил се беше на един от задните столове. Точно навреме, но не за да проследи репетицията на оркестъра, а за да преживее гневния изблик на композитора. Очакваше, естествено, Стравински да побеснее след получаването на телеграмата от Париж, затова го държеше под око. Не очакваше обаче приятелят му да изпадне в дива ярост.
	— Той е пред нервен срив — установи седналата до него Бронислава Нижинска. Балерината, която отскоро се опитваше да се занимава с хореография, произнесе диагнозата си трезво, сякаш състоянието на Стравински бе неизбежно.
	— Ревнува — обясни шепнешком Дягилев.
	Неочаквано се върна в мислите си няколко години назад, към съвместната си работа с Вацлав Нижински, гениалния брат на Бронислава. Отношенията им бяха прераснали в бурна любовна връзка.
	Да, Бронислава знаеше какво означава нервен срив. Преди две години в Санкт Мориц, по време на частно балетно представление, Вацлав рухна и се наложи да го отведат в психиатрична клиника в Цюрих. Едва тогава Дягилев разбра, че Нижински страда от шизофрения, и преживя страшен шок, много по-силен от отчаянието му, когато преди няколко години Вацлав му бе обърнал гръб и се беше влюбил в жена, а накрая дори се бе оженил за нея. Танцьорът, вдъхнал живот на балета „Петрушка“ от Стравински и обявен за най-добрия в света, не бе успял да се отърве от лудостта и днес живееше в лечебно заведение.
	Ами ако композиторът, претърпял любовно разочарование, е заплашен от същата участ? Ужасен, Дягилев извади онази прословута кърпичка от джоба си и я притисна върху устата си.
	Докато Стравински крещеше на един от испанските сценични работници да му намери нова диригентска палка, Бронислава попита:
	— За мадмоазел Шанел ли става дума?
	Притеснен, Дягилев проследи как сред музикантите настана недоволство. Никой не бе сбъркал. Точно сега не беше моментът оркестърът да се настрои срещу диригента. Досега турнето вървеше много добре. После обаче пристигна онази безумна телеграма. Понеже беше без подател, импресариото посъветва Стравински да забрави съдържанието възможно най-бързо. Ала композиторът, убеден, че му слагат рога, побесня.
	— Поръчал е да разследват случая в Париж — прозвуча приглушено гласът му през кърпичката на починалата велика княгиня Мария Павловна. — Оказа се доста лесно да се разкрие, че всяка дума отговаря на истината. Игор Фьодорович просто се обади в дома на Коко Шанел в Гарш и Екатерина му разказа как наскоро в „Бел Респиро“ се нанесъл някакъв си Пьотр, прислужник на великия княз Дмитрий Романов. Мъж като мечка, невероятно търпелив в общуването с децата. Малките често си играят с дъщеричката на прислужника, Фьодор, Людмила, Святослав и Милена са луди по руснака. Радвам се, че поне тези малки човечета са щастливи.
	— Фактът, че прислужникът живее в нейната къща, не е доказателство за връзка между мадмоазел Коко и Негово Височество — възрази Бронислава.
	Угрижен, Дягилев поклати глава. Прибра кърпичката в отредения за нея джоб и отново подхвана:
	— Така е, но всички знаят, че онзи Пьотр се е нанесъл в къщата на Коко, защото тя и новият й любовник са заминали на Ривиерата. Само двамата.
	— Навярно си прав — кимна Бронислава. — Явно това е краят на връзката между Стравински и Коко Шанел.
	— Обичам прозаичността ти — въздъхна Дягилев.
	Акустиката в оперната зала носеше извисилия се глас на Стравински чак до най-задните места на последния балкон.
	— Вървете си! Вървете си! — крещеше той на първата цигулка. — И си прочетете нотите! Упражнявайте се, защото музиката трябва да звучи, както аз съм я написал, а не както искате вие!
	В знак на протест срещу лошото отношение към концертмайстора музикантите от щрайха започнаха да чукат с лъкове по инструментите или нотните пултове. Обикновено този жест означаваше одобрение, но днес се превърна в истински бунт на цигуларите, виолистите и челистите от предните редици. Понеже репетицията беше за целия оркестър, духачите също се включиха в демонстрацията, като забарабаниха с пръсти по пултовете.
	— Революция! — ревна Стравински. — Аз съм композиторът. Единствен аз интерпретирам тези ноти правилно. Всички вие грешите. Свирите фалшиво, фалшиво, фалшиво!
	Сергей Дягилев скочи от стола.
	— Трябва да се погрижа за Игор, иначе ще се стигне до бойкот на оркестъра!

	* * *

	Стравински въртеше между пръстите си водната чаша, пълна догоре с водка. Светлината, падаща през цветните стъкла на куполния покрив, носен от колони, се пречупваше в напитката и я изпъстряше със сини, жълти и червени точки. Двамата с Дягилев седяха на една маса в кръглото фоайе на хотела — по-точно, Стравински не седеше, а се бе излегнал в бароковото кресло.
	„Оживяват страданията на Христос“, помисли си Дягилев и пийна малко шампанско, за да си вдъхне смелост. Предстоеше му труден разговор. Налагаше се да ободри своя композитор, но нямаше представа какво да му каже. Не бе в състояние да изрече фрази от рода на „Не си струва да се мъчиш заради Коко“ или дори „Коко е мръсница“, макар да съзнаваше колко утешително ще прозвучат. Не, той дължеше на меценатката си поне малко лоялност.
	— Тя е лъжкиня — процеди ядно Стравински. — Лъжкиня и измамница!
	— Я стига — махна сърдито Дягилев. — Всички жени са непостоянни. Днес искат едно, утре — друго. Всеки път различно. — „Или друг мъж“, прибави мислено.
	— Ще убия тази предателка — изръмжа Стравински, вдигна чашата и отпи голяма глътка.
	— Ако ще ти помогне, направи го. Но само в мислите си, моля те!
	Стравински го изгледа злобно.
	— Какво означават тези думи? Естествено, че ще я убия! — Той остави чашата върху масата и протегна ръце. Пръстите му трепереха. — Ще положа длани върху тънката й бяла шия и ще я удуша!
	Заплахите бяха произнесени сериозно и стреснаха Дягилев. Голямата война и революцията в Русия бяха твърде брутални и струваха живота на хиляди добри хора, затова не биваше да се шегуват с насилственото причиняване на смърт.
	Дягилев, естествено, също познаваше болката да си изоставен. Побеснял от ревност, беше изхвърлил от живота си Вацлав Нижински. Леонид Масин си бе отишъл, защото Дягилев реагира яростно срещу връзката му с онази танцьорка. Днес съжаляваше и за двете раздели. Не по лични причини, а като импресарио на балета, но се бе примирил. Ако беше убил някого от двамата мъже, сигурно щеше да се измъчва много по-силно.
	— Остави Коко на мира — отрони умолително той. — Нищо не можеш да промениш и…
	Млъкна, защото пианистът в залата бе започнал работа и звуците на пианото огласиха голямото помещение. Изненадващо музикантът не предложи на гостите на хотела задължителния джаз, а фолклорни мелодии. Първо импровизира фламенко, после песен от операта „Кармен“. „Наистина странно — помисли си Дягилев — най-испанската от всички опери е написана от французина Жорж Бизе.“
	Стравински пренебрегна възраженията му. Явно вдъхновен от мелодията, отбеляза:
	— Бих могъл, естествено, и да я пронижа с нож.
	Грабна чашата си и се загледа във водката, сякаш тя съдържаше отговора на мислите му.
	— Приятелю, ти преживяваш драма, но не се намираш на сцената.
	— Каква трябва да е дължината на острието, та проникването да има ефект?
	— Моля те, Игор! За какво мислиш? Става дума за човек, за крехка жена! Убийството е кърваво дело. Истинската кръв е много по-неприятна от сместа от глицерин, желатин и фуксин, която използваме в театъра.
	Стравински отново отпи глътка водка.
	— Добре де, няма да използвам нож. Прав си, Сергей. Ще я удуша.
	Пак остави чашата върху масата. „В името на всички светии, той говори сериозно“ — каза си уплашено Дягилев.


>>	Шеста глава

	Мантон се оказа лошо решение. Хотел „Ривиера Палас“, избран от Габриел, изглеждаше много представителен: издигнат в подножието на една скала, с форма на средновековна крепост, с тераси, където растяха палми и лимонови дръвчета в огромни глинени гърнета, и с великолепно оформена градина. Ала атмосферата беше мрачна, сякаш се намираха в шотландски замък. Нямаше нищо общо с лекотата, която Габриел свързваше с Лазурния бряг и която търсеше в близостта на Дмитрий. Навярно меланхолията се дължеше и на многото гости от Северна Европа, дошли тук да се лекуват от испански грип, туберкулоза или ревматизъм.
	През деня Габриел се чувстваше обкръжена от болести, нощем я преследваха демони. Заспиваше едва на зазоряване и оставаше в леглото до обед. Дмитрий обаче не се оплакваше. Ставаше сутрин рано и отиваше да играе голф или се разхождаше край морето. Разказваше й как наблюдавал рибарите или италианските семейства с малки деца, които си играели в пясъка, фактът, че не прекарват заедно всеки час от почивката си, я гневеше. Налагаше се той да се съобразява с потребността й от сън, а това не отговаряше на разбиранията й.
	— Общото ни пътуване не започва добре, нали? — попита го тя по време на лекия обяд на хотелската тераса.
	От мястото си виждаше сапфиреносиньото море и отразяващото се в него пролетно слънце. Беше изненадващо топло.
	— Искам да те направя щастлив, ала, боя се, не ми се удава много добре.
	Той се усмихна и взе ръката й.
	— Напротив, Коко, ти ме правиш щастлив. Вълнуващо е един човек да бъде толкова загрижен за мен и да полага всички усилия…
	— Мадам?
	Към масата им се бе приближило пиколо.
	— Мадмоазел — поправи го тя, без да помисли.
	След миг се сети, че се е записала в хотела под името Девол. Когато пътуваше инкогнито, използваше моминското име на майка си Йожени. Тук не беше известната в Париж модистка, а придружителка на великия княз Романов — лице, на което обръщаха повече внимание, отколкото на мидинетката Коко Шанел.
	— Простете, мадмоазел, помислих си… — Момчето не само се обърка, но и се уплаши от грешката си. Продължи безпомощно: — Телефонно повикване за вас от Париж. Било спешно.
	Дмитрий вдигна вежди.
	— Неприятности в ателието?
	— Кой се обажда? Каза ли си името? — попита Габриел и стана.
	— Да, мадам… простете, мадмоазел. Името му е Льоклерк. Мосю Жозеф Льоклерк.
	— Неприятности у дома — заключи Габриел.
	Тя възпря Дмитрий да я придружи до телефонната кабина в хотела. Влезе и притисна слушалката до ухото си.
	— Какво се е случило? — попита, без да поздрави.
	Чу се пращене, последвано от добре познатия глас на Жозеф:
	— Извинете за безпокойството, мадмоазел. Мосю Дягилев помоли да ви уведомя незабавно, все едно къде се намирате.
	— Сергей Дягилев?
	Габриел седна на тясната пейка. В ума й изникваха най-различни варианти на неприятни събития, но не й хрумна нищо толкова спешно, че да оправдае това тревожно повикване.
	— Да не се е разболял? Добре ли е?
	— Мисля, че е добре, мадмоазел. Мосю Дягилев първо изпрати телеграма, а после се обади по телефона — съобщи верният й слуга. Чу се шумолене на хартия, преди да продължи: — Най-добре да ви я прочета. — Жозеф се покашля. — „Не идвай в Мадрид — стоп. Стравински иска да те убие.“
	В първия момент Габриел си помисли, че не е разбрала правилно.
	— Моля? Нима казахте „да те убие“?
	— Мосю Дягилев повтори предупреждението си по телефона. Аз го успокоих. Казах му, че нямате никакво намерение да ходите в Мадрид, защото си имате други планове. Надявам се да съм постъпил правилно.
	— Разбира се, Жозеф, точно така.
	Габриел задърпа нервно рамката на слънчевите очила — бе ги свалила при влизането си в полутъмното хотелско фоайе. Стравински беше отпътувал за Мадрид преди много време и беше съвсем естествено вече да е схванал, че тя няма да го последва. Нима бе толкова луд по нея, та да реагира на неизпълненото й обещание със заплахи за убийство? Или е узнал за връзката й с Дмитрий Романов? В Париж двамата не се криеха и беше твърде възможно клюката да е стигнала до Мадрид. Въпреки това й бе трудно да приеме сериозно жаждата за отмъщение на бившия си любовник.
	— Ако мосю Дягилев се обади отново, кажете му следното: радвам се на най-добро здраве и не възнамерявам да променям това състояние. Кажете му още, че никога не съм имала планове да ходя в Мадрид.
	— Както желаете, мадмоазел. Обаче… — Жозеф млъкна за миг, после прибави тихо: — Внимавайте, моля.
	— Разбира се! — Веселият й смях прозвуча изкуствено. Точно така се чувстваше. — Има ли още нещо?
	— Мосю Дягилев спомена за анонимна телеграма, подадена от пощенска служба в 8-и квартал, адресирана до мосю Стравински в „Палас Хотел“, Мадрид. Пишело, че мадмоазел вече… — Жозеф се покашля отново, явно му беше неловко — … че мадмоазел сега предпочита велики князе.
	Мися!
	„Телеграмата сигурно е от Мися“ — разбра веднага Габриел. Не познаваше друг човек, който с такова удоволствие да играе ролята на съдбата. Тази змия!
	— Благодаря ви, Жозеф — изрече след дълга пауза тя. Бе успяла да се овладее. — Как са кучетата?
	— Чувстват се отлично, мадмоазел. При нас всичко с наред. Бих искал също да знаете, че преди няколко дни мосю Стравински се обади от Мадрид и проведе дълъг разговор със съпругата си. Стори ми се необикновено. Не се е случвало друг път.
	„Разпитал я е какво става“ — сети се Габриел.
	— Разбирам — проговори тя. — Моля, поздравете от мен мадам Стравинска и Мари. Довиждане, Жозеф.
	Окачи слушалката и постоя още малко в телефонната кабина, загледана в безмълвния апарат. После стана, отвори вратата и помоли госпожицата от телефонната централа да я свърже с Париж.

	* * *

	— Мися отрича всичко — приключи разказа си Габриел. Облегната удобно в плетеното кресло, тя си играеше с незапалена цигара. Докато тя говореше по телефона, Дмитрий се бе преместил от масата за хранене на по-приятно място в градината. — Възмути се, задето я смятам за авторка на телеграмата до Стравински, и заплаши никога повече да не говори с мен. Никога — това означава, че няма да се обади до края на почивката ни. — Усмихна се на себе си. — Щом се върнем в Париж, всичко ще е постарому.
	— Приемаш ли сериозно заплахите на Стравински?
	Дмитрий запали клечка кибрит и й поднесе огънче. Габриел пое дълбоко дима и се загледа замислено след малките колелца, понесени от пролетния бриз. Погледна Дмитрий и призна:
	— И да, и не. Честно казано, не знам. Игор Стравински е много властен, има силно изразено собственическо чувство, но той е човек на изкуството. Композиторите никога не са брутални, нали? Според мен музикантите се страхуват твърде много за ръцете си, за да убиват с тях.
	В следващия миг осъзна, че няма представа как човек става убиец. Мъжът, с когото в момента безгрижно споделяше масата и леглото, й се бе заклел, че не е убил Распутин, но несъмнено беше участвал в заговора, довел до това убийство. И днес, почти четири години след събитията, той очевидно не съжаляваше за стореното. Дмитрий беше елегантен, отзивчив, деликатен — но същевременно бе един от заговорниците, участвали в убийството на Распутин. По тялото й пробяга студена тръпка. „Май пролетният вятър не е чак толкова топъл“ — мина й през ума и уви ръце около кръста си.
	— Страхуваш ли се от него?
	— Не — отговори спонтанно тя.
	Дмитрий й зададе въпроса още докато мислите й бяха заети с неговия предишен живот. Не се страхуваше от него, знаеше, че убийството на Распутин е извършено по политически мотиви и няма нищо общо с претенциите на отхвърления любовник. Само че Дмитрий имаше предвид Стравински, а той беше гений, мъж със силни емоции.
	Пое дълбоко цигарения дим, помисли малко и повтори с искрено убеждение:
	— Не.
	— Обаче си угрижена — настоя Дмитрий.
	Габриел въздъхна и угаси фаса в пепелника.
	— Щом непременно искаш да знаеш — да, загрижена съм. За Игор, не за мен. Опасявам се, че отново ще започне да се държи като глупак. Не ми е приятно мъж като него да стане достоен за съжаление.
	— Една руска поговорка гласи: добре е да имаш ум, но още по-добре е да имаш умен приятел. — Дмитрий се ухили като хлапак. — В момента, в който срещне друга умна жена, Игор Стравински ще се вразуми.
	— Той е женен, Дмитрий — напомни му сериозно Габриел.
	— Тогава да се надяваме приятелката ти Мися да постигне успех и Стравински да се върне при семейството си. Ще ги оставиш ли да живеят при теб… при дадените обстоятелства?
	— Естествено — кимна тя. — Екатерина и децата няма къде да отидат.
	— А ти? Нима ще живееш под един покрив със Стравински, когато се върне в Париж?
	Първият й отговор беше вдигане на раменете. След кратък размисъл тя обясни тихо:
	— Явно покупката на „Бел Респиро“ не беше добра идея. Обичам апартамента си в „Риц“, но по-практично е да разполагам с жилище в Париж, отколкото да имам селска къща.
	Млъкна, учудена от самата себе си. Констатацията бе излязла от устата й изненадващо лесно. Наистина ли беше готова да напусне вилата в Гарш, купена от Бой за тях двамата — за кого другиго? С поглед назад можеше спокойно да признае, че там щастието не е живяло нито ден.
	Продължи, говорейки повече на себе си, отколкото на него:
	— Сега обмислям положението и намирам, че бих предпочела да притежавам вила на Ривиерата…
	Млъкна рязко. Защо разсъждаваше на глас в присъствието на Дмитрий? Засмя се пресилено.
	— Пазарът на недвижими имоти в Мантон обаче не ме интересува — заяви тя и се засмя още по-пресилено.
	В смеха й нямаше веселие и това се дължеше на самата нея. Смееше се на заблудите си, на преследващите я демони. Изпита горчивина, защото знаеше, че заплахата на Стравински да я убие ще я лиши от сън през нощта.
	— По-добре да отидем в Монте Карло — предложи Дмитрий, сякаш бе прочел мислите й. — Какво ще кажеш да се настаним в „Ривиера Палас“? Така няма да се налага да запомняме ново име. — Наведе се към нея, посочи с глава възрастната английска двойка, заета със старо издание на „Таймс“, послуша шумоленето на хартията и зашепна: — В Монако положително ще е по-приятно и се надявам оживлението там да ти помогне да се успокоиш. Освен това оттам до Кан не е далеч. Нали трябва да отидем и при Ернест Бо!
	— Абсолютно споделям мнението ти — отвърна тя и очите й заблестяха.


>>	Седма глава

	В Мантон Габриел и Дмитрий бяха останали анонимни, скривайки се сред буржоазната публика под мантията на чуждо име. Пребиваващите в Монте Карло дами и господа от висшата класа обаче познаваха великия княз — той принадлежеше към каймака на обществото. Беше напълно безсмислено да се представят под други имена.
	Още в Париж Габриел бе разбрала някои неща за положението на любимия си, но в Монте Карло за първи път осъзна какво означава да си в центъра на обществения интерес и да наблюдават с любопитство всяка твоя крачка на публично място. В сравнение с вниманието, което двамата с Дмитрий привлякоха в Монте Карло, клюките след няколкото им интимни вечери в „Риц“ представляваха безобидни приказки. Всички гости на хотел „Ривиера Палас“, кацнал високо над града, както и посетителите на казиното, жадно зяпаха неравната двойка и много скоро Дмитрий предложи да вечерят в апартамента си, за да не се превръщат в атракцията на ресторанта. Габриел не видя причини да му възрази, но най-неочаквано се запита дали пък не й е по-приятно да я виждат редом с него.
	_Погледнете каква дама се е пръкнала от копелето на пътуващия търговец и перачката от Оверн! Висшето общество в Париж не прие тази жена, но великият княз Романов я обожава._
	Не му каза какво я вълнува. В крайна сметка в тялото й биеше сърце на просто, сдържано момиче, което предпочита да слуша, не да говори. Без възражения прие да вечерят в удобния апартамент с изглед към стотиците светлини на града и пристанището, трепкащи като светулки в мрака. Персоналът им донесе сребърни свещници с бели свещи, чиито пламъчета се отразяваха в кристалните чаши с бургундско. Насладиха се на стриди и хайвер. Габриел изобщо не се замисляше за разходите — също както в началото на кариерата й като модистка, когато нямаше понятие от финанси и счетоводство.
	По онова време тя посвещаваше цялото си време и цялата си страст на своите шапки, на служителите и на клиентките си. Не се занимаваше с нищо друго. За разлика от днес, тогава тя нямаше ни най-малка представа колко пари има в сметката си, кой има достъп до парите й и дали не е на червено.


	_В Париж беше хладно и мокро — обичайното време. Дъждът барабанеше по прозорците на малкия ресторант в „Сен Жермен“, където двамата с Бой хапваха от последните стриди за сезона. Габриел, щастлива от откриването на първия си магазин на улица „Камбон“, за първи път се чувстваше приета и достойна. Вече никой не я наричаше на малко име или Коко. За всички беше „мадмоазел“, личност, на която дължат внимание и уважение. Дори най-изисканите дами се вслушваха в мнението й, когато си избираха шапка._
	_Завладяна от чувствата си и в най-добро настроение, тя възкликна:_
	— _Печеля много пари. Бизнесът ми върви блестящо. Толкова е просто — само подписвам и осребрявам чекове._
	— _Да, не е зле — прозвуча предупредително приглушеният глас на Бой. — Само че… — След кратко колебание той й припомни: — Имаш дългове към банката._
	_В първия момент Габриел го погледна слисано, после се ядоса. Очите й светнаха като черни диаманти._
	— _Какво означава това? Аз печеля пари. Много пари, знам го съвсем точно. Ако не са достатъчно, банката няма да ми дава кредит… Или?_
	_Под настойчивия му поглед последният въпрос прозвуча като предпазлив шепот._
	— _Банката ти отпуска кредити, защото съм дал необходимите гаранции._
	_Габриел пое шумно въздух._
	— _Нима твърдиш, че не съм спечелила сама парите, които харча?_
	— _Тези пари принадлежат на банката. — Бой се пресегна през масата и стисна ръката й. — Вчера ми се обади директорът. Според него харчиш доста неразумно. Искам да го знаеш, но не е нужно да се притесняваш. — Нежно помилва пръстите й. — Не е толкова важно._
	_Жестът му целеше да я успокои, ала нежността му постигна точно обратното. Габриел побесня. Радостта от новото й положение се изпари. „Всичко е лъжа — помисли си тя — само лъжа.“ Пак се бе превърнала в незначителната малка шивачка, в наивното селско момиче, издържано от богат господин. Не желаеше да е така. Работеше, за да е самостоятелна и уважавана. Парите бяха ключ към успеха. За жена като нея парите означаваха свободата да прави каквото иска, да е такава, каквато иска. Бой беше живото доказателство за тезата й._
	— _Защо човекът от банката се е обадил на теб, а не на мен? Нали сметката е на мое име! Или може би се лъжа?_
	_Този път тя зададе въпроса не шепнешком, а с треперещ от гняв глас. Даже рязко издърпа ръката си._
	— _Защото аз поръчителствах за теб с депозирани ценни книжа — отвърна тихо той. — Нали ти казах._
	_Остатъкът от вечерта премина в безмълвни размишления. Почти не говореше с Бой, чувстваше се измамена от него. Защо й бе позволил да отвори магазин, без да й обясни какво означава това във финансово отношение? Тя не произвеждаше шапки, за да й минава времето!_
	_През нощта се разрази буря. На сутринта Габриел отиде в ателието още по-рано от обикновено. Разчисти една маса и нареди върху плота всички книги и сметки, които намери. Прекара следващите часове в проучване на цифрите. Не разбра от първия път нито една от сметките, но с времето започна да открива смисъла. Смяташе и наум, и с пръсти: едно, две, три, четири, пет…_
	_Щом пристигна Анжел, назначена за нейна дясна ръка, Габриел я покани на поверителен разговор._
	— _Не съм отворила този магазин, за да се забавлявам — заяви без заобикалки тя. — Вече няма да хвърляме пара през прозореца. От днес нататък никой няма да дава и грош без мое разрешение. Аз ще следя какви пари влизат и излизат и ежедневно ще проверявам счетоводството._


	След шест години изплати на Бой вноската за откриването на магазина. С негова помощ научи много за стопанската дейност и за банковото дело. Непрекъснато следеше приходите и разходите си. Още през войната изплати дълговете си. За нея работеха около триста шивачки. Днес разчиташе единствено на себе си и можеше да си позволи дори да издържа великия княз.
	Дмитрий също даваше своя принос — по свой начин. Дари я с обществено уважение — междувременно тя беше разбрала, че това не се купува с пари.
	— Коко! — Мекият глас на Дмитрий я върна в действителността. — Къде си?
	Изтръгната от мислите си, едва успя да се усмихне.
	— Тук, при теб.
	Вдигна чашата с шампанско.
	— Не, не, не! Допреди миг не беше при мен.
	Нямаше намерение да му разказва за пътуването си в миналото.
	— Бях на улица „Камбон“. В магазина — опита се да избегне истината. — Никога не съм отсъствала толкова време. С теб планирахме много дълга почивка. Това е необичайно за мен.
	Дмитрий също вдигна чаша.
	— Да пием за безгрижното време. — Той отпи глътка и продължи: — Обмислих кратка обиколка. Какво ще кажеш утре да отидем в Ница? Много искам да ти покажа тамошната православна катедрала.
	Искаше й се да го попита дали появата му няма да предизвика твърде голямо вълнение сред руската общност, но преглътна съмненията си. Беше различно от излетите в провинцията, които предприемаха. Очевидно за него беше важно да я запознае със своята вяра. Това я трогна дълбоко.


>>	Осма глава

	Пролетта беше прекрасна. Навън бе топло, почти както през лятото, и двамата пътуваха до Ница със свален гюрук. Дмитрий управляваше въодушевено автомобила по тесните завои на крайбрежното шосе, а Габриел се наслаждаваше на гледката към насечените скали и лазурносиньото море. Въздухът беше наситен с аромат на акации и кипариси, почти нямаше насрещно движение. От време на време тя затваряше очи и се отдаваше на илюзията, че двамата с Дмитрий са съвсем сами на това прекрасно кътче земя. Извънредно приятна представа. Когато отново отвори очи, вече пътуваха към нос Ферат. Забеляза бял плавателен съд да пресича линията на хоризонта между морето и безоблачното небе. Намираха се на голямо разстояние и затова не успя да различи дали е фериботът от Корсика, търговски кораб или голяма яхта. Представи си как се качва на борда и реши при случай да попита Дмитрий обича ли ветроходството.
	Отначало се учудваше колко непринудено великият княз се ориентира по улиците на Ница, но после си спомни, че той не е за първи път на Ривиерата. Дмитрий караше уверено по широките булеварди, подминаваше великолепни постройки от жълт пясъчник, каменни зидове и просторни градини с палми, смело влизаше в тесни улички с мрачни, изкривени къщи, сякаш се бе родил тук. Отдавна се бяха отклонили от крайбрежната алея — единственият ориентир за Габриел в този лабиринт от руини от римско време, средновековни сгради и вили от епохата на класицизма. Дмитрий прекоси стария град и сега управляваше автомобила през жилищен квартал. От двете страни на улицата се редяха елегантни къщи, по тротоарите бяха паркирани автомобили, разхождаха се красиво облечени хора. Не беше много оживено, но си личеше, че се намират в изискан район. Премина трамвай, ватманът удари звънеца, защото ролс-ройсът се движеше по релсите. Без да се впечатли, Дмитрий зави в една странична уличка. Габриел никога не беше посещавала тази част от града. Познаваше само крайбрежния булевард — известния „Променад дез Англе“.
	Красотата на мястото я смая. Дмитрий караше покрай градини с кипариси, палми, робинии и лаврови дръвчета. Улицата направи завой и Габриел видя отдалеч пет златни кубета, устремени към небето.
	— Катедралата „Свети Николай“ — съобщи великият княз. — Най-голямата руска православна църква извън Русия.
	Гледката към внушителния храм беше уникална. Към небето се издигаха богато украсени кули с екзотичен вид. Сградата се намираше зад висока ограда от ковано желязо, сред зелена морава, по която растяха коркови дъбове и маслинови дървета. През парка минаваше широка входна алея.
	Дмитрий спря пред портата.
	— С колата ли искаш да влезем?
	Очевидно не беше разрешено да се влиза с автомобил, но ограниченията не важаха за царевича. Сигурно щеше да даде сигнал, да дотича монах и да им отвори портала. При мисълта да се отнесат с нея като с привилегирована личност й стана неприятно. Спомни си детството в манастира и дълбокото уважение към вярата и клира взе връх.
	— С удоволствие ще вървя пеша.
	Дмитрий не възрази. Паркира отстрани, отвори й вратата и й подаде ръка да слезе.
	— Катедралата е построена на мястото на някогашната вила „Бермон“. Някога царското семейство прекарваше лятото тук — обясни той. — Преди десет-дванайсет години братовчед ми, нещастният цар Николай II, предостави целия имот на Църквата. Катедралата бе осветена малко преди Голямата война. Сънародниците ми отдавна идват в Ница заради средиземноморския климат и лятната свежест.
	Той не спомена бежанците, залели Лазурния бряг след революцията. Както винаги, когато говореше за славното минало и за някогашния блясък на Русия, в гласа му звучеше тъга.
	Габриел стисна ръката му. Разбираше загубата му и предпочете да мълчи. Боеше се коментарите й да не прозвучат екзалтирано. Съзнаваше, че й е невъзможно да изрази чувствата си.
	Портата не беше заключена. Отвори се със скърцане. В короната на близкия кедър цвърчаха врабци. Май бяха сами.
	— Катедралата „Свети Николай“ е своеобразна реплика на „Свети Василий“ в Москва — разказа Дмитрий. — Преди седемдесет години прабаба ми, царица Александра Фьодоровна, наредила да издигнат тук първата руска църква. Виждаш ли белия параклис там отзад? Прабаба ми била с влошено здраве и често идвала в Ница, когато след Кримската война се наложило да напусне двореца си в Крим. — Той й показа старата църква. — Както казах, новата сграда е построена много по-късно.
	Прабаба му… Говореше така естествено за руското царско семейство. Какво би могла да му каже тя за бабите си — че са били перачки като майка й? В този момент осъзна разликата в произхода им с брутална яснота. Църквата „Свети Николай“ беше нещо различно от светски разговор на чаша шампанско в апартамента в хотел „Ривиера Палас“. Тази разкошна постройка олицетворяваше света на Дмитрий. Странно, но точно тук и сега тя се почувства много близо до него.
	Погледна набързо към красивата сграда с високо открито стълбище, построена от царица Александра Фьодоровна. Ала пъстрата фасада на катедралата, отрупана с кулички, зъбери и колони, беше толкова впечатляваща, че погледът й почти не се задържа върху малката църква. Украсата на базиликата създаваше великолепие от багри. Никога не беше виждала такъв храм. Дори само огромната входна врата, цялата в дърворезба, представляваше неповторимо произведение на изкуството, достойно да стоиш пред него цял ден. Габриел последва Дмитрий в малко преддверие. През високите прозорци от цветно оловно стъкло падаха слънчеви лъчи и златните обкови на иконите я заслепиха. Зад една маса седеше възрастна жена, облечена като руска селянка, и продаваше кръстчета, броеници, иконки и други религиозни предмети.
	— Добър ден — поздрави любезно Дмитрий, първо на френски, после и на руски.
	Старицата го погледна бегло, после се втрещи. Бутна стола си с тромаво, силно движение. В следващия миг се просна по очи върху пода от черни и бели кахлени плочки. Костеливите й пръсти се вкопчиха в панталона на Дмитрий. Допълзя до него и целуна краката му.
	— Матушка… — спря я внимателно великият княз. Последва поток от руски думи, неразбираеми за Габриел.
	Жената се отдръпна и се завлече на колене до стола си.
	— Руският цар по традиция е тясно свързан с православната църква — обясни Дмитрий. — Повече дори от английския крал, който, както е известно, е глава на англиканската църква, и много, много повече от германския кайзер или Хабсбургите. Да не говорим за Наполеон Бонапарт. Затова семейството ми е толкова важно за вярващите.
	Габриел кимна безмълвно. Колкото трогната, толкова и слисана. Да, вече неколкократно бе ставала свидетелка как живеещи във Франция руснаци реагират при появата на „нейния“ велик княз. Манекенките на Коко Шанел, например, така и не можаха да свикнат с идването му в ателието й. Никога обаче не беше виждала възрастен човек да се държи като тази старица.
	— Ела, да влезем — промълви Дмитрий и я побутна напред.
	Корабът на църквата се оказа също толкова уникален, колкото и цялостната сграда. Габриел неволно си спомни строгото разпределение на манастирската църква в Обазин и, естествено, могъщата парижка катедрала „Нотр Дам“, но там не беше и наполовина толкова бляскаво, колкото тук.
	Позлатени колони заемаха почти цялата стена срещу входната врата. В средата имаше врата, а пред нея стояха различни кръстове върху колони, формата им беше необичайна: не една, а две напречни линии минаваха през отвесното рамо, трета линия го пресичаше в долния край. Благодарение на дузини свещи в помещението беше светло като ден. Направи й впечатление, че липсва олтар. Огледа се, но не откри никъде жертвена маса. Не видя и молитвени столове. Само до една стена имаше малка пейка, нищо друго за сядане. Църковният кораб изглеждаше построен според традиционната архитектура, ала страничните му ръкави бяха къси и Габриел се почувства като в квадратна зала.
	С ъгълчето на окото си забеляза как Дмитрий се прекръсти. Леко допря пръсти до челото си, после до корема, след това до дясното и до лявото рамо. Редът на кръстенето се оказа различен от този, на който я бяха учили.
	Очевидно той бе забелязал учудването и търсещия й поглед.
	— Ние имаме свои традиции — обясни й с ръка върху сърцето. Посочи грандиозната стена с икони и продължи: — Това е първото различие: при нас олтарното помещение е отделено от вярващите с икони, подредени в определена последователност. Наричаме го иконостас. Богомолците чуват всяка дума от службата, но не виждат свещеника. По този начин им показват, че Бог е непостижим без посредничеството на Христос.
	Габриел не разбра какво означава православната литургия, но не пожела да чуе подробности. Вместо това попита:
	— Къде стоят богомолците по време на молитвите?
	— Точно така, стоят прави — отговори с усмивка великият княз. — Както ние с теб сега.
	Габриел веднага си спомни как с часове беше стояла права пред изповедалнята в манастира „Обазин“ и дългото коленичене по време на светата литургия. Е, поне цветните изображения от иконостаса изглеждаха по-забавни от подовите мозайки в манастира. Напразно потърси с поглед някакво указание за числото пет.
	Устните на Дмитрий я изтръгнаха от спомена. Той я целуна нежно по устата.
	— Пак се отнесе някъде с мислите си — укори я с обич.
	— Внимавай какво правиш — отговори на усмивката му тя и допълни шеговито: — Аз съм католичка и целувка на това място би могла да се изтълкува като обещание.
	Колебанието му продължи дълго.
	— Знам — отговори най-после той, и то съвсем сериозно. — По това Руската православна църква не се отличава от Римокатолическата.
	В продължение на един сладостен миг погледът й се потопи в морскозелените му очи и тя се отдаде на представата как двамата живеят като семейна двойка. Истински принц. Мечтата на всяко момиче. Въпреки самостоятелността си и успеха като модистка, някъде дълбоко в себе си Габриел копнееше да е не само „харемска дама“ на любимия мъж, както наричаше това положение, а негова съпруга. Желанието за уреден живот не я напускаше.
	Много скоро вътрешният глас я върна в действителността. „Това не е нищо повече от илюзия“, каза й той. Каквото и да искаше Дмитрий, не бе сигурно кое е най-доброто за нея. Или поне не сега. Смъртта на Бой беше разтърсила емоционалния й свят из основи, сърцето и душата й все още бяха в хаос. Достатъчно ли беше да се чувства добре с един мъж, за да мисли за общо бъдеще? Да му се доверява безусловно? „Ако знаех — помисли си тя — вероятно щях да се чувствам по-сигурна.“
	Останаха още известно време в „Свети Николай“. Габриел се потопи в атмосферата на православието, разгледа иконите отблизо. Дмитрий купи свещи от старата жена в преддверието, двамата ги запалиха и ги поставиха в големия свещник пред иконостаса. Наблюдаваха безмълвни трепкащите светлинки, всеки потънал в своите мисли.
	Габриел се чувстваше привлечена от магията на непознатото. В съзнанието й златните и сините орнаменти на купола се превръщаха в бродерии върху туники, дълги жакети и палта с кожени яки. Традиционните украси в катедралата окриляха въображението й, творческите й сили. Особено й хареса осветената от безброй свещи икона на евангелиста Марко с иконографския му атрибут — лъва, нейния зодиакален знак.
	Дмитрий се прекръсти по своя си начин, Габриел се прекръсти според католическата традиция. Време беше да тръгват.
	Докато вървяха ръка за ръка към автомобила, огрени от мекото слънце, Дмитрий най-неочаквано предложи:
	— Хайде тази вечер да вечеряме в „Сирос“ в Монте Карло. Какво ще кажеш?
	Изненадана, Габриел вдигна глава.
	— Не се ли опасяваш, че ще направим силно впечатление? Гостите на заведението са само от висшето общество. Познават те… а и мен може би също.
	— И какво от това? — отзова се небрежно великият княз. — Вече е късно да си играем на криеница, не мислиш ли? — Той отново я целуна нежно по устата. — Искам да се наслаждаваме на почивката си, Коко, а светът нека си клюкарства.
	Усмивката му й даде да разбере, че е напълно убеден в думите си.

	* * *

	Идеята да създаде колекция със славянски елементи придобиваше конкретни очертания. Денят на организираната от Дмитрий среща с парфюмериста Ернест Бо наближаваше, но умът й беше зает не толкова с парфюма, колкото с новите модели. А може би и с оглед на предстоящата среща съзнателно насочваше мислите си в друга посока. Всъщност беше нервна като младо момиче преди първата си среща и й се отразяваше добре да напряга въображението си, вместо непрекъснато да размишлява дали най-сетне е стигнала до осъществяването на желанието си и много скоро ще разполага с рецептата на „Eau de Chanel“.
	Докато Дмитрий се отдаваше на страстта си към голфа (Габриел все още не я споделяше), тя оставаше в тихия апартамент и рисуваше модели: тясна черна пола, съчетана с рубашка с широки ръкави, предницата и маншетите покрити с традиционната за руските носии бродерия на кръстчета; дълъг жакет с висока яка столче от старите офицерски мундири, обшита с широк бордюр в славянски стил. Тези модели се различаваха от скромната елегантност, донесла известност на Коко Шанел, но тя разчиташе залитането към екзотичния фолклор от родината на любимия й, умело вплетен в нейния стил, да отговори на вкуса на клиентките й.
	Спря да скицира и излезе на балкона да се наслади на светлината и на топлото слънце, което отпусна схванатите й рамене. Беше работила на красивото, фино резбовано писалище, рисунките й се удадоха добре, но тази изискана мебел беше предназначена по-скоро за кратко четиво или за бързо писмо, отколкото за продължителна, съсредоточена работа. Усещаше болки в шията и раменете. Дано слънцето й помогне. По някое време задряма. Сънува манекенки, облечени в новите модели, да носят гарафи с парфюма й, които приличаха на бутилки с водка.
	— Върнах се! — Дмитрий я събуди с целувка. — Много закъснях, извинявай. Направих сензационен _пар_, а после и _ас_ и се наложи да почерпя всички на бара. А ти с какво се занимаваше, докато аз се увековечих в летописите на голф клуба в Монте Карло?
	Тя се изправи и намести слънчевите си очила.
	— Направих няколко скици. Знаеш ли, смятам да ушия рокли и костюми с бродерии, заимствани от славянски носии…
	Дмитрий се разсмя.
	— А пък аз си мислех, че искаш да лансираш нов парфюм!
	— Да, естествено. Парфюмът също е важен, но ще продължа да изработвам дрехи. Защо да не направя колекция, напомняща за традиционното облекло в родината ти?
	Той седна до нея и взе ръката й.
	— Прекрасно е, че се интересуваш от руските занаяти и изкуства. Това ме трогва дълбоко. — Поднесе ръката й към устните си. — Непременно трябва да се запознаеш със сестра ми — добави с нежна усмивка, предназначена не толкова за Габриел, колкото за Мария Павловна Романова. — Тя се интересува много от нашите бродерии. Щом се върнем в Париж, ще ви запозная.
	Дълго седяха в приятно мълчание. Габриел се питаше как ли щеше да реагира Сергей Дягилев на новите й идеи. Ако тя продължи да се занимава интензивно с руския фолклор, сигурно няма да има пречки да създава костюмите на „Руския балет“. Коко Шанел на сцената — това беше все едно да я удостоят с рицарско звание. Въпросът беше само какво ще каже Игор Стравински. Неговата музика беше тясно обвързана с балетната трупа. Стравински и Дягилев, събрани от изкуството и мъжкото си приятелство, образуваха невероятно продуктивно единство.
	Междувременно Жозеф й бе препратил телеграмите на импресариото. Очевидно отхвърленият й любовник все така жадуваше да я убие. Ако тя продължеше да се показва в обществото с Дмитрий, дългата ръка на клюката много скоро щеше да стигне до Мадрид. Игор щеше да научава за всяка нейна крачка, щеше да узнае всички подробности около новия й роман. „Дано поне разбере колко съм щастлива“ — помисли си тя. Стравински не беше в състояние да я дари с тихото, одухотворено щастие, което преживяваше с Дмитрий. Композиторът бе твърде зает със себе си, а и характерът му беше като музиката му: избухлив, могъщ, феноменален. „Дано проумее, че не съм подходящата жена за него“ — помоли се тя.
	С изненада отбеляза, че за първи път след смъртта на Бой мисли за щастието. Преходно чувство, несъмнено — кой знаеше това по-добре от нея? Но толкова задоволяващо и необходимо. Стисна силно пръстите на Дмитрий. Изпитваше благодарност към съдбата, че й бе изпратила този мъж да изтрие сълзите й.


>>	Девета глава

	— Ернест Бо е отбелязал първия си успех с мъжкия парфюм „Bouquet de Napoleon“ — каза Дмитрий. — Като млад кадет обичах аромата на „Кьолнска вода“*, в която са кипнати цветя. Занесох парфюма на Олимпийските игри в Стокхолм, състезавах се за отбора по езда. После се появи „Bouquet de Catherine“. Много го харесвах, защото миришеше на родината и на леля ми, която ми беше като майка.
	[* „Кьолнска вода“ (На фр. „О дьо Колон“) — един от най-старите, произвеждани до днес по оригинална рецептура парфюми в света, създаден в гр. Кьолн. — Б.р.]
	Дмитрий разказваше истории, вече познати на Габриел, но тя не се отегчаваше. Той бе доловил тревогата й и тя знаеше, че разказът му цели да разсее поне малко вълнението й от предстоящото посещение в лабораторията на Ернест Бо. „Отивам в химическа лаборатория, нищо повече — повтаряше си тя. — Едва ли е по-добра от фабриката на Франсоа Коти в Сюрен.“
	В ума й постоянно се въртеше съдбоносният въпрос: какво ще прави, ако и при Ернест Бо не намери каквото търси? Да се откаже ли от мечтата си за своя специален парфюм? Да забрави ли аромата на голямата си любов? Това беше последната идея, родена от живота й с Бой. Нима настъпваше краят на общите им планове? Мигът, който да подпечата окончателно загубата й? Габриел не знаеше от какво се страхува повече — от провала в търсенето на аромата или от окончателния отказ от любимия й проект. Не намираше отговор.
	— По дяволите! — изруга Дмитрий. — Обърках пътя. В момента се намираме на терена на „Аероклуб Кан“. Пропуснал съм отбивката.
	Габриел сложи ръка на рамото му.
	— Няма значение. Просто ще се върнем.
	След още една грешка стигнаха до лабораторията. Помещаваше се в безлична малка къща в „Ла Бока“ и по нищо не приличаше на внушителната фабрика на Франсоа Коти.
	— Да можеше да видиш фабриката на „Рале“ в Москва — заяви мрачно Дмитрий. — Огромна, никакво сравнение с това малко предприятие. Разбирам, че Шири е купил „Рале“, но не разбирам защо лабораторията се намира в тази с нищо незабележителна сграда. Възможно ли е на такова място да се създават парфюми със световна слава? Дано поне магазинът в Грас да е по-голям.
	Клатейки глава, той последва Габриел във вътрешността на сградата. И там липсваха каквито и да било признаци за славното минало на марката.
	— Леон Шири беше един от големите майстори в производството на парфюми и виден политик — защити сънародника си Габриел. — Сигурна съм, че фабриката в Грас изглежда другояче.
	Тайно в себе си и тя се учудваше защо лабораторията в „Ла Бока“ е толкова незначителна.
	В преддверието висеше малка картина. Дмитрий спря като закован.
	— Виж! — прошепна той.
	Веднага й стана ясно, че на картината е изобразена страница от славната история на семейството му.
	Видя огромен индустриален терен — в сравнение с него дори царството на Коти изглеждаше малко. Десетина многоетажни сгради обграждаха огромно фабрично хале, което образуваше квадрат около вътрешен двор. Триетажната фасада в класически стил беше боядисана в бяло, останалото — и стърчащият високо в небето комин — беше от тухли. Около фабриката се виждаха добре поддържани зелени площи с многобройни дървета. Широки алеи образуваха интересни орнаменти. Просторният парк напомняше за „Версай“.
	„Ако всичко в Русия е толкова огромно, Дмитрий сигурно се чувства като в кукленска къщичка“, помисли си Габриел. Затова ли си беше избрал дребна и слаба жена като нея? Тази мисъл извика усмивка на лицето й. Внезапно усети погледа му и вдигна глава. Усмивката стигна до очите й.
	Ернест Бо прекъсна мига на тихо разбирателство. Парфюмеристът поздрави великия княз с обичайната почтителност — Габриел вече започваше да свиква с нея.
	Бо се оказа забележителен мъж: около четирийсетгодишен, с гъста черна коса, толкова тъмен, че можеше да й е брат, с гъвкави движения, учтив, очевидно схващаше бързо. Костюмът му май беше виждал и по-добри времена, ала бялата му престилка изглеждаше безупречно. Още в първия миг Габриел изпита доверие към Ернест Бо. Личеше си, че знае какво прави, а когато им разказа как въз основа на сведенията, получени от обширната им кореспонденция, е изготвил няколко проби, я обзе чувството, че най-после е стигнала до целта.
	Бо въведе посетителите в лабораторията — продълговато помещение, подчинено на белия цвят. Стените с наредени край тях бели стелажи бяха варосани, дори дървените греди на тавана блестяха бели. По рафтовете и в стъклената витрина бяха наредени кафяви и бели аптекарски шишенца, метални и порцеланови кутийки, в които съхраняваха есенции и цветове. На всеки съд имаше етикет. В средата на помещението бе поставена дълга лабораторна маса от светло дърво. Върху масата бяха грижливо подредени стъклени бутилки с различна големина, фиоли, чаши, цилиндри и колби, в средата стоеше старомодна везна. Чистотата направи силно впечатление на Габриел — също както при първото й посещение във фабриката на Коти. Все едно се намираше в болница — ако не беше сладкият аромат на цветя. Двама помощници — мъж и жена — стояха пред вкопана в стената мивка и оживено обсъждаха някакъв проблем. При влизането на Бо те млъкнаха и кимнаха учтиво за поздрав. После отново се заеха с работата си.
	— Заповядайте, мадмоазел Шанел.
	Бо ги отведе в другия край на помещението. Там, на малка масичка, ги очакваха епруветки в метална поставка.
	— Приготвил съм за вас десет проби. Две по пет…
	Габриел се стъписа. Откъде знаеше числото, което по мистичен начин я бе придружавало през живота й в манастира и го правеше поне малко поносим?
	— О! — прошепна тя, но не каза нищо повече.
	— Тук са пробите от едно до пет, а там са номерата от двайсет до двайсет и четири.
	Парфюмеристът посочи съответните епруветки. Внезапно смутен, протегна ръка към Габриел.
	— Съвсем забравих да ви помоля да си свалите палтото. Посещението на Негова Светлост, и то придружен от вас, мадмоазел, е много вълнуващо за мен. Простете.
	— Моля ви да се посветите изцяло на мадмоазел — обади се Дмитрий. През цялото време стоеше крачка назад. — Аз изобщо не съм важен. Най-добре си представете, че съм невидим, мосю Бо.
	Габриел се усмихна.
	— Аз също съм много развълнувана. Затова забравих да си сваля палтото.
	След тази размяна на учтивости Бо окачи палтата им, а чантата на Габриел се озова под масата. Парфюмеристът подаде на гостенката си кутийка със зърна кафе. Запозната с ритуала, тя веднага освободи обонянието си от миризмите на улицата. Забеляза удивлението на Дмитрий, но го остави да се чуди — по-късно щеше да му обясни смисъла на това действие. Не искаше нищо да попречи на толкова важната за нея церемония.
	Сърцето й ускори ритъм. Парфюмеристът отпуши първата епруветка. Веднага усети миризма на рози и жасмин. Опита да се съсредоточи, но по лицето й не пролича никакво вълнение. Стремеше се Бо да не забележи възбудата й. Предпочиташе той да не разбере веднага дали някой от ароматите й харесва. Търпението не беше сред силните й страни, но в този случай се оказа абсолютно необходимо. Беше научила от Франсоа Коти да изчаква, преди да вземе решение: ароматът се нуждаеше от време, за да се разгърне.
	При първата проба не се наложи да крие реакцията си — това не беше търсеният от нея аромат. Твърде сладък, твърде старомоден. Сместа съответстваше на съчетанието от аромати, които бе назовала в писмата си, но парфюмът изобщо не можеше да се сравни с „Bouquet de Catherine“.
	Без да коментира, с безизразно лице, Габриел върна на Бо стъклената запушалка, която бе помирисала. Повтори процедурата три пъти, преди отново да посегне към кутийката със зърна кафе. Междувременно бе обучила обонянието си, но след четири проби се нуждаеше от пауза, за да го възстанови.
	След известен период на тишина двамата асистенти заговориха тихо помежду си. Чу се звън на стъкло. Някъде тиктакаше часовник. През прозорците проникна тропот на копита. Покрай сградата премина каруца.
	Габриел усети присъствието на Дмитрий зад гърба си, но не се обърна. Той дишаше безшумно и не помръдваше от мястото си като дисциплиниран военен. Почти не го чуваше, но усещането, че е наблизо, й вдъхваше сигурност, помагаше й да вземе правилното решение.
	Посегна към петата проба — и едва успя да потисне усмивката, плъзнала се по устните й.
	Това беше „Bouquet de Catherine“.
	„Не — поправи се мислено Габриел — не съвсем.“ Ароматът беше различен от уханието върху кърпичката на Дягилев.
	По-модерен.
	По-свеж.
	По-хладен.
	И още нещо. Възможно ли е парфюмът да се усеща като автентичен за жените от нейното време?
	Навярно ръцете на Дягилев бяха докосвали кърпичката безброй пъти, Габриел също я беше пипала, затова оригиналният парфюм се бе смесил с телесните им миризми. От парфюма, с който великата княгиня е напръскала фината батиста, бе останала само илюзията. „Странно е как не се сетих досега“, каза си Габриел.
	Върна пробата на Ернест Бо, стараейки се да скрие емоциите си. Усети, че я гледат. Не Дмитрий. Настойчиво я наблюдаваше непозната личност.
	Неволно обърна глава и се озърна през рамо. Лаборантката стоеше зад великия княз, почти скрита от едрата му фигура. Въпреки това Габриел улови погледа на младата жена, изпълнен с очакване и страх. Непознатата бързо се извърна настрани и лицето й побеля като стените на работното й място.
	Последваха пробите с номера двайсет и двайсет и едно. Габриел отново неутрализира обонянието си с малко кафе и се обърна към последните три епруветки. И тези парфюми се отличаваха със същото съчетание от аромати, но структурата им беше различна от тази на първите пет. Колебаеше се, ала нито един парфюм не я убеди както номер пет.
	— Желаете ли да си водите бележки? — попита Бо, след като тя му върна последната проба.
	Габриел поклати глава.
	— Не, няма нужда. Бих желала да проверя отново първата серия.
	Бо й подаде епруветка номер едно и обясни:
	— По всяко време може да се направят промени, мадмоазел Шанел. Създаването на парфюм е като сглобяване на пъзел. Често се налага да разместваме отделните съставки, докато си паснат перфектно. Ако желаете друг компонент, ще опитаме да го добавим. Цялата лаборатория е на ваше разположение.
	— Много мило от ваша страна — обади се Дмитрий. В малкото думи прозвуча достойнството на великия княз, посетил фабриката на придворния доставчик.
	Габриел обичаше да експериментира и прие предложението на Бо с благодарност.
	Дмитрий излезе навън да изпуши една цигара. Искаше й се да го последва, но си заповяда да се въздържи. Никотинът променя обонянието. С цигара между устните няма да намери своя аромат. Всъщност смяташе, че вече го е открила, но искаше да изживее отново приключението на проучването.
	Подпомогната от Ернест Бо, тя провери отново различните възможности. При това забеляза, че парфюмеристът споделя представата й за уникалния аромат. Той я отведе до дългата лабораторна маса и започна да й подава шишенца с различни ароматни масла, от които се стремяха да извлекат основната нотка.
	— В това семейство са включени най-луксозните аромати на света — обясни той. — Роза, жасмин, иланг-иланг и сандалово дърво — то контрастира със сладките субстанции. Използваме традиционни ароматни вещества, но съставът им е различен от обичайния.
	Габриел слушаше мълчаливо и поднасяше шишенцата към носа си. Накрая го помоли да увеличи или намали количеството на отделни съставки, но нито един резултат не й хареса повече от проба номер пет. Тя остана в лабораторията дълго, забрави времето. В един момент попита Бо какво е различното в парфюма, въодушевил сетивата й.
	— Високото съдържание на алдехиди — обясни той.
	— Това са изкуствени молекули, нали? — осведоми се тя и безмълвно изпрати благодарност към Франсоа Коти, който я бе посветил в тайните на парфюмерията.
	Ернст Бо кимна. Беглият му поглед докосна лаборантката, дошла да помага на Габриел.
	— Вие отлично знаете за какво сте тук, мадмоазел Шанел.
	— Първото впечатление лъже — призна тя. — Известно ми е, че съществуват изкуствени вещества, но не знам нищо повече.
	— Сигурно знаете какво става с виното, ако остане твърде дълго на въздух. Превръща се в оцет. Водородът в етанола — това е алкохолът във виното — се свързва с кислорода, протича органична реакция и в резултат се получава първо ацеталдехид, а после ацетилова киселина, тоест оцет. Задачата на химика е изкуствено да прекъсне протичането на реакцията и да разцепи алдехидите. Тази възможност бе открита едва няколко години преди войната. Композирането на всеки парфюм зависи на първо място от научните резултати на химика. Добавянето на алдехид към цветния букет дава същия резултат като капки лимонов сок върху пресни ягоди: ароматът се усъвършенства.
	— Казаха ми, че добиването на алдехид е трудно, изисква много разходи и парфюмът се оскъпява.
	Ернест Бо вдигна рамене.
	— В петата проба са вложени най-луксозните аромати, с които разполагаме. Няма значение дали ще добавим към тях изкуствена молекула, или не. В руския царски двор никой не мислеше за парите, мадмоазел. Не сме пестили при производството на „Bouquet de Catherine“, не пожалихме усилия и докато приготвяхме пробите за „Eau de Chanel“.
	— Най-доброто винаги има цена, знам — усмихна се тя.
	Отново се наведе над епруветката, чието съдържание я възхищаваше. Пое уханието, както задушаващ се поема чист въздух. Дробовете й не се насищаха на уникалния аромат. Имаше чувството, че вътре в нея се пукат мехурчета шампанско, сетивата й реагираха с тръпки. Сърцето й вече не се блъскаше развълнувано в гърдите, а биеше спокойно в ритъма, с който поемаше хладната свежест.
	— Точно това чаках: аромат като никой друг. Парфюм за жени с лъх на модерност.
	Дмитрий отново се присъедини към тях и Габриел му разказа как е намерила търсения аромат. Той помоли да помирише парфюма и тя зачака реакцията му със смесица от радост и страх.
	— Мирише на прясно паднал сняг върху покривите на Петроград — промълви той и челото му се набръчка. Погледът му се устреми в далечината, мислите му се завъртяха около снежните топки и препускането с шейни — време, което никога нямаше да се върне.
	— И аз изпитах подобно усещане — призна Ернест Бо, възхитен от проницателността на великия княз. — По време на службата ми в Бялата армия останах известно време близо до Мурманск. Бях началник на пленнически лагер, разположен на Колския полуостров. Никога няма да забравя миризмата на полярните нощи. Затова се опитах да произведа парфюм с това специфично бистро излъчване.
	— Как ви се удаде? — поинтересува се Дмитрий.
	Младата жена до Габриел се покашля, изчерви се и сведе глава.
	— Композицията от рози и жасмин с добавка на синтетичен алдехид е особеност още на „Bouquet de Catherine“. В случая с проба номер пет обаче съставките са различни в сравнение със старата ни формула. — Бо се обърна към сътрудничката си. — Виновна е една грешка на моята асистентка. Мадмоазел приложи съставките в оригинален вид, вместо с желаното от мен разреждане.
	Дмитрий кимна одобрително към младата жена и бузите й се оцветиха в тъмночервено.
	— Какво щастие!
	— Молекулите имат и друго предимство — продължи парфюмеристът. — Извинявайте, може ли? — Без да чака отговор, той улови дланта на Габриел, обърна я и капна малко от парфюма върху китката — там, където се напипва пулсът. Твърде изненадана, за да се възпротиви, тя не помръдна. — Почакайте малко и помиришете — посъветва я Бо. — Ще видите, че ароматът ще се задържи върху кожата ви по-дълго от обичайните тоалетни води.
	„Също както парфюмът на великата княгиня Мария е останал в кърпичката“, помисли си Габриел.
	Дмитрий хвана ръката й, вдигна я и потърка нос в китката й. Какъв интимен жест…
	— Усещането върху кожата е много по-приятно, отколкото в епруветката — заяви той и я пусна. — Май е време да отпразнуваме раждането на „Eau de Chanel“, Коко.
	— Май няма да използвам това име — отвърна Габриел, преди да осмисли какво казва. Помисли малко и добави — Ще нарека парфюма „Номер пет“. Числото на пробата е добър знак. На петия ден от петия месец показвам колекцията си, следователно петицата ще подхожда отлично и на парфюма, произведен за моята модна къща.
	Не му каза какво значение има числото пет лично за нея. „Числото на Венера“, помисли си спонтанно и пак си спомни дългото чакане пред изповедалнята. В този момент не мислеше нито за символите на цистерианците, нито за фигурите и мозайките по стените и подовете в манастира. Мислеше единствено за този наситен със значение момент и за това, че пет е мистичното число на любовта, неделима комбинация от мъжкото три и женското две.
	— Мадмоазел Шанел, номер пет ви принадлежи.
	Ернест Бо сияеше, горд от успеха си.
	Това беше!
	Непреднамерено употребената от Бо комбинация от думи силно развълнува Габриел. Почувства се като ударена от мълния. А може би от лъч на полярното сияние, вдъхновило парфюмериста да добави модерна нотка към старата формула.
	„Шанел №5“.


>>	Десета глава

	Сергей Дягилев бе събрал обичайния „малък“ кръг: двайсетина от най-пламенните му обожатели и най-верните му сътрудници празнуваха завръщането на „Руския балет“ в Париж. Повече мъже, отколкото жени. Не само защото Дягилев не се интересуваше особено от жени, а и защото мнозина от гостите бяха дошли без придружителки. Мися си отбеляза отсъствието на Олга Пикасо и се запита дали за всички участници нямаше да е по-просто, ако още от самото начало Коко се бе влюбила в Пабло Пикасо, а не в Игор Стравински. Двамата щяха да бъдат забележителна двойка, а и Пикасо не се поддаваше на силни и променливи чувства, както беше с композитора. Освен това имаше собствено жилище. „Връзка точно по моя вкус“, помисли си Мися. Главно защото никак не харесваше Олга Пикасо. А и Коко намираше художника красив, лично й го беше казала…
	Мися отправи поглед през масата към Игор Стравински, който седеше с мрачно лице пред чиния със специалното му меню: сурови картофи и домати, поръсени с капки олио и лимонов сок. Келнерът в „Льо Дом“* замалко да загуби самообладание, когато записваше поръчката му. Мися очакваше с тайна злоба да изпратят Стравински в „Ротондата“, където не беше толкова шикозно и не съобразяваха ястията с финото небце на клиентите.
	[* „Льо Дом“ — ресторант в „Монпарнас“, посещаван от парижката бохема в началото на XX в. — Б.р.]
	От друга страна, заведението от години беше любимо място за срещи на парижката бохема и персоналът положително беше свикнал да чува причудливи желания.
	Дягилев, избрал както обикновено Мися за своя дама, забеляза погледа й.
	— На мен не ми е нужна любовна мъка, за да изпадна в ужасно настроение и да страдам от стомашни колики след консумация на сурови картофи — пошепна й той и с наслада се посвети на разкошното плато с морски дарове.
	— Очевидно Стравински все още не се е примирил, че Коко има връзка с друг.
	— Наистина не е. — Дягилев се съсредоточи върху изваждането на месото от извитата опашка на сварената лангуста и след известно време продължи: — Игор буквално се побърка, когато след завръщането си в Гарш узна, че Коко все още е на Ривиерата и я очакват едва след няколко седмици. Надяваше се да се сдобрят, а може би и да получи смъртоносния удар, отде да знам? Във всеки случай не мисли за самоубийство, щом се е нахвърлил върху тази по негово мнение здравословна храна.
	„Дягилев би трябвало да се грижи малко повече за здравето си“, помисли си Мися. Страдаше от диабет и тя се съмняваше дали огромните количества морски дарове, с които се тъпчеше, се отразяват добре на болестта му. Все пак реши да не го критикува и да не му отнема удоволствието от храната. Още един нещастен мъж на масата щеше да й развали апетита.
	— Чували ли сте нещо за Коко? — поиска да узнае тя, макар по този начин да си признаваше, че е прекъснала контакта с приятелката си преди доста време.
	— Тъкмо щях да ви попитам същото — отвърна Дягилев с леко обвинение в гласа. — Кажете ми, скъпа, нима не знаете как е приятелката ни?
	— Тя не говори с мен!
	Монокълът му падна.
	— Катастрофа! — провикна се импресариото и няколко души се обърнаха изплашени към тях. — Кой ще ми разкаже сега докъде е стигнала връзката й с великия княз?
	Мися въздъхна. Ядосваше се, задето разполага само с информация от втора ръка.
	— Аз не съм ви нужна, Сергей. Цял Париж говори за двамата. Десетки дами и господа от доброто общество са ги видели в Монте Карло. Доколкото разбрах, предприемали много излети. Често ги виждали да заминават някъде с автомобила. Вечер посещавали най-известните ресторанти, влизали и в казиното… нали великият княз трябва да проиграе бижутата на Романови — ако са у него. Според мен той харчи парите на Коко.
	— Поне веднъж ще приемете ли мъжа, с когото се налага да делите привързаността на приятелката си? — Дягилев я удостои с разбираща усмивка. — Струва ми се, че ревнувате, скъпа. Не смея да направя преценка дали не понасяте съответния любовник, или факта, че не са ви допуснали да изпълните ролята на сватовница.
	Мися не би позволила подобна дързост на никого другиго, но на Сергей Дягилев прощаваше всичко — дори това безсрамие, което извика червенина на бузите й. Повя си малко със салфетката, за да се охлади, и отговори с добре изигран укор:
	— Вие сте дявол, Сергей!
	— Знам — ухили се той, но бързо стана отново сериозен. — Впрочем, и аз чувам някои неща и ми е много интересно дали новата любов на нашата Коко ще бъде дълготрайна. Сънародниците, останали в родината, които някога проправиха пътя на червените, очевидно са проумели, че болшевиките не са освободители, а потисници. Говори се за страшен глад, за бунтове във военния флот. Матушка Рус няма да се успокои.
	Мися тъкмо бе поднесла чашата с шампанско към устните си, но спря насред движението.
	— Нима ми казвате, че Романови може да си върнат короната?
	— Носят се разни слухове. Нищо чудно Дмитрий Павлович да стане новият цар — и тогава ще е длъжен да се подчини на строгите закони на царското семейство. При тези обстоятелства брак с Коко Шанел е изключен. — Дягилев извади кърпичката на покойната княгиня и зарови нос в меката батиста. — _Honi soit qui mal у pense_ — цитира и си прибра талисмана. — Срам за онзи, който мисли зло.
	„Само не още един обществено необходим брак — помисли си Мися. — Коко няма да понесе повторно да изпадне в положение, както след женитбата на Бой Кейпъл.“ Налагаше се да й се обади спешно и да е до нея, за да я утешава в случай на нужда. После се сети друго:
	— Да, но бащата на великия княз Дмитрий е сключил втори брак с жена, която е обичал, макар да не му е равна по обществено положение. Знае се, че е била от нисшето съсловие.
	— И какво спечели Павел Александрович от този брак? Изпратиха го в изгнание, а когато след години му позволиха да се върне от Париж, не можа да се порадва на родината. Избухна революцията и болшевиките го разстреляха. Същото се случи с полубрата на Дмитрий и с още много членове на царското семейство. Не, наистина не знам дали е добре за Коко да бъде метреса на бъдещия цар…
	Дягилев млъкна внезапно и се загледа смаян към другия край на дългата маса.
	С чиния в едната ръка и прибори в другата, Сергей Судейкин мина покрай общите им приятели и се хвърли към импресариото.
	— Спасете ме, господарю! — провикна се театрално той. Сътрапезниците избухнаха в дружен смях.
	Мися познаваше художника също толкова добре, колкото другите, които през последните години подкрепяха „Руския балет“ или участваха в спектаклите. Сергей Судейкин бе взел участие още в първото представление преди осем години като художник на декорите. Подобно на много свои сънародници, той бе успял да избяга от революцията през Крим. След пристигането си в Париж миналата година Судейкин и жена му съвсем естествено бяха потърсили убежище при Дягилев — подобно на Олга Пикасо, Вера Судейкина беше участвала в балета на импресариото.
	— Стравински най-нахално грабна котлета от чинията ми и го изяде — съобщи задъхан Судейкин. — Просто така. За мен не остана нищо!
	Говореше сърдито като малко момче, лишено от любимата си играчка.
	— Явно не е устоял на миризмата на печено месо — отвърна през смях Мися. Не беше в състояние да скрие колко й е смешно. Тя погледна бегло към Стравински, който се бе навел над чинията си и изглеждаше много по-доволен отпреди, когато похапваше сурови картофи и домати.
	— Каза, че искал да учуди стомаха си — изхленчи Судейкин.
	— Каква изненада! — Мися избухна в луд смях.
	Дягилев мълчеше и замислено се взираше към другия край на масата. Мястото до Стравински беше свободно. Мися забеляза как погледът на приятеля й обходи гостите. Всички бяха в най-добро настроение, приказваха си и ядяха. Дягилев спря очи върху Вера, седнала през няколко стола от съпруга си и Стравински. Тя твърдеше упорито, че баща й бил чилиец, но повечето й приятели знаеха друго: Едуард Босе бе дошъл в Санкт Петербург от Прибалтика. Е, тя поне наистина изглеждаше като расова южноамериканка и въпреки несъразмерно големия си нос беше красавица. Във всеки случай имаше тъмна кожа като Коко Шанел.
	— Моля да ме извините за момент — пошепна Дягилев на дамата си и нагласи монокъла на окото си. — Ще помоля Вера да гледа на карти на Стравински. Ако му предскаже прекрасно бъдеще, навярно ще успее да го изтръгне от това самоубийствено настроение и ще го направи малко по-общителен. — Той отмести стола си и каза на Сергей Судейкин: — Седнете тук, скъпи приятелю, и си поръчайте, каквото желаете. Така ще окажете голяма услуга на музиката.
	Мися го проследи с поглед, изпълнен с възхищение. Каква добра идея! Мина й през ума, че има какво да научи от Дягилев за ролята на сватовница. С най-очарователната си усмивка се обърна към сценографа, заел мястото до нея:
	— Какво желаете да хапнете? Ако обичате риба, препоръчвам ви ципура…


>>	Единадесета глава

	Излязоха от лабораторията и Габриел прегърна Дмитрий. Седнаха в колата и тя го целуна. Влязоха в бара на хотел „Карлтон“ на булевард „Кроазет“ и тя поръча шампанско. Изпитваше желание да запее заедно с тъмнокожата изпълнителка на джазови парчета.
	В последния момент Дмитрий успя да предотврати тази част от непринудено излаганата й на показ радост — просто метна опиянената Габриел на рамо и я отнесе в автомобила.
	Тя се настани на седалката, мушна крака под себе си и затвори очи, за да се наслади на вятъра по лицето си и на сигурността, която й вдъхваше Дмитрий. Още от първата им среща във Венеция изпитваше благодарност към него, ала след находката при Ернест Бо чувството се засили дотолкова, че сърцето й направо се пръскаше от бушуващата в гърдите й буря. Не бе в състояние да каже дали това е любов. Във всеки случай беше най-истинската форма на приятелска привързаност, каквато можеше да си представи.
	Обгърната от доверие и дълбоки чувства, тя заспа в прегръдките на Дмитрий.
	До завръщането си в Париж Габриел посети още няколко пъти лабораторията в „Ла Бока“ под предлог да проведе още някои експерименти с Ернест Бо, за да подобрят аромата. Всъщност молеше Дмитрий да правят излети до Кан, за да е близо до парфюма си. Доставяше й удоволствие да поема аромата на есенциите, а после да отиде на ресторант сред облак от прекрасни ухания. Проучваше всяка подробност от миризмата, тя полепваше по дрехите, косата и кожата й, сливаше се с нея.
	Трудно й беше да се раздели със своя парфюм, но се налагаше да заминат. Дмитрий много държеше да е в Париж в средата на април, за да отпразнуват рождения ден на сестра му Мария.
	За Габриел също беше време да приключи с дългата ваканция. Ателието й изискваше нейното присъствие, а и докато започнеше производството на парфюма й във фабриката на Шири в Грас, й предстоеше много работа, която можеше да свърши само в Париж. Нужни й бяха флакон и опаковка. Въпреки че имаше специалисти, които сигурно щяха да направят превъзходни проекти, Габриел реши да поеме тази част от създаването на „Шанел №5“ изцяло в свои ръце. Навярно изработката на красив стъклен флакон и подходяща опаковка не беше по-трудна от ушиването на костюм или шапка. След като толкова дълго бе търсила своя парфюм, Габриел държеше поне да опита да сложи върху него своя отпечатък. Ако се провали, ще се обърне към Жорж Шири или към Франсоа Коти с молба да й препоръчат някого.
	Монте Карло улесни сбогуването. Заваля силен дъжд. Лазурният бряг стана антрацитносив, облаци забулиха небето, Средиземно море блещукаше в пепелни тонове, мяркаха се само белите гребени на вълните.
	— В планините вали сняг — съобщи пиколото, което я пазеше с чадър, докато слизаше по широкото стълбище на хотела към колата.
	— Какъв късмет, че решихме да изберем маршрута на Наполеон — отбеляза Дмитрий, когато седнаха в автомобила, и внимателно провери да няма някой процеп в гюрука. — Доколкото чух, на запад времето е по-добро. И така, отиваме в Марсилия!
	Даде газ, гумите се завъртяха на едно място и водата от локвите пръсна на фонтани. Със спокойно, умерено темпо поеха по завоите към Крайморския път.
	Габриел мълчеше. Взираше се в поточетата дъждовна вода, стичащи се по стъклото. Вилите покрай пътя се сливаха в сива маса. Гледката съответстваше на настроението й. Сбогуването я настрои меланхолично. С мъка сдържаше сълзите си. Краят на безгрижната, щастлива ваканция й причиняваше болка. Предстояха й още няколко дни с Дмитрий — двамата се бяха уговорили да удължат пътуването си през Прованс и долината на Рона с редица изненади. Нямаше причини да предполага, че ежедневието в Париж ще разруши връзката им. Ала се боеше нещо — или някой — да не унищожи магията на отношенията им.
	Къщи, скали, редици дървета, негостоприемното море прелитаха покрай тях. Габриел се сети, че бе забравила да попита Дмитрий дали обича ветроходството. Въпреки меката пролет през повечето дни от пребиваването им беше студено за излет с яхта. Във всеки случай любимият й обичаше да шофира — в това нямаше съмнение. Понякога проявяваше дързост, но през повечето време управляваше автомобила спокойно и уверено. Междувременно Габриел му се доверяваше напълно. Мина й мисълта, че по някакъв начин му е поверила живота си, и се усмихна за първи път през този ден.
	Ница, Антиб, Кан — познатите табели отминаха. Времето не се подобри. Е, вероятно още не се бяха отдалечили достатъчно на запад, за да избягат от дъжда, който постоянно биеше в стъклата и по покрива. Макар да седеше на сухо, Габриел усети как влагата минава през дрехите и прониква в тялото й. Мушна ръце в широките ръкави на жакета. Погледът й следеше ритмичните движения на чистачките. Местността не се променяше, остана си във всички възможни нюанси на сивото.
	Клепачите й натежаха. Задряма, после заспа.
	Не знаеше колко време е минало, когато внезапно се стресна.
	Не разбра защо се е събудила. Дмитрий продължаваше да шофира все така сигурно. Шосето се издигаше, после пропадаше в поредната долина, но князът спокойно направляваше ролс-ройса по мократа настилка. Насреща им нямаше коли, не им бе попречила каруца. Неприятното време беше принудило дори селяните и добитъка да се крият на сухо.
	Габриел погледна през страничния прозорец. Между дъждовните капки се провидяха скали, обрасли с ерика, долина, обградена от високи борове, светлосиви стъбла на евкалиптови дървета, стърчащи от сивите скали към забуленото в мъгла небе. Внезапно тя разбра.
	— Къде сме? — попита беззвучно.
	— Нямам понятие — отвърна небрежно Дмитрий, без да отделя поглед от завоите. — Някъде по главен път №7 преди Сен Рафаел…
	Писъкът й прозвуча като на ранено животно, паднало в капан.
	Стреснат, Дмитрий натисна спирачките. Колата се разтресе, но той успя да я овладее и спря.
	Габриел се държеше за арматурното табло. Отчаяният вик остана единствен. Погледна през прозореца и видя кръста в края на пътя. Точно пред тях. По бузите й потекоха потоци сълзи. Също като дъжда, който се изливаше от небето.
	— Коко?
	Габриел безмълвно поклати глава.
	— Какво ти стана?
	Как да обясни на Дмитрий, че някой тъкмо й бе изтръгнал сърцето?
	Той беше спрял на същото място, където преди година и половина бе паркирал шофьорът на сестрата на Бой, за да покаже на нея и на Етиен Балсан къде е станала катастрофата. Също както тогава, тя рухна. Нямаше значение колко време е минало. В този момент дори новият мъж до нея нямаше значение, той не би могъл да я утеши. Болката беше все така силна — сякаш едва миналата нощ бе узнала, че Бой я е напуснал завинаги.
	_Караше твърде бързо, но той не беше човек, който прави нещата обмислено и бавно. Ревът на двигателя беше музика в ушите му — веднъж скерцо, друг път рондо. Спирачките свистяха, стомана се триеше в стомана, гума върху катран. А после автомобилът се издигна във въздуха, пречупи храсти и дървета, накрая се удари в ръба на скалата и избухна._
	Дмитрий се поколеба за миг, отвори вратата и слезе.
	Габриел видя как дрехите му се намокриха само за секунди, как по светлата материя на пътническия му костюм се образуваха тъмни ивици, а косата му увисна на влажни кичури. Той изтича до кръста в края на шосето, приведе се над оградата от ковано желязо. Дъждът се стичаше в яката му, но това не го спря да прочете издълбания в камъка надпис.
	_В памет на капитан Артър Кейпъл, претърпял смъртоносна злополука на това място на 22.12.1919 г._
	Габриел знаеше какво е написано на паметника, не беше нужно да чете буквите и цифрите. Именно тя бе поръчала да поставят кръст. Не беше казала на никого, дори на Мися. Най-близката й приятелка нямаше представа, че Габриел плаща на цветар от Фрежу, за да доставя редовно цветя на мястото. Днес в подножието на кръста лежаха бели лалета, главичките им бяха увиснали, напоени с дъждовна вода. Тя си бе създала гроб на любимия мъж, който принадлежеше само на нея, не на вдовицата му. Ала не го посещаваше, както не ходеше и на гроба на Артър Кейпъл в Монмартър.
	Защитната обвивка, която си беше изградила срещу тъгата, се разпръсна като дъждовните капки по прозореца. Плачеше и сякаш никога нямаше да спре.
	Дмитрий се върна в колата, но тя не бе в състояние дори да докосне ръката, която той сложи на рамото й в безпомощен, нежен жест. Не беше способна да се движи. Сълзите бяха единственият знак, че в нея все още има живот.
	Дмитрий безмълвно отдръпна ръката си, стисна здраво волана. Главата му увисна безсилно. Отчаянието на Габриел се предаде и на него, макар и по други причини.
	Той, естествено, знаеше каква роля е играл в живота й Артър Кейпъл. Тя му бе разказала за връзката им. Сега му беше благодарна за съчувствието и проявената деликатност. Не му каза, но оценяваше високо, че той не й досажда с въпроси или добронамерени съвети. Един ден щеше да намери думи да му каже, че е постъпил по най-правилния начин.
	Дмитрий се овладя и продължи напред.
	Чак до Марсилия единствените шумове в колата бяха плискането на дъжда, ревът на двигателя и задавеното хълцане на Габриел.


>>	Дванадесета глава

	— Съжалявам — прошепна Дмитрий, устните му помилваха ухото й. — Беше редно да се уговорим по кой път да минем. Трябваше да те попитам.
	Габриел се сгуши в него, скри мокрото си от сълзи лице в свивката на ръката му. Нямаше какво да му каже. Можеше само да се опита да му внуши, че той не носи вина за случилото се. Като се замислеше, разбираше, че сигурно нямаше да го предупреди да не минава по шосе №7. Вярваше, че е достатъчно силна да понесе гледката на мястото, където е загинал Бой. Само след няколко часа, в комфортното хотелско легло в Марсилия, тя разбра, че е сбъркала.
	На следващия ден потеглиха към Екс ан Прованс. Времето наистина се подобри и ярките цветове допринесоха настроението й да се вдигне. Меденожълто, пиниевозелено, фин пурпур и бяло оформяха гледката. Овошките цъфтяха, младите треви край шосето разпръскваха силен аромат.
	Хванати за ръка, двамата с Дмитрий се разходиха под платаните на „Кор Мирабо“, хапнаха в кафе „Двамата келнери“, възхитиха се на великолепните фасади от Ренесанса и на руините от римско време. Изпълнени с впечатления и с тихото задоволство на прекрасната нощ, потеглиха към Арл.
	Под покрив от сребърно блещукащи маслинови дървета влязоха в града, известен с римския амфитеатър, романската катедрала и много други забележителности. Акустиката в древния театър ги развесели много. Разгледаха и други сгради, не си спестиха и посещението в базиликата, последна точка от обиколката им. Навярно Габриел предусещаше, че влизането в църквата ще я трогне дълбоко.
	„Сен Трофим“ и граничещият с църквата бенедиктински манастир я поразиха. Могъщата, устремена към небето архитектура, колоните във вътрешността и аркадите около манастирския двор с изтритите още преди стотици години мозайки й напомниха за Обазин. Това каменно олицетворение на вярата я върна във времето преди двайсет и пет години, към лишенията и болките на живота й в манастира. Внезапно се запита дали сенките на миналото, които не преставаха да я измъчват, ще изчезнат, ако посмее да се изправи лице в лице с тях.
	Точно на това място се почувства особено близка с Дмитрий. Двамата обиколиха средновековния божи дом в мълчание, запалиха свещи. През цялото време се държаха за ръце — също както в руската катедрала в Ница. Тъкмо когато щеше да му прошепне колко щастлива я прави този миг, звуци на орган огласиха църковния кораб. Преплели пръсти в тихо съгласие, двамата се заслушаха.
	Тоновете я понесоха към младостта. Не помнеше дали и тогава е слушала „Фантастична симфония“, а и по онова време не познаваше музиката на Хектор Берлиоз. Едва Стравински й бе разкрил красотата на класиката. Помнеше как в манастирската църква в Обазин изпълняваха хорали и други произведения, но се стараеше да забрави всичко, свързано с онзи период от живота й. Навярно именно по тази причина хареса модерните шансони (днес, с поглед назад, ги намираше доста глупави) и започна да ги изпълнява по заведенията.
	В съзнанието й се зароди идея. Да го направи ли? Или отиването в Оверн щеше да се окаже комично като песничките, с които беше забавлявала мъжете в Мулен и Виши? Дали царевичът е мъжът, пред когото да разкрие миналото си? Дори с Бой не бе посетила местата на детството и младостта си. Изведнъж се почувства виновна. Не беше позволила на Бой да надникне в онази част от най-дълбоката й същност, а сега се готвеше да го направи с друг. Не беше правилно. Пусна ръката на Дмитрий.
	Излезе от църквата, потънала в мислите си.
	Хотелът им се намираше в стария град, на брега на Рона, в тясна жълта сграда със сини кепенци на прозорците. Изненадващо аристократичните стаи не бяха свързани с врата, както бяха пожелали, а чрез терасата. Надвечер седнаха навън на чаша шампанско. Наблюдаваха как слънцето залязва зад реката, как последните му лъчи осветяват железопътния мост, как здрачът потапя червените керемиди на покривите в невероятно виолетово сияние.
	Вечеряха в близкия ресторант, където никой не ги позна. С голямо удоволствие опитаха местните специалитети: рататуй, агнешко с коричка от билки. И двамата бяха в прекрасно настроение. Хранеха се един друг с вкусни късчета. После си направиха разходка за храносмилане по утихналите улички. Самотен беден музикант изпълняваше на един ъгъл мелодии от „Кармен“.
	— Музиката е точно на място — отбеляза Габриел и двамата се спряха да послушат. Със свои думи тя предаде на Дмитрий урока на Стравински след едно посещение на концерт: — Проспер Мериме, авторът на либретото за операта на Бизе, се вдъхновил от красивите жени в Арл и създал историята за Кармен.
	— Не забелязах нито една красива арлезианка — отвърна Дмитрий съвсем сериозно, без следа от престорена галантност. — Виждам само теб, Коко.
	„Той заслужава да му се доверя“, помисли си тя.
	Само след миг отново усети пробождане в сърцето. Както преди няколко часа в катедралата се бе почувствала виновна, че не е споделила с Бой тайните на детството и младостта си. И той, подобно на всички други, знаеше затрогващата история за двете лели, строги буржоазки, при които тя уж бе израснала, и за бащата бизнесмен, емигрирал в Америка и натрупал там състояние, без обаче да го сподели с децата си. Защо копнееше да каже истината на един мъж с много по-високо обществено положение от нейното? Този мъж, докоснал живота й с красиво пеперудено крило, вероятно щеше да си отиде скоро. Кой знае дали след завръщането в Париж връзката им ще устои на опасностите в ежедневието…
	Габриел отново потъна в мислите си. Вече не тъгуваше за Бой, а се бореше със засилващите се чувства към Дмитрий Павлович Романов. Доскоро вярваше, че си е заслужила правото да преживее едно еротично приключение, което няма нищо общо с любовта. Връзка, каквато всеки мъж има поне веднъж в живота си, празник за сетивата, който не докосва душата. При Стравински търсеше точно това и го намери. Ала не очакваше новият й любовник да се окаже толкова достоен за любов, така безупречен. Не очакваше да изпита това силно привличане, излизащо далеч извън красивото му, атлетично тяло. Всъщност отдавна вече не искаше само секс и компания. Искаше от Дмитрий много повече. Вече не беше наивното, мечтателно момиченце, влюбено в принц.
	Нощта беше топла, но въпреки това Габриел затвори вратата към терасата.

	* * *

	На следващата сутрин тя седна в колата и Дмитрий потегли по стария римски път към Авиньон. Габриел не обръщаше внимание на прекрасния пейзаж, който прелиташе покрай нея. Заета единствено със себе си, забеляза кратката отбивка до Пон дю Гар едва когато автомобилът спря пред известния римски виадукт. Слязоха, разходиха се край реката, хвърляха камъчета във водата и наблюдаваха разширяващите се кръгове.
	— Тази прекрасна миризма се усеща в Прованс само през пролетта, не и когато стане горещо — рече Дмитрий.
	Габриел смръщи носле и кимна.
	— Твоята тоалетна вода е много специална, защото ароматът е бистър. Това е отличителна черта на „Шанел №5“, както на някогашния букет. Идва от белите нощи в Петроград. — Той сведе глава и след кратко колебание добави тихо: — Иска ми се да можех да ти покажа родината си.
	— И аз бих искала да я видя. — Тъкмо бе преодоляла болката в сърцето си и не искаше да я предаде на Дмитрий, затова смени темата: — Мосю Бо ми разказа, че за композицията е използвал определен вид жасмин, който расте само в Южна Франция, никъде другаде по света.
	Дмитрий я погледна.
	— Затова „Шанел №5“ е много скъп.
	— Не ме е грижа за цената.
	Заради скъпите аромати и синтетичните съставки производствените разходи ще са необикновено високи — тя го знаеше, но не се притесняваше. Ернест Бо изрично й бе посочил този факт, ала тя можеше да си позволи да поглези най-добрите си клиентки. Така или иначе ставаше въпрос за еднократен разход и за добра реклама на модната къща „Шанел“.
	— Ти си най-необикновената жена, която някога съм срещал.
	С интимен жест Дмитрий приглади един кичур зад ухото й.
	— Аз съм едно най-обикновено момиче от Оверн.
	Отговорът дойде автоматично и неизбежно събуди отново желанието й да отведе Дмитрий в миналото си.
	Въпреки всичко беше много по-ведра, отколкото през първата част от пътуването им. В Авиньон наеха стая и романтичния хотел „Европа“, разположен в разкошна сграда от XVIII век с възхитителен вътрешен двор и фонтан. Подобно на другите туристи, и те обиколиха старите градски стени, а после разгледаха папския дворец. По обратния път се отбиха на пазара пред кметството и разгледаха площад „ЛʼОрлож“, въпреки че Габриел усещаше болки в краката.
	— През последните дни ходих твърде много по стар паваж, обувките ми не са пригодени за такава настилка — рече тя, след като критично огледа токовете си. — Май ще се наложи да създам по-удобни обувки.
	— Хайде да влезем в някое кафене и да си починем на чаша вино.
	На площада с красиви сгради от XVI-XVIII век тъкмо палеха първите фенери. Лампите светеха като златни точки върху пурпурно виолетова основа. Местните хора се връщаха от работа или сядаха да изпият аперитива си в някое кафене. Малкото туристи, посещаващи града по това време, също седяха по кафенетата или се възхищаваха на камбанарията, кметството и операта. Пред украсения с колони театър се бе събрала група млади музиканти: акордеонист, цигулар и кларинетист. Скоро прозвучаха и първите акорди на старата народна песен „Sur le pont dʼAvignon“ и Коко съвсем естествено затананика мелодията.
	Дмитрий слушаше текста:
P>
	Sur le pont dʼAvignon,
	Lʼon y danse, lʼon y danse…
P$
	Засмя се и отбеляза:
	— Знаеш ли какво искам да направя? Искам да танцувам с теб на Авиньонския мост.
	Коко хвърли демонстративно поглед към краката си и подхвърли шеговито:
	— Едва ли ще съм в състояние да танцувам. Освен ако не ме пренесеш през града…
	— Никога няма да имаме друг такъв случай. — Той вдигна чаша, пълна с леко червено вино от долината на Рона.
	— Винаги можем да направим едно пътуване до Прованс…
	Погледна я замислено.
	— Но никога няма да е като днес, Коко.
	Габриел мълчаливо поклати глава. „Няма да е като днес“, помисли си тя. С продължаването на връзката им доверието между тях щеше да расте — в най-добрия случай, но за какво доверие можеше да става дума, ако тя продължи да го лъже за произхода си? Възможно е той да се засрами (както и тя се срамуваше) от баща й и детството й в сиропиталището и да я напусне. Ако не сега, ще го направи по-късно, особено ако случайно разкрие лъжите й.
	Сякаш привлечена с магия, по големия площад се понесе мелодия, която Габриел познаваше по-добре от повечето слушатели. Точно когато мислите отново я отнесоха в миналото, уличните музиканти засвириха онази прекрасна песен, която беше част от живота й също както неповторимият й стил на обличане. Отдавна не я беше пяла, но устните й сами започнаха да оформят думите, а гърлото — мелодията. Без да иска, запя куплетите. Не бе забравила нито дума.
P>
	Jʼai perdu mon pauvrʼ Cocoq
	Coco mon chien que jʼadore
	tout près du Trocadèro,
	il est loin sʼil court encore…
	Vous nʼauries pas vu Coco?
	Coco dans lʼTrocadèro.
	Co dans lʼTro.
	Co dans lʼTro.
	Coco dans lʼTrocadèro.
	Qui quʼa qui quʼa vu Coco?
	Eh! Coco!
	Eh! Coco!
	Qui quʼa qui quʼa vu Coco?
	Eh! Coco!
P$
	Видя учудването на Дмитрий, но не спря да пее. Не замлъкна и когато забеляза, че е привлякла вниманието върху себе си. Пееше тихичко, ала гостите на съседните маси я чуха и се обърнаха към нея. При друг случай щеше да се почувства неловко, в момента обаче нищо друго не я вълнуваше. Точно в края на деня, през който беше мислила почти непрекъснато за миналото си, дойде песента, отдавна излязла от мода, но от огромно значение за нея. Прие го като знак от съдбата.
	Въодушевени от песента й, мъже и жени, тенори и сопрани се присъединиха към рефрена. Накрая гръмнаха ръкопляскания, засмени лица се обърнаха към Габриел, хората й кимаха одобрително.
	— Никога не бих си помислил, че шлагер за избягало на парижкия „Трокадеро“ куче би могъл да предизвика всеобщо веселие — отбеляза Дмитрий. Явно се забавляваше чудесно. — Интересно е, че кучето се казва именно Коко, а не Фифи или нещо подобно. Вероятно знаеш текста, защото теб също те наричат с това име, скъпа моя Коко?
	— Не. Точно обратното.
	— Не те разбирам…
	Тя пое дълбоко дъх и подхвана:
	— Искам да ти покажа нещо, Дмитрий. Имаш ли нещо против да отложим връщането в Париж с един-два дни и да променим маршрута? — Без да изчака отговора му, добави задъхана: — Искам да видиш Оверн, местата на моето детство и моята младост. Там ще узнаеш как Габриел се превърна в Коко.
	— Това ще ме направи много щастлив. — Той улови ръката й. Габриел преплете пръсти с неговите.
	— След вечеря ще танцуваме на моста. Няма значение дали ме болят краката. Обещавам ти. Наистина не бива да пропускаме този може би единствен случай. Тук никой не ни познава и нищо не ни пречи да правим глупости.
	В полунощ се отправиха към моста, за който бе написана известната песен. През вековете средновековната конструкция бе пострадала от стотици наводнения, един ден Рона беше отнесла по-голямата част от съоръжението, бяха останали само четири аркади от някога най-дългия мост в Европа. Не само фактът, че тесният път завършваше в нищото, но и липсата на парапет бяха опасни за посетителите. И през деня, и особено през нощта.
	Нощта беше тъмна. Лунната светлина се пречупваше в тихо плискащите се вълни, отраженията на запалените градски фенери танцуваха върху тъмната вода като плуващи светулки. По крайбрежната алея изгърмя автомобил и пронизителните песни на жабите секнаха. Фаровете осветиха първите две дъги на моста. Бръмченето заглъхна, любовната песен се поднови. Освен Габриел и Дмитрий по улиците имаше малко хора. Никой не се осмеляваше да мине по Пон Сен Бенезе в мрака. Тук бяха съвсем сами.
	След обилната вечеря и голямото количество вино Габриел повече се развесели, отколкото се уплаши от липсата на парапет.
	— Трябва да внимаваме да не цопнем във водата — закиска се тя и изпълни пирует.
	Изгуби равновесие, олюля се. Дмитрий я улови, преди да падне. Опита да я задържи, но тя се откъсна от прегръдката му и го хвана под ръка.
	— Време е за канкан — провикна се тя и размаха свободната си ръка, сякаш дирижираше въображаем оркестър. — Познаваш ли оперетата „Батаклан“ от Жак Офенбах?
	— Никога не съм я чувал — поклати глава князът.
	— Тогава внимавай…
	Габриел го пусна, застана пред него и се поклони театрално. В следващия миг подскочи и затанцува дързък канкан. Същевременно изпълняваше с предрезгавял от алкохола глас песничката „Кокорико“ от оперетата. Помнеше всяка дума от текста, както бе запомнила и песента за избягалото куче Коко. И като младо момиче изпълняваше песните със същия ентусиазъм както днес.
	Единственият й слушател я възнагради с бурни аплодисменти.
	Задъхана, тя се хвърли на гърдите му.
	— По-добре да ти спестя мъчението да видиш изпълнение на казачок — пошегува се Дмитрий.
	— И аз мисля така — кимна тя. После й хрумна нещо. Отметна глава назад и го погледна със смръщено чело. — Опитваш се да изклинчиш. Само мъжете танцуват казачок.
	Той избухна в смях и я завъртя.
	— Права си. А канканът е предоставен на дамите. Обаче английски валс се изпълнява от двама.
	Споменаването на английски валс събуди у Габриел спомен, въпреки че докато беше жив Бой, бавният танц почти не се изпълняваше. Дори само думата „английски“ беше достатъчна, за да си спомни мъртвия любим.
	Тя се завъртя с Дмитрий в три четвърти такт, нагоди се към движенията му, остави го да я води. Не разполагаха с много място, но за този танц беше достатъчно. Габриел се вслушваше унесено в мелодията, която той тананикаше.
	След малко облегна чело на рамото му и се остави на спомените за другия мъж, с когото никога не беше танцувала така интимно… и никога нямаше да го направи.


>>	Тринадесета глава

	Прекараха нощта в Лион и на сутринта Габриел потегли към миналото си. Никога не се беше връщала тук, дори сама, и сега, докато седеше в ролс-ройса редом с Дмитрий, се питаше дали има сили за тази среща.
	Никога не беше минавала през Централния масив с автомобил — тогава й липсваха средства, но изпълненото със завои шосе й се стори плашещо познато. Пътят се виеше покрай пролетно зелени поляни, по които пасяха едри говеда от местна порода, виждаха се каменни селски къщи и буйни реки. Захладня значително, ситен сняг покриваше кръглите върхове на вулканичните планини. Габриел се загърна в палтото си, въпреки че в колата беше топло. Зъзнеше автоматично, защото не помнеше някога да не й е било студено.
	Тиер беше малък град, където почти не идваха туристи — всъщност мястото дори не се споменаваше в повечето пътеводители. По традиция жителите му бяха заети със себе си и изобщо не ги интересуваше какво се случва в далечния Париж, особено пък с видните личности от столицата. Скъпата кола им направи впечатление, но никой не позна шофьора и придружителката му. Любопитството се насочи по-скоро към блестящия метал на калниците и към кожената яка на Габриел, не към лицата. Почувствала се ненаблюдавана, тя хвана Дмитрий под ръка. През цялото пътуване не бе отронила дума и сега мълчаливо го поведе по кривите улички, обградени от красиви дървени къщи, почти непроменени от Средновековието. Имаше само няколко кафенета, но извънредно много занаятчийски работилници — непрестанно звънтене и тропане отекваше из целия град. Стигнаха до мястото, където се сливаха реките Дор и Дурол, и се заслушаха в плискането на вълните и скърцането на старите воденични колела.
	На моста Габриел се облегна на парапета и се загледа във водата. Очакваше да се развълнува. Изненада се обаче колко безразлична я остави срещата с Тиер. Не изпитваше нищо, само известно учудване. А някога този малък свят й изглеждаше възбуждащ, зашеметяващ — и голям. През детството си единствено на това място бе преживяла нещо като уют. Тогава за нея се грижеха баба й и дядо й, но хубавото време бе свършило твърде бързо.
	— Тук има много ковачници. Неслучайно наричат Тиер „града на ножовете“ — заговори внезапно тя. Не се обърна към Дмитрий, продължи да се взира в малките водовъртежи и пенестите вълни.
	Великият княз я погледна внимателно.
	— Да не би баща ти да е търгувал с режещи инструменти и оръжия?
	Интересът му беше разбираем, нали бе прекарал почти целия си живот като войник. Габриел се изкуши да измисли нова легенда. Замалко да му каже, че близкото Шато де Ла Шазан е домът, където е прекарала детството си. Красивото средновековно имение със сигурност беше по-приемливо за великия княз, отколкото една паянтова селска къща от същата епоха. Защо да не се поразходят в парка и да…
	Не. Тя бе дошла тук да се изправи пред истината. Нищо, че тази истина беше много по-трудна от завръщането.
	— Семейството ми живееше в едно село наблизо. Баща ми идваше в града само за да купува ножове за лична употреба.
	Дмитрий не намери думи за коментар. Изглеждаше объркан. Мина време, преди да каже нещо.
	— Значи си родена в града на ножовете. — На лицето му изгря усмивка. — Сега разбирам защо понякога си толкова остра, Коко.
	Тя също се усмихна, ала тъгата в очите й не изчезна.
	— Отраснах тук, но не съм родена в Тиер, а в Сомюр.
	— Чудесно! Защо не ми каза по-рано, че си от Лоара? Много харесвам двореца, конюшните и виното на Сомюр. Непременно трябва да отидем там.
	Габриел преглътна.
	— Мама произхожда от едно селце край Сомюр. Беше перачка. Както и майка й преди нея. — Говореше през стиснати зъби.
	— О! — последва единственият му коментар.
	По лицето му не личеше какво мисли. Гледаше я внимателно и Габриел се запита дали търси по лицето й признаци, че се шегува. В момента не й беше до шега. Гласът й прозвуча ожесточено:
	— Е, може би понякога баща ми е продавал ножове от родния си град, но аз не знам. Беше амбулантен търговец, скиташе със стоката си, опитваше се да изкара малко пари на юг. Никога не е бил истински търговец.
	Облаците по небето се сгъстиха и закриха и без това слабите слънчеви лъчи. Светлината се промени. Реката вече не беше синя, а сива. Появи се студен вятър и не само Габриел, но и Дмитрий потръпна.
	Той сложи ръце върху гърдите си и след малко попита:
	— А как са се събрали? Родителите ти, искам да кажа.
	Не изглеждаше особено заинтересован, просто търсеше как да прекъсне мълчанието помежду им, преди то да натежи и да стане двусмислено.
	— Албер Шанел е бил измамник. Красив, очарователен, остроумен. Доколкото ми е известно, срещнал мама на панаир, където се забавлявали обикновените хора. За съжаление баща ми е бил негодник и преди всичко безотговорен. Не искал да се обвързва, оженил се за мама само под натиска на родителите си чак след като им се родили две деца. Не живееше с нас.
	— Значи са те отгледали роднини — установи Дмитрий. Трезвият му тон я смути. Гласът му не издаваше чувствата му. Неприязън или разбиране — тя нямаше представа какво изпитва той, можеше само да гадае или да изчака. В най-добрия случай той виждаше нещо общо между двамата въпреки различното обществено положение. Мъката и страховете на малките деца положително си приличат, независимо от произхода. Всъщност те вече го знаеха за себе си.
	Вятърът се втурна в долината. Колелото на мелницата затрака по-силно, вълните на реката се надигнаха. Габриел нахлупи шапката си. Дмитрий зарови пръсти в косата си. Обърнаха се един към друг и се погледнаха. И двамата с ръка върху челото, застинали в един и същи жест. Сенките потъмняваха. Внезапно лицето на Дмитрий се озари от усмивка. Улови ръката й.
	— Колко деца имаха родителите ти?


	— _Гладна съм, мамо, ужасно съм гладна._
	— _Млъкни, Габриел, у дома няма нищо. Ще чакаме татко да се върне от пътуването. Тогава ще имаме пари. Ще трябва да се задоволиш с онова, което съм успяла да намеря. Няма повече._
	— _Моля те, мамо! Само половин чаша мляко…_
	— _Не, малката ми, млякото е за братята ти. Ти и сестрите ти ще пиете вода._


	— Бяхме шест. Три момичета и три момчета. Огюста живя само няколко месеца.
	Габриел си обърса бузата, без да знае дали изтрива сълза. Може и да беше снежинка. Под бледата светлина на предобеда танцуваха дребни снежинки, топяха се по парапета на моста и по кожата й. Тя стисна пръстите на Дмитрий и се отдели от него, скри ръце в джобовете на палтото. Пренебрегна влагата по лицето си и събра цялата си смелост, защото искаше най-после да му разкаже онова, от което се срамуваше повече, отколкото от жалкия си произход.
	— Мама почина, когато бях на дванайсет. Сестрите ми Жюли и Антоанет бяха на тринайсет и на осем, брат ми Алфонс — на десет, а Люсиен — на шест години. Баща ми отведе момчетата в детски дом. Там щяха да ги продадат за работници. Сестрите ми и аз отидохме в сиропиталище. Отгледаха ме монахини.
	— Значи, затова се разплака във Венеция.
	Не беше въпрос, а констатация. Излезе от устните му спонтанно, без враждебност. Той извади кърпичката си и нежно изтри очите й.
	— Не е нужно да ми обясняваш колко самотно може да бъде едно дете. Много добре знам как си се чувствала.
	— Хм… — прошепна тя.
	Опасяваше се, че ако отвори уста и се опита да изрази чувствата си с думи, ще избухне в ридания. Спомените я давеха. Жюли и Антоанет вече не бяха между живите. Тъгуваше и за братята си, макар да не знаеше какво е станало с тях. Но не само това я мъчеше. Нежността на Дмитрий, приливът на обич я трогнаха дълбоко. Не за първи път забелязваше колко си приличат двамата въпреки всички обществени бариери — детството им беше белязано от огромни загуби. Спокойствието и нежността, с които той прие истината за произхода й, надминаха очакванията й.
	Сякаш отгатнал мислите й, Дмитрий заговори сериозно:
	— В двора в Петроград и в Москва срещнах много дами от благороден произход, също в Париж, Лондон и другите европейски градове, но не познавам нито една, която да притежава толкова сигурен усет за елегантност и стил като теб. Ти ме порази, Коко. Момиче с твоята история да стане моден съветник на най-отбраното общество — това е повече от забележително.
	Снеговалежът се засили. През пелената от снежинки Габриел го погледна с безкрайна благодарност, вложи в погледа цялата си душа. Нима този изпълнен с разбиране мъж й беше изпратен от съдбата, или може би от самия Бой от небето?
	Той отговори на погледа й. След малко й се усмихна ободрително.
	— Хайде да се върнем при колата. Каза, че искаш да отидеш в Мулен и във Виши. Да тръгваме, преди да ни затрупа снегът.
	— Няма да ни затрупа — увери го тя.
	И наистина — бялата снежна пелена не се задържаше. Снежинките оставяха върху паважа влажен, хлъзгав налеп, камъните блестяха синьо-сребърни като стоманата, от която изработваха ножовете в Тиер.
	— Въпреки това ще тръгваме. Прав си. Казах всичко.
	„Поне за днес“, добави мислено тя.

	* * *

	Отвъд градските стени снегът се бе задържал. Гумите на автомобила изтегляха тъмна следа през бялата покривка. Дмитрий шофираше съсредоточено и внимателно, за да избегне подхлъзване. Мълчеше и мълчанието му бе приятно за Габриел, защото беше сигурна, че причината не е историята на живота й, а твърде зимното за април време. Прие тишината като необходимост, не като товар.
	Според нея беше истинска сензация, че Дмитрий прие разказа за детството й с такова спокойствие. Сякаш бе подозирал, че създадената от нея легенда е измислица. Докато се питаше какво го е навело на такива подозрения, монотонното бръмчене на двигателя и чистачките я унасяха. След облекчението от разкриването на истината дойде оловно тежка умора. Клепачите й натежаха и тя заспа…
	Събуди я добре познатият глас:
	— Добър ден, мадмоазел. — Побутна я внимателно. — Стигнахме Виши.
	Габриел разтърка челото си с два пръста, за да прогони главоболието, породено навярно от неудобната й поза, докато бе спала. Погледна скептично през прозореца, напръскан с дъждовни капки, и позна фасадата на казиното в стил нов барок. Отпред се простираше грижливо поддържана морава. Алеята, която прекосяваше така наречения „Парк на изворите“, беше изпъстрена с локви и посетителите се стараеха да ги избягват. Дузини черни чадъри предпазваха елегантно облечените минувачи. Дамите и господата отиваха до залата за минерална вода в другия край на парка, където под купол от плочки в ориенталско синьо и златно получаваха чаша здраве. Габриел беше идвала тук преди петнайсет години, но пазеше жив спомен за мястото и не очакваше нещо да се е променило.
	Виши беше най-големият лечебен курорт във Франция. През сезона тук се събираха представители на висшето общество и дори Голямата война не бе успяла да промени навиците им. В Париж говореха много за термалните води, но Габриел не се поддаваше на магията им. Сезонът все още не бе настъпил, въпреки това имаше много хора. Навярно щяха да ги познаят още с излизането им от колата. Или поне Дмитрий веднага щеше да бъде разпознат от аристократите.
	— Слизаме ли? — попита той, привидно любопитен да разгледа мястото. Демонстрираше изкуствена веселост, безсилна да прикрие вътрешното му напрежение.
	Габриел го погледна учудено. Да не би да се опасяваше, че тя ще го компрометира? Тази мисъл я уплаши.
	В Тиер той я бе изслушал търпеливо, реагира на произхода й с нежно разбиране. Това я зарадва. Възможно ли е да си е променил мнението само след трийсет и пет километра, докато тя е спала безгрижно? „Добре познатата обстановка едва ли е в състояние да го превърне в сноб от най-лошия тип“ — помисли си тя.
	А може би все пак? Ами ако се е излъгала в него? Как по друг начин да реагира в Тиер? Това би означавало да я изостави в онова отдалечено градче.
	Малко дяволче се настани в сърцето й. Стремеше се да й внуши, че Дмитрий Павлович Романов всъщност не е реагирал спокойно, а просто не е проявил емоции. Дворцовото възпитание, естествено, му налагаше да не я изхвърли от собствената й кола. Вероятно щеше да прояви още по-голяма любезност и да я откара до Париж — беше и в негов интерес — но там щеше да сложи край на връзката им. След като узна за произхода й, я гледаше отвисоко. А и какво друго да направи? Самата тя се срамуваше от детството си. Срамуваше се от истината.
	Посегна към чантата си и извади табакерата.
	— Според мен не е нужно да слизаме. Виши не е важен за мен. Смятах да направим тук малка спирка преди Париж, но сега предпочитам да отидем в Мулен. Това е на пътя към къщи.
	Едва изрекла желанието си, тя се запита защо иска да отиде с Дмитрий в Мулен. Пребиваването й в този град беше важен период в живота й, но имаше ли смисъл да го посвети и в тази част от биографията си? Дали той ще поиска да чуе и да разбере какво се е случило там, как си е дала името Коко? Детството й в сиропиталището беше най-лошата част от биографията й, но и Мулен беше съвсем различен свят от представите на един руски княз. Ако миналото й го е шокирало, значи всичко е загубено. За връзката им нямаше значение дали тя ще извърви пътя докрай. Затова пък имаше значение за нея. Тя държеше да отиде в Мулен заради себе си, а не за да му покаже нещо. Дмитрий й даде огънче и също си запали цигара.
	— Какво става с теб, Коко?
	Тя пое дълбоко дима и отговори:
	— Съжалявам, излъгах се. Във Виши няма нищо, освен един-два магазина за шапки, чиито витрини някога ме вдъхновиха да опитам със свои модели. Не си струва да ни мокри дъждът.
	По принцип беше вярно. Основата бе положена в Мулен. В аристократичния Виши тя се бе надявала да постигне успех като певица в известната опера. Копнееше да стане новата Мистангет*, но не постигна нищо. Днес, с поглед назад, разбираше, че не е била достатъчно талантлива. Но не неуспехите като певица бяха причина за обзелата я меланхолия. Във Виши я бе напуснала най-добрата й приятелка. По лицето й пробяга усмивка. Не, Мися не можеше да се сравни с Адриен. Историята на Габриел и Адриен бе започнала всъщност още в Тиер — Адриен Шанел беше нейна леля, но двете се чувстваха свързани като сестри. Беше най-малката дъщеря на баба й и дядо й, сестра на баща й, връстница на Габриел. След годините в Обазин се бяха срещнали отново в Мулен и Габриел се почувства, сякаш в живота й изгря слънце.
	[* Най-високо платената танцьорка по онова време, чиито крака били застраховани за 500 000 франка. — Б.р.]


	— _Мечтая си да ходя на чай — промълви Адриен и вдигна поглед от оскъдната трапеза в пансиона „Нотр Дам“. — Да съм изискана дама._
	— _Изискана възрастна дама — закиска се Габриел, ала строгата физиономия на приятелката й я разколеба. — Кой ходи на чай, освен изисканите стари дами? — попита предпазливо тя._
	— _Елегантните господа. Онези, дето не работят. Изглеждат много, много по-красиви от другите, дето работят._
	_Габриел зяпна изненадана._
	— _Нищичко ли не правят?_
	— _Е, правят разни неща. Запомни: винаги е по-добре да се запознаеш с господин, дето не работи, отколкото с някой, който работи и му плащат. Скоро ще разбереш кои мъже миришат по-добре._


	— Тук, във Виши, за първи път разбрах какво означава стил. — Габриел се усмихна на спомена. Мислите й все още бяха заети с Адриен и Мулен. Забрави за курорта. — Шапките на дамите изглеждаха невероятно. Повечето приличаха на оседлани бойни коне.
	— Жалко, но няма да имаме възможност да проверим дали шапкарките във Виши са подобрили вкуса си. Нали разправят, че мъжете имали поглед върху женските шапки.
	Дмитрий й намигна. Явно се стремеше да прогони меланхолията й с демонстрация на добро настроение.
	— Твоят вкус не е причина да си намокрим краката — отвърна тя, облекчена, че са намерили тема, по която да говори със страст, без обаче да засяга болезнено душата й. — Тогавашните шапки бяха изработени добре. От занаятчийска гледна точка нямаше какво да се възрази. Съответстваха на модата. Огромни колела с много тюл, цветя от плат, пера и птици. Птици, разбра ли? Навсякъде цветя и птици от всякакъв материал!
	— Отлично си спомням шапките на царица Александра. Леля ми много обичаше да носи на главата си цяла гора.
	Сигурно го каза, без да се замисли, но напомнянето за мястото му в обществото я уязви.
	— За мен тези сложни и скъпи конструкции никога не са били знак за елегантност. За мен истинското изкуство е умението да се откажеш от излишните детайли. Разбираш ли ме?
	Дори да бе забелязал враждебността й, той я отмина с усмивка.
	— А после отиде в Париж и всички жени се влюбиха в твоите шапки.
	Тя отговори на усмивката му.
	— Не стана нито толкова бързо, нито толкова лесно, но беше горе-долу така. В едно имение северно от Париж се запознах с актрисата Емилиен дʼАлансон. Тя хареса моделите ми и започна да ги носи и на сцената, и при излизанията си в обществото. Приятелките й също ги харесаха и поискаха подобни модели.
	Габриел отвори прозореца и хвърли фаса в близката локва.
	— Всъщност днес не е по-различно — продължи тя, докато затваряше прозореца, за да се предпази от дъжда. — Как мислиш, защо предоставям на манекенките си да ползват красивите рокли безплатно? Принцесите и графините от твоята родина излизат в общество по-често от мен, движат се в изискани кръгове. Видят ли ги в ресторант, на прием или бал, това е все едно модно ревю. Показват се, забавляват се и между другото ми правят добра реклама.
	— Умна идея. Ти си превъзходна бизнес дама, Коко. Впрочем, нали щеше да ми разкриеш защо си се нарекла Коко? Чакам да чуя.
	Наистина ли се интересуваше от подробностите в живота й — след всичко, което бе узнал досега? Изглеждаше ободряващо весел и тя с цялото си сърце пожела да му повярва. Време беше да прогони дяволчето.
	— Ще чуеш историята на Коко в Мулен. Там бе положено началото.

	* * *

	В Мулен блясъкът и силата на Ренесанса не бяха успели да се запазят до XX век. Мазилката се ронеше от красивите средновековни фасади. Като цяло малкият град изглеждаше дълбоко заспал и причината не беше само в лошото време.
	— Някога тук имаше гарнизон и беше много оживено — припомни си Габриел, докато Дмитрий шофираше по пустото шосе край брега на Алие. — Иначе тук живеят държавни чиновници и семействата им. Не е много вълнуващо.
	— Какво те доведе точно в този град? — поинтересува се князът.
	— Монахините от манастира ме изпратиха в католическия пансион „Нотр Дам дьо Мулен“. Като досаден пакет, за който вече няма място. Никой друг не искаше да приеме едно осемнайсетгодишно сираче.
	Някогашното отношение към нея и днес й причиняваше горчивина. Реши да не казва на Дмитрий, че тогава беше „ученичка по милост“, затова дрехите й се различаваха от униформата на момичетата, които живееха в пансиона на издръжка на родителите си. Принуждаваха я да седи на отделна маса и да върши най-тежката домакинска работа. За нея важното беше, че е напуснала манастира „Обазин“, а и щеше да е много по-страшно, ако я бяха пратили на работа във ферма. Обясни делово:
	— Монахините в пансиона ми преподаваха, имах покрив над главата си и храна, освен това… — Гласът й омекна. — Тук видях отново Адриен. Това беше най-доброто, което можеше да ми се случи.
	Дмитрий вдигна вежди.
	— Коя е Адриен? Май не познавам твоя приятелка с такова име.
	— Адриен ми е леля. — Споменът извика усмивка на лицето й. — Сестра на баща ми. Бяхме горе-долу на една възраст и я смятах за третата си сестра наред с Жюли и Антоанет.
	— Къде е тя сега?
	Габриел въздъхна.
	— Вече не е между живите. Също както Жюли и Антоанет. И като мама. Аз съм последната жена от рода Шанел. Само аз останах. Засега. Май съдбата ни е предопределила да умираме рано.
	Дмитрий не каза нищо, вероятно шокиран от опасението й, че не й остава много време да живее. А може би мислеше за майка си, починала едва на двайсет и една години. Не допусна да проличи вълнението му, продължи да шофира уверено, макар да се движеха безцелно по тесните улички на стария град.
	Скоро тишината стана потискаща и Габриел реши да я прекъсне:
	— Не се притеснявай, възнамерявам да се изправя срещу съдбата и да… Внимавай! — изпищя тя.
	На един тесен завой и леко нанадолнище автомобилът излезе от платното. Дмитрий натисна силно спирачката. Дясната задна гума се удари в уличния фенер. Габриел политна напред, но реагира бързо и се хвана здраво за арматурното табло.
	Едва спряла колата, тя отбеляза:
	— Ако продължаваш така, май ще продължа традицията на жените от рода.
	Дмитрий не намери сили да се засмее на коментара й. Стискаше челюсти до болка. Мълчаливо даде на задна, обърна и предпазливо се върна на улицата.
	Черният й хумор беше неуместен. За първи път по време на пътуването им, след стотици километри, бе станало произшествие.
	— Досега не сме имали проблеми — побърза да отбележи Габриел.
	— Ще направя всичко по силите си да те опазя жива — отвърна спокойно Дмитрий.
	Ролс-ройсът се движеше бавно през града. Внезапно князът се отклони вдясно и спря в края на една уличка.
	— Хайде да слезем и да продължим пеша.
	— Вали — отвърна лаконично Габриел.
	Ъгълчетата на устата му потрепнаха.
	— Имаме чадър.
	— Може да настина — продължи с усмивка тя.
	— Няма да умреш.
	Сякаш за да го подкрепи, небето внезапно се отвори, слънчев лъч се отрази в капака и заслепи двамата пътници в автомобила.
	— Ето, и съдбата настоява да слезем — рече Дмитрий.
	— Надявам се храната в „Гранд кафе“ да е все така добра както някога.
	Дмитрий предвидливо взе чадъра. Не се наложи да го използва, защото наистина бе спряло да вали. Влажната улична настилка блестеше под слънцето като олово, в локвите трепкаха пъстри петна. Градът се събуждаше бавно: занаятчии в работно облекло и държавни служители в костюми бързаха към близкия павилион; две момчета в училищна униформа пренебрегнаха предупрежденията на гувернантката си да не тичат през локвите; жена с пазарска кошница ги задмина; красиво младо момиче с широкопола шапка и тъмна коса излезе от магазин…
	Габриел проследи момичето с поглед. Напомни й за самата нея, само че тогава тя носеше трион, а дългата й коса бе навита на кок на тила, освен това полата й беше значително по-дълга. Въпреки това непознатата изглеждаше като нейна двойничка — ако днес Габриел беше в същата ситуация като преди двайсет години.
	— Да отидем на улицата с часовника — предложи тя. — Интересно ми е дали „Мезон Грампер“ още съществува. Става дума за магазинче за галантерийни стоки. Двете с Адриен работехме там като продавачки. По онова време много се търсеха коприна, дантели и панделки. Бяхме и шивачки, кърпехме стари дрехи. Често седях с часове над шевната машина. Отпечатъци от пръстите ми има по всички панталони в Мулен.
	Глупав смях придружи двусмислените й думи. Дмитрий пренебрегна намека.
	— Днес от ръцете ти излизат поли и панталони, предназначени за Париж — отбеляза трезво той.
	— Все още не за всички — възрази с усмивка тя.
	— Да, но са много. Страшно много.
	Тя кимна, горда с настоящето, въпреки че мислите й бяха при миналото. Мислеше за Етиен Балсан: безброй пъти беше подгъвала негови панталони в задната стая на „Мезон Грампер“, беше пришивала нови копчета. Тогава той бе на служба в Мулен. Не, няма да разкаже на Дмитрий за мъжа, който я покани в изисканото си имение и й проправи пътя към Париж. Възможно е някой добронамерен приятел да му е описал тази част от миналото й, ако ли не, излишно е той да знае за връзките й през онези дни. Нито за Етиен, забогатял от наследство, нито за другите офицери, които идваха при нея не само като клиенти на магазинчето за галантерийни стоки, а и тайно в стаята й. Габриел не се срамуваше от тогавашната си свобода, окачествявана от мнозина като лекомислие. Струваше й се обаче, че не е особено умно да разкрие на любовника си какви са били предшествениците му.


	— _Значи вие имате коне за езда, мосю?_
	— _Да, и то много. Притежавам и понита._
	— _Щастливец!_
	_Габриел се престори на въодушевена, макар да нямаше понятие от коне. Подаде на клиента мундира с току-що пришитото копче. Докато тя се занимаваше с копчето, Етиен Балсан стоеше до нея и я наблюдаваше. През цялото време й говореше за себе си и своята страст._
	— _Искате ли някой път да ме погледате как тренирам, мадмоазел?_
	— _Би било чудесно._
	_Уговориха се за следващия ден. Габриел никога не беше ходила на поляните отвъд реката. А и за какво? Радваше се, че живее в град, нали бе избягала от селския живот. Тук беше по-различно, отколкото в нейното родно място: тревата по бреговете на реката бе грижливо окосена, боядисани в бяло дървени огради ограждаха пасищата, стройни жребци с блестяща козина пасяха спокойно на слънце. Гледката беше толкова подредена, така лъхаше на богатство, че Габриел издаде дълбока въздишка. Каква красота! Чистокръвните коне със сигурност водеха по-добър живот от сирачетата в манастира „Обазин“ или където и да било другаде._
	— _В моя дом в Компиен през цялата година се наслаждавам на такава гледка — похвали се Етиен и сложи ръка на рамото й. — Какво ще кажете? Дали ще ви хареса?_
	_В този момент тя не знаеше, че поканата му е само заради моментната ситуация, не е изречена сериозно. Не знаеше и че един ден просто ще отиде при него на север от Париж. Знаеше само, че този вид живот на село можеше да я направи щастлива._


	Времето сякаш бе спряло. Търговската улица на Мулен изобщо не се беше променила. Възхитена и същевременно враждебна, Габриел вървеше редом с Дмитрий покрай познатите витрини. Спря пред „Мезон Грампер“, отметна глава и посочи прозорчетата под покрива на многоетажната сграда.
	— С Адриен живеехме там, горе. Първият ни общ дом. След време си намерихме стая в друг квартал.
	— Защо Адриен е дошла в Мулен, а не си е останала в Тиер?
	„Заради парите — каза си Габриел — в крайна сметка всичко опира до парите.“ Приятелката й беше по-добре осигурена.
	— Баба и дядо предали най-малката си дъщеря в ръцете на монахините от пансиона „Нотр Дам“, защото се ползвал с добро име. Те плащаха за Адриен и тя беше по-високопоставена от мен, ученичката по милост. Въпреки това от първия момент бяхме много близки. Даже пеехме в дует, излизахме на сцена.
	— Тук, в Мулен? — учуди се Дмитрий. Явно не можеше да си представи как в този еснафски градец са отворили кабаре.
	— Естествено, къде другаде? — засмя се Габриел. — Париж беше по-далече от Луната.
	— Значи, мястото не е било чак толкова скучно.
	— Хората се срещаха в „Гранд кафе“. Основните посетители бяха офицерите от гарнизона. Наистина нямаше много места за забавления… и навярно положението не се е променило. „Гранд кафе“ беше красиво заведение с много маси, снабдени с телефони. Помещението беше с високи огледала и тавани. Адриен и аз се грижехме за музикалните забавления.
	— Разбирам. Вероятно сте изпълнявали и песничката за Коко?
	Дмитрий помнеше всичко.
	— Да. Тя стана за мен един вид марка… — Помълча малко, потънала в спомени. — Също както шансонът „Кокорико“. — Погледна го в очите. — Така от Габриел произлезе Коко.
	— Жак Офенбах не беше ли написал и оперета за парфюмерист? Музиката допълва живота ти, скъпа. — Той улови ръката й. — Да идем да разгледаме мястото, където се е родила Коко Шанел. Честно казано, гладен съм.

	* * *

	Върнаха се в Париж късно вечерта. Пак валеше дъжд, примесен със сняг. Придружи ги чак до столицата, танцуваше около жълтите кълба на уличните фенери. Дмитрий мина през площад „Вандом“ и спря ролс-ройса точно пред входа на хотел „Риц“. Габриел не слезе. Остана на мястото си и когато портиерът дотича с чадър и отвори вратата.
	— Сега не мога да спя сама — обърна се тя към Дмитрий. — Не и след толкова много седмици с теб. Ще останеш ли тази нощ при мен?
	— И тази нощ, и през всеки ден, в който пожелаеш.
	Тя кимна сериозно. Дмитрий говореше с достойнство, едва ли не тържествено. Странно, но въпреки това върху нея падна сянка.
	Сянката не си отиде дори когато той я взе в прегръдките си.


>>	Четиринадесета глава

	След два дни Габриел и Дмитрий заминаха за „Бел Респиро“. Всъщност тя не смяташе да заживее отново в Гарш. Близостта на хотел „Риц“ до ателието й беше все така примамлива. Планираше да се прибере за малко вкъщи, колкото да види кучетата си, да се върне към спомените за Бой. Освен това беше време да се изправи срещу Игор Стравински.
	Оказа се, че отхвърленият любовник отсъства — Жозеф й съобщи новината веднага след като я поздрави. Габриел не почувства липсата му.
	По време на ваканцията на юг домът й не се беше променил особено: Екатерина Стравинска прекарваше почти целия ден в леглото, мъжът й блестеше с отсъствието си, децата им лудуваха по стаите и в калната градина, Жозеф и жена му се грижеха домакинството да върви като по часовник — лампионите блестяха, по книгите в библиотеката нямаше нито прашинка. Габриел остана с усещането, че в хотелите, които бе обиколила заедно с Дмитрий, я посрещаха по-сърдечно, отколкото в собствения й дом. Причината със сигурност не беше нито в гостите, нито в новия мъж до нея. Тя се почувства зле от самата атмосфера на къщата. Като се замислеше, разбираше, че така е било от самото начало: тя беше търсила между тези стени Бой, но не го бе намерила.
	Влезе в банята и се огледа в огледалото. В очите й светеше тъга. Глупаво беше, че не успява да преодолее загубата. Прекалено много плачеше за миналото. В момента се отваряха толкова много възможности за бъдещето. Чакаше я много работа. Най-сетне бе намерила своя парфюм, но не беше достатъчно да разполага с композицията от аромати, трябваше умело да я представи пред публиката. Имаше прекрасен спътник, който обогатяваше живота й, приятелите й се радваха на завръщането й, преди всички, естествено, Мися. Не беше сама. Защо се чувстваше толкова нещастна?
	Взе решение, ала когато понечи да го изпълни, цялата се разтрепери и едва успя да се успокои.
	Възприе като кощунство намерението си да махне личните вещи на Бой от поставката над умивалника. Тук си бе създала един вид светилище. Върху поставката бяха наредени дреболии, които бе оставил в „Ла Миланез“: бръснач, четка за коса, флакон с любимата му тоалетна вода, парче сапун „Ярдли“ и гребен. Готови да го посрещнат, ако един ден се върне. Бе запазила дори стар пътнически несесер. Типични тоалетни принадлежности на мъж, заминал само за кратко, не завинаги. Струваше й се жестоко да ги изхвърли и да отвори място за вещите на друг. Това означаваше да изличи спомена за Бой от живота си. Честно си призна, че заключението е глупаво, но беше привързана към тези дреболии, докато скъпоценностите в ковчежето й и в салона до голяма степен й бяха безразлични.
	В пристъп на дълбоко отчаяние Габриел вдигна ръка да изхвърли вещите на Бой от живота си. Веднъж завинаги. Ще ги помете. Ще ги смачка на пода.
	Спря насред движението.
	Все още с вдигната ръка, се погледна в огледалото и видя жена, обзета от яростта на разрушението. Добре, ще унищожи тези дреболии, но дали с тях ще заличи поне един-единствен болезнен спомен?
	С всеки предмет, останал й от любимия мъж, беше свързана история, общо преживяване. Дори да унищожи вещите му, няма да заличи тези моменти от съзнанието си. По-добре да се държи за тях, да й служат за опора. По някакъв свой начин те го поддържаха жив в съзнанието й. Ако ги изгуби, ще тъгува още по-силно.
	Предпазливо посегна към кожения несесер. Инстинктивно го притисна към гърдите си, после го върна на мястото му. Помнеше несесера от многото пътувания. Странно защо последния път не го е взел със себе си. Може да го е заменил с нов, но тя не знаеше.


	_През открехнатата врата Габриел следеше как Артър Кейпъл си събира багажа. Беше добила навика да вижда и чува всичко, което става в имението на Балсан. Струваше й се полезно да знае възможно повече за гостите на любовника си. Не че беше особено любопитна, но се интересуваше от стила на дамите и от вкуса на господата от доброто общество. Жадно поглъщаше всичко, което научаваше от високопоставените, и се възползваше от наученото. Значи, красивият англичанин със зелени очи, бистри и дълбоки като планинско езеро, възнамеряваше да си замине? Стана й мъчно._
	_Внимателно отвори вратата с крак. Потърси с поглед някакъв прислужник и учудено установи, че джентълменът сам нарежда багажа в пътната чанта. С несесер в ръка, той се обърна изненадан към натрапницата._
	— _Напускате ли ни? — попита Габриел, макар да съзнаваше колко излишен е въпросът. Ядоса се, че не й хрумна по-интелигентно начало на разговора._
	— _Да. — Той задържа погледа й. — За съжаление._
	— _Кога тръгвате?_
	— _Ще взема ранния влак за Париж._
	— _Тогава и аз отивам да си събера багажа._
	_Без повече коментари тя се обърна да си върви. Бой не каза нищо. На следващата сутрин се срещнаха на гарата._


	Габриел отвори ключалката на куфара и веднага усети незабравимия лимонов аромат на парфюма му: _Mouchoir de Monsieur_. Когато Бой се присъедини към приятелския кръг на Етиен, парфюмът на Герлен се радваше на голяма популярност сред младите светски лъвове. В шишенцето с форма на охлюв, поставено върху червено кадифе редом с още десетина стъклени и сребърни флакончета с различна форма и големина, бе останало малко количество парфюм. Там бяха и четката за коса, и самобръсначката, и няколко ножчета. Единствено предвиденото за съхраняване на часовника отделение беше празно. Липсата на тази лична вещ й причини болка. Ала не се учуди, защото предполагаше, че часовникът е бил на ръката на Бой в мига, когато стрелките на живота му са спрели да се движат. За да отклони вниманието си от болката, тя започна да изважда едно след друго флакончетата от поставките им. Разглеждаше ги и ги оставяше обратно.
	Внезапно спря стъписана.
	Извади от кутията аптекарско шишенце от бяло стъкло с тясно гърло, затворено с кръгла тапа. Нямаше понятие за какво е служил този съд — не съдържаше нищо, никакъв аромат. Искаше й се да си спомни за какви течности го е използвал — може би за лекарство, за тинктура или просто за вода за коса. Формата й хареса: отличаваше се с простота, а съчетанието от четириъгълно дъно и кръгла запушалка въздействаше елегантно и изглеждаше необикновено. Ненатрапчив, красив флакон, сякаш създаден специално за най-доброто съдържание.
	Внимавайки да не изпусне находката си, тя постави шишенцето върху етажерката пред огледалото. Затвори несесера и го върна на предишното му място. Ще помоли Жозеф да набави нова етажерка или масичка за тоалетните принадлежности на Дмитрий. Банята беше достатъчно голяма. Имаше място за новия мъж в живота й. Вещите на Бой щяха да останат непокътнати.
	Само шишенцето от несесера щеше да отиде на ново място. Габриел излезе от банята с белия флакон в ръка.


>>	Петнадесета глава

	Габриел чу плахо почукване, извика „Влез!“ и в салона се появи Екатерина Стравинска.
	Изненадана, домакинята вдигна глава от купищата документи върху коленете си. Седеше на дивана, на масата пред нея бе поставено шишенцето от несесера на Бой, до него имаше чаша чай и чиния със сандвичи, приготвени с много внимание от Мари. Габриел скицираше с молив флакони и етикети. Искаше да приключи възможно най-бързо, защото след избора на петата проба при Ернест Бо бе пропиляла твърде много време в пътуване. Производството на опаковката щеше да отнеме време — изрично я бяха предупредили от фирмата на Шири в „Ла Бока“. Ако си спомняше добре, Франсоа Коти също бе направил подобна забележка. Затова веднага след откриването на бялото шишенце в банята Габриел започна да рисува и не желаеше никой да я смущава. Ала фактът, че съпругата на Игор Стравински бе събрала сили да я посети, беше твърде необичаен и не й позволи да реагира враждебно.
	Въпреки че прекарваше повечето време в стаята си, Екатерина изглеждаше много по-добре, отколкото при първата им среща. Бившата танцьорка беше, естествено, с крехка физика, но вече нямаше вид на тежко болна както преди година. Беше си все така слабичка, с прозрачна кожа, но поне не беше бледа. Дългата коса, сплетена на плитка и преметната през рамото, блестеше. Добрата кухня на Мари и отоплението в къщата си бяха казали думата за възстановяването й. Редовните консултации при специалист по белодробни болести, чиито хонорари плащаше Габриел, очевидно й се отразяваха добре. Само дето изглеждаше доста по-възрастна от Габриел, макар разликата им да беше само две години.
	— Може ли да поговорим за малко?
	Габриел събра проектите и ги сложи върху масичката, а молива — най-отгоре. Почувства се неловко. Дали Екатерина искаше да говори за Игор? Съпрузите бяха братовчеди, познаваха се от деца. Игор бе казал на Габриел, че жена му знае всичките му тайни. Възможно ли е да идва при нея, за да я убеждава да се върне при бившия си любовник? Днес тя си даваше сметка, че не биваше да започва връзка с музикалния гений. Отношенията им бяха крайно напрягащи.
	Изобрази на лицето си любезна усмивка и изпълни домакинските си задължения.
	— Моля, седнете. Желаете ли чай?
	— Не бих искала да ви преча…
	Смутена, Екатерина кършеше ръце.
	— Е, вече сте тук. Най-добре да се разположим удобно.
	— Да, аз…
	Без да довърши изречението, жената на Стравински приседна на крайчеца на едно кресло.
	Габриел позвъни на Жозеф и поръча чаша чай и сандвичи за Екатерина, без да я пита желае ли да хапне. Когато прислужникът излезе, тя скръсти ръце в скута си, за да демонстрира търпение. Личеше си, че разговорът ще е труден.
	— Радвам се да ми правите компания за известно време — заяви и хвърли бърз поглед към рисунките си.
	Екатерина се поколеба, после думите изригнаха като поток от устата й:
	— За мен е много важно да научите за промените от мен, не от трети човек. Всъщност мосю Стравински би трябвало да говори с вас, но го изпуснахте за малко. Вчера замина за Париж.
	Говоренето я уморяваше. Дишаше трудно.
	— Това, естествено, е жалко — отвърна Габриел, макар че с радост би отложила сблъсъка. — Но навярно скоро ще имаме случай да… да поговорим.
	— Да, разбира се. Сигурно.
	Болната жена закри уста с длан и се закашля.
	Очевидно Екатерина беше силно развълнувана. В момента, когато Жозеф влезе с чаша чай и табла със сандвичи, Габриел проумя защо.
	Бедната жена явно се опасяваше да не изгуби убежището си — нямаше друго обяснение за вълнението й. Очакваше благодетелката им да изхвърли нея и децата й на улицата, само защото в живота й бе влязъл нов мъж.
	Габриел отпрати прислужника с кратък жест, наведе се и напълни чашата с чай. Зачака Екатерина да облече опасенията си в думи, но не се случи нищо такова. Затова реши да говори тя:
	— Вие сте и ще си останете добре дошъл гост в дома ми, Екатерина!
	— Какво? — стъписа се жената.
	— Нямам никакво намерение да ви прогоня от къщата си, само защото…
	— О, не! — извика уплашено Екатерина и продължи, придружавайки думите си с трескави жестове. Ръцете й трепереха като подплашени пеперуди и замалко да разлее чая. — Не, не, не! Никога не съм очаквала от вас нещо толкова подло. Вие бяхте добра към нас като никой друг, откакто напуснахме Русия.
	Объркана от заблудата си, Габриел зачака безмълвно.
	— Мосю Стравински… Игор… той обича друга жена!
	След това признание Екатерина се отпусна и се сви, сякаш дълго бе събирала сили да произнесе тези думи и сега беше изтощена до крайност.
	Габриел загуби ума и дума. Новината я завари напълно неподготвена. Очакваше след края на връзката им Игор Стравински да се върне при жена си. Все пак беше баща на семейство, никога не бе оставял у нея съмнение, че не обича жена си и децата си. Вместо това той си бе намерил нова любовница. Това я подразни ужасно. Възприе го като предателство — не към себе си, а към Екатерина и децата им, в крайна сметка и към нейното гостоприемство. Нима той очакваше от нея да приеме в дома си и другата жена? Учудването й бързо отстъпи място на гнева.
	В салона се възцари потискаща тишина. Чуваше се само тихото потракване на порцелана, свирещото дишане на Екатерина, някъде в къщата кучетата лаеха, часовникът на камината тиктакаше. Габриел ценеше високо хармоничното мълчание и тази напрягаща тишина я подложи на тежко изпитание. Нетърпението й взе връх.
	— За кого става дума? — поиска да узнае тя. — Познавам ли дамата?
	Бледите бузи на Екатерина почервеняха.
	— Срещали сте се, предполагам. Стравински се е влюбил във Вера, съпругата на Сергей Судейкин. Настоява тя да се разведе. — Последните й думи бяха съпътствани от тежък хрип. Посегна към чашата, за да си прочисти гърлото с чай. След малко продължи: — Мадам Судейкина му гледала на карти. Според нея картите не лъжат. И аз вярвам, че казват истината. Според картите двамата са създадени един за друг — до смъртта.
	— Да, вероятно картите не лъжат — промърмори Габриел. Чувстваше се неприятно засегната. И тя беше силно суеверна, но в този случай не вярваше на висши сили. По-скоро се опасяваше, че Вера Судейкина малко е подпомогнала съдбата. Сигурно се е поддала на привлекателната сила на композитора и сега с всички средства се опитваше да го обвърже към себе си. Габриел познаваше Стравински достатъчно добре, за да знае, че той се е хванал на уловките й. От друга страна, една бликаща от жизнерадост жена навярно щеше да му е по-добра партньорка в сравнение с прикованата към леглото Екатерина. Беше срещала Судейкина при Дягилев и я смяташе за красива жена, която разбира руската душа. Освен това знаеше какво иска.
	— Кой знае, може картите да са излъгали — констатира внезапно тя. — Не бива да се задоволяваме само с едно мнение.
	Лека усмивка се плъзна по лицето на Екатерина.
	— Мосю Стравински е обсебен от идеята да заживеем всички заедно…
	— О!
	Без да обърне внимание на възклицанието, измамената съпруга продължи:
	— Той не може да живее без децата си. И се отнася почтено с мен. Не желае да ме напусне.
	„Е, поне това“ — помисли си мрачно Габриел. Докато размишляваше къде би могла да подслони Вера Судейкина и дали изобщо да подкрепи подобно странно съжителство, Екатерина продължаваше да говори. Твърде заета със собствените си мисли, Габриел престана да следи задъхания монолог. Едва споменаването на добре познато място я накара да наостри уши.
	— Какво ще правите в Биариц? — попита тя, без да се замисли.
	Екатерина я погледна объркана.
	— Може ли да ми налеете още малко чай? — прозвуча дрезгаво гласът й.
	— Колко невнимателно от моя страна. Извинявайте.
	Габриел побърза да й напълни чашата. Екатерина бързо отпи глътка. После обясни с ясен, твърд глас:
	— Мосю Стравински желае всички да се преместим в Биариц. Климатът там бил най-добър за дробовете ми.
	— Да се преместите?
	— Игор смята да потърси къща за децата, за мен и за новата си партньорка. По възможност на Атлантическия бряг. Вие го разбирате, нали? Той обича семейството си.
	Каква изненада! „Явно в мое отсъствие са се случили много неща“ — помисли си Габриел. Бившият й любовник ковеше планове с друга жена, съпругата му ги одобряваше без възражения. Май щеше да се възцари хармония, а това отговаряше на нейните желания. Въпреки всичко й струваше известно усилие да си възвърне самообладанието. Чудесно беше, че Екатерина е дошла да й разкаже за промените. Ако беше Мися, нямаше да й повярва. Щеше да се усъмни дори в думите на Стравински, да ги сметне за сляпа ревност на влюбен мъж. Чрез Екатерина историята придобиваше други измерения.
	Габриел се наведе и улови студените ръце на гостенката си.
	— Благодаря ви за откровеността и ви желая много щастие в бъдеще. Ако мога да ви помогна с нещо, само ми кажете. Разчитайте на мен.
	— Има още нещо… — Екатерина засрамено сведе очи.
	— Да?
	— Чекът… — Внезапно увереността й бе заменена от диво отчаяние. Преглътна мъчително. — Всеки месец вие пращате на мосю Стравински чек. Възможно ли е да продължите да му осигурявате този кредит? Искам да кажа, и след като заминем за Биариц…
	Габриел се усмихна.
	— Парите не са важни. Имам достатъчно. Не се тревожете. Няма да забравя нито вас, нито Игор.
	За неин ужас Екатерина скочи и се хвърли на колене пред нея.


>>	Шестнадесета глава

	Мария Павловна Романова не разбираше защо брат й е останал толкова седмици в Южна Франция с любовницата си, докато в родината им се подготвя нова революция. В емигрантските кръгове от Берлин до Лондон не се говореше за нищо друго. Пристигаха новини за безредици, започнали още през февруари. Гладът и недоволството от управляващите болшевики предизвикаха стачки на работниците и бунт на матросите в крепостта „Кронщад“* край Петроград. Хората настояваха за нови избори, свобода на словото и пресата, премахване на привилегиите за партийните членове, равенство в разпределението на хранителните продукти, възможност за занаятчиите да откриват свои малки предприятия, а за селяните — да разполагат със земята си.
	[* Крепостта „Кронщад“ е построена от Петър I, за да защитава Петербург по море. Първото въстание на кронщатските моряци е през 1905–1906 г. срещу царския режим, а второто — през 1921 г. срещу съветската власт. — Б.р.]
	Червената армия бе смазала безмилостно моряшкия бунт, но надеждата за завръщане в Русия връхлетя емигрантите в Париж като вълна и повлече дори най-големите скептици. Заговори се за връщането на Романови на трона, за демократично — парламентарна Русия по примера на британската корона. Дошъл бе моментът Дмитрий да предяви своите претенции, а той пътешестваше с Коко Шанел. Привържениците му с нетърпение очакваха да се върне най-сетне в Париж.
	Мария мразеше безделието. Пасивността на бившия й мъж беше причина да рискува скандал и преди осем години да се разведе с принц Вилхелм Шведски. Раздели се дори с едва четиригодишния си син Ленарт, за да води свободен, самостоятелен живот. Никога не стоеше бездейна, както постъпваха повечето принцеси. В Стокхолм принуди свекъра си, шведския крал, да й позволи да посещава училището за художествени занаяти. Научи се да рисува, овладя фотографията. Скоро след завръщането й в царския двор избухна Голямата война и принцесата веднага се записа милосърдна сестра. Въпреки нещастния си брак продължи да вярва в любовта и малко преди избухването на Октомврийската революция се омъжи за княз Сергей Михайлович Путятин. И този брак се оказа несполучлив. Или поне не се развиваше според очакванията й. Роди син, но се наложи да го остави при свекърва си в Букурещ, докато бягаха от революцията, и момченцето почина още съвсем малко. Живя със съпруга си в Лондон, после в Париж. Сергей се оказа неспособен да се приспособи към реалността и да печели пари. Мария продаваше бижутата си, за да оцеляват, шиеше и бродираше, търсеше купувачи за моделите си. Не печелеше много, но въпреки ударите на съдбата енергията си остана най-надеждната й движеща сила.
	Дмитрий се върна в Париж точно навреме, за да отпразнуват трийсет и първия й рожден ден в тесен кръг руски приятели, но досега не бяха намерили време за разговор на четири очи. Налагаше се спешно да говори с брат си, за да му съобщи, че не само него спрягат за нов руски цар — споменаваха се още братовчед им Кирил Владимирович и чичо им Николай Николаевич. Тя бе убедена, че Дмитрий не знае нищо, защото кръгът от френски творци, в който се движеше в последно време, не се занимаваше с политика. Най-консервативните емигранти залагаха на Кирил — навярно причината се криеше в легендарното честолюбие на починалата му майка. Прогресивно настроените емигранти искаха да видят на трона Дмитрий Романов. Мария много държеше брат й незабавно да влезе във връзка с привържениците си и да обяви претенциите си върху трона.
	Най-сетне пролетта бе дошла и в Париж. Докато се оглеждаше за такси — беше си уговорила среща с Дмитрий в хотел „Риц“, Мария съзнаваше, че прилича повече на селянка, отколкото на велика княгиня. Така и не се бе научила да си прави красиви прически и да се облича подходящо. По липса на камериерка след бягството от Петроград беше престанала да обръща внимание на външността си и рядко се поглеждаше в огледалото. Приемаше облеклото и прическата като досадна необходимост и почти не отделяше време за себе си. В обкръжението на аристократи обаче липсата на суета беше недостатък и тя го разбираше много добре.
	Сигурно точно външният й вид възпираше шофьорите на таксита да я качат в автомобилите си. Въпреки усърдното й махане те минаваха покрай нея, без да спрат. Мъжете явно не вярваха, че разполага с достатъчно пари. Само да знаеха!
	В чантата си носеше перлите на Романови. Мария тайно бе прибрала замайващо красивите огърлици на царица Мария Александровна и успя да ги изнесе от Русия заедно със своите скъпоценности. Продаваше своите бижута, но не смееше да превърне ценното наследство в пари. Най-сетне бе настъпил моментът да връчи Романовите перли на царевича. С тяхна помощ Дмитрий щеше да финансира налагането на претенциите си към трона.
	Най-сетне пред нея спря кола.
	— Накъде, майчице? — попита шофьорът със силен славянски акцент.
	Обръщението я ужаси. Май наистина трябваше да се погрижи за външността си, вместо да се занимава с политика. Каза му къде отива, влагайки в гласа си императорска надменност:
	— Откарайте ме в хотел „Риц“ на площад „Вандом“.
	— Боже мой! — Шофьорът се обърна стреснат към нея и се прекръсти по православному. — Ваше Царско Височество, за мен е чест да ви возя.
	— Много благодаря — отвърна автоматично Мария, после предпазливо се осведоми: — Познаваме ли се?
	Всъщност въпросът беше излишен. Щом руснакът я бе познал в огледалото за обратно виждане въпреки простите й дрехи, значи в миналото поне веднъж са се срещали лице в лице. Снимките, които се появяваха по вестниците, винаги я показваха в блестящи тоалети.
	— О, да! Бях поканен на бал в Александровския дворец в Царско село и ми оказахте честта да танцувате с мен. А през петнайсета година се срещнахме отново в лазарета в Псков. Дължа ви живота си.
	Мария погледна в дружелюбното, набраздено от бръчки лице на мъжа. Не си го спомняше и се засрами. Кимна, за да не го разочарова.
	Той прозря лъжата й и се представи:
	— Казвам се княз Павел Николаевич Соляшин. Е, сигурно не ми личи какъв съм бил.
	„И на мен не ми личи, че съм велика княгиня“ — помисли си тя. В ума й се задвижи някакво колелце и пред духовния й взор изникна образът на сияещ млад герой. „Тъжно е колко го е променила емиграцията“ — помисли си тя. Неволно го сравни с брат си, който бе успял да запази красотата си.
	— Помня ви, княже — рече меко тя. — Тръгвайте, моля ви, защото имам уговорена среща.
	Автомобилът потегли и Мария неволно се запита колко бакшиш да даде на човек от нейното съсловие. От някогашното й съсловие.


>>	Седемнадесета глава

	Първа дойде да я посети, естествено, Мися. Щом се заговори, че Коко Шанел се е върнала в Париж, приятелката й се яви в ателието, както обикновено, без да се обади предварително. Не изкоментира с нито една дума намесата си в личния й живот. Държеше се, сякаш не е пращала телеграма на Стравински. Габриел не подхвана темата. Предпочиташе да забрави. Мися и без това щеше да отрича категорично участието си в интригата — в това нямаше съмнение. Излишно беше да говорят. Прегърна я сърдечно, сякаш всичко беше наред.
	— Искам да знам всичко — обяви Мися и с елегантен, небрежен жест метна палтото си върху едно кресло. — Държа да ми разкажеш в подробности как мина пътуването ти с твоя велик княз.
	— Заповядай, седни — покани я с усмивка Габриел, но Мися бе изпреварила поканата й.
	— Как се чувства Дмитрий Павлович?
	Габриел се настани на дивана до приятелката си и запали цигара.
	— Надявам се да е добре — отговори тя, изпускайки при всяка дума облаче дим. — Замина за Берлин, за да се срещне с високопоставени бивши военни. Нямам понятие защо всички руски генерали са потърсили убежище в Германия. В момента там се обсъжда евентуалният нов ред в Русия.
	— Това означава ли, че той ще предяви претенции към руския трон? — попита задъхана Мися.
	— Да, разбира се.
	Мися изръкопляска.
	— Мили боже, само като си представя как наскоро двете с теб избирахме за него колекция копринени вратовръзки в „Ерме“! Вратовръзки за царя — какво оригинално заглавие за мемоарите ми!
	— Ама че идеи имаш, Мися! — засмя се Габриел и отново прости на приятелката си за кашата, която бе забъркала. — Липсваше ми.
	— Шест седмици ваканция. Ти си полудяла. Нима не ти доскуча до смърт?
	— Не, ни най-малко. — Габриел се усмихна на себе си. Припомни си преживяното и повтори: — Ни най-малко. Беше много приятно да пътувам с Дмитрий. Разбираме се добре. По някакъв начин се допълваме. Той е чудесен приятел.
	— Нищо повече? — разочарова се Мися. — А аз тъкмо смятах да те попитам какво да облека на коронацията. Тя ще е и твоя коронация, нали? Направи ли ти вече предложение?
	— Престани с тези глупости!
	— Явно не ти е предложил брак — констатира Мися. — А би трябвало да го направи. Зимният дворец не е виждал жена като теб, Коко. Ще бъде страхотно.
	Дмитрий замина за Берлин толкова бързо, че Габриел нямаше време да помисли какви ще са последствията от срещите му там. Ами ако наистина го изберат за наследник на нещастния цар Николай II? От време на време тя наистина си представяше как става негова съпруга, но тези мечти бяха родени от романтиката в Южна Франция. В Париж, където най-важното беше работата й, нещата си дойдоха на мястото. Вече не очакваше нищо от Дмитрий, най-малкото предложение за брак.
	— Да видим какви ще са новините от Берлин — опита се тя да спре въодушевлението на приятелката си. — Бързаше да замине, защото не е единственият претендент за престола. Някакъв честолюбив братовчед на име Кирил застава на пътя му, а той живее в Германския райх. Женен е за принцеса от рода Сакскобург-Гота. Двамата избягали заедно с децата си от болшевиките и се установили в Кобург при родителите на съпругата. Кирил е по-близо до Берлин от Дмитрий.


	— _След убийството на царя леля ми Мария Павловна, майката на Кирил, не говори за нищо друго. Постоянно повтаря, че най-големият й син трябвало да стане наследник на престола — обясни Дмитрий, докато двамата с Габриел пътуваха на задната седалка на автомобила. Отиваха на Северната гара, откъдето той щеше да вземе влака за Берлин. — Кирил дори мина за малко на страната на червените. Жалко е, че леля Мария не доживя да види какво се случва. Щеше да е много щастлива от развитието на събитията, но и щеше да направи живота ми много по-сложен. И без това споменът за нея буди у мен само неприятни чувства._
	_Името събуди у Габриел приятен спомен._
	— _Мария Павловна? — повтори замислено тя. — Да не е великата княгиня, с която Дягилев е бил тясно свързан?_
	— _Точно така. Тя му е подарила парфюмираната си кърпичка. — Въпреки очевидното си напрежение Дмитрий се усмихна. — Тогава във Венеция говорихме за нея. Тъкмо чрез моята леля ти се запозна с „Bouquet de Catherine“._


	— Семейните отношения на Романови са невероятно объркани — установи Мися. Закиска се и обясни: — Всичките тези интриги и неравни бракове! Приятелят ни Марсел Пруст би трябвало да напише роман за тях, стига да намери малко изгубено време. — Зарадва се като дете на остроумието си: намекваше за цикъла от романи на писателя, които от години излизаха на части и все още не бяха завършени.
	— Историите от стара Русия ме възхищават. Имам идеи да включа в новата си колекция заемки от славянската култура. Казашки рубашки, бродерии, такива неща.
	— Само не пискюли — предупреди я Мися и си разреши пренебрежителен жест. — Изобщо не мога да си представя как точно ти ще се обърнеш към руския фолклор, но нищо, ще чакам да ме изненадаш. До следващата ти колекция има цяла година, кой знае какво ще се случи дотогава. Първо отиде да се срещнеш с парфюмериста на Романови в Кан, нали добре си спомням? Е, докъде стигна с парфюма „Шанел“?
	— Готов е!
	Габриел угаси цигарата в пепелника и стана. Извади от писалището си кутия, в която имаше запушено шишенце, пълно със златножълта течност. Погледна своя парфюм и в кафявите й очи затанцуваха светли точки, подобни на звезди по тъмно небе. Разклати шишенцето, извади запушалката и го подаде на Мися. Сладкият, но и пикантен аромат се усети веднага.
	— Мили боже! — възкликна Мися. — Какъв аромат! О, Коко, великолепен е!
	Габриел кимна гордо. Капна мъничко от есенцията върху китката на приятелката си, после приближи шишенцето до носа си и вдъхна дълбоко уханието на осемдесетте съставки. Колкото пъти помирисваше парфюма, винаги откриваше нови нюанси. Безкрайна среща на сетивата й с абсолютното съвършенство.
	— Позволи ми да ти представя „Шанел №5“! — обяви тържествено тя.
	— Сложила си число в името? — Мися държеше ръката си пред лицето, за да проследи разгръщането на аромата. — Всъщност защо не? — Очевидно се съгласи с решението на Габриел, защото не последваха други коментари. Вместо това каза: — Нали няма да представиш този чуден аромат в колби от химическа лаборатория? Никаква романтика. Не изглежда елегантно. Направо плаши.
	— Не, естествено — отвърна Габриел, затвори шишенцето със запушалката и го прибра на сигурно място в кутията. — Направих проекти за флакона. Харесах едно шишенце в несесера на Бой, който е оставил в Гарш.
	Тя показа на приятелката си и находката. Мися отиде при нея и огледа флакона с любопитство.
	— Твърде необикновено! — изкоментира тя. — Правоъгълен флакон с кръгла запушалка. Скромно и елегантно. Ще се отличава от масата. Сецесионът все още е водещ стил в опаковките на парфюми и козметика. Забележителна идея, Коко. Пак се изправяш срещу общоприетата линия. Е, това е запазената ти марка.
	— Франсоа Коти каза, че парфюмът не само се мирише, а и се гледа. Той е майстор в занаята и мой ментор.
	— О, да, той е Наполеон на козметичната индустрия! Коти ли ще произведе парфюма?
	— Не. Няма да стане, дори и да го исках. Моят парфюмерист Ернест Бо е работил в Москва за „Рале“, а в момента е технически директор във фирмата на Шири. Честно казано, смятам, че малкото предприятие ще отговори по-добре на изискванията ми. Нали не искам масово производство на „Шанел №5“. Не си струва да ангажирам голяма фабрика като на Коти.
	— Мъдро решение — кимна Мися. — След време скъпият ни Франсоа със сигурност ще ти отнеме правото на глас. Той е деспот, другояче не мога да го окачествя. Диктатор, но мил и умен, трябва да му призная. Съобразявай се със съветите му.
	— Това правя.
	Мися наклони глава.
	— А опаковката? Този красив флакон се нуждае от кутийка с надпис.
	— Още не ми е хрумнала идея. Във всеки случай няма да има рисунка на девица с дестилационни колби в ръце.
	— Ще се наложи да побързаш с проекта. Производството на опаковката ще продължи колкото и работата на стъкларите.
	— Така е — въздъхна Габриел, прибра шишенцето в кутията и грижливо затвори капака.
	Щом ръцете й останаха свободни, веднага посегна към цигарите. Предложи на Мися, но приятелката й поклати глава и продължи да мирише китката си. Габриел си запали цигара и призна:
	— За съжаление не ми хрумва нищо. Колкото повече си блъскам главата, толкова повече се опразва.
	— Хм… — промърмори Мися, затвори очи и вдъхна аромата. — От какви цветове е съставен парфюмът „Шанел“… пардон, „Шанел №5“?
	— Жасмин… — подхвана Габриел, но Мися веднага я прекъсна:
	— Страхотно! Любимият ми цвят! Бели цветя — това означава бял картон. Най-добре с черен надпис.
	— Бяло, черно… Да. Това са моите цветове.
	— Точно така. Комбинацията отговаря точно на твоя стил. Нали боядиса къщата си бяла, а кепенците на прозорците — черни!
	— Черно върху бяло — повтори замислено Габриел. — Изкушава ли това съчетание? Франсоа Коти често ми е казвал, че парфюмът трябва да изкушава…
	— Със сигурност изкушава — увери я Мися.
	— Той имаше предвид и опаковката, скъпа — уточни Габриел, смръщила чело. — Черно и бяло. Не съм съвсем сигурна, но… Да, може и да стане. Само кутийката да не е като за лекарство. Ако я изработят от висококачествен материал и сложат елегантна емблема, ще стане съвършено. — Тя се усмихна на Мися през облака цигарен дим. — Ние признаваме единствено съвършенството. Още една сентенция на скъпия ни приятел.
	— „Шанел №5“, Коко Шанел, „Шанел №5“… — мърмореше си Мися. Внезапно вдигна глава. — Пазиш ли документите на Катерина Медичи?
	— Естествено. Това не е книга, която заемаш и забравяш.
	— Непременно я прегледай. Май някъде видях монограма на кралицата. Не помня точно, но гербът й беше върху някакъв документ. Ако не го откриеш, ще идем в Лувъра. А може и да посетим замъците по Лоара, където е живяла. Трябва да го намерим!
	— Стига, Мися! — Приятелката й беше склонна към такива изблици. — Не разбирам какво целиш. Обясни ми, моля, преди да сме тръгнали на пътешествие.
	— Говоря ти за монограма на Катерина Медичи. Представлява двойно „С“, красиво преплетени букви. Това е първата буква на твоите две имена!
	Габриел изненадано вдигна вежди.
	— Сигурна ли си?
	— Тук ли пазиш ценната книга, или в Гарш?
	Габриел посочи шкафа.
	— Веднага ще проверя. — Мися се засмя съзаклятнически. — Ако намерим твоята емблема, значи си е струвало да платиш шест хиляди франка за едни пожълтели хартийки.


>>	Осемнадесета глава

	В Париж ухаеше на пролет, кестените цъфтяха, а лебедите си устройваха състезания по плуване с корабчетата по Сена, но Габриел почти не вдигаше глава от бюрото си. Рядко ходеше в „Бел Респиро“ и пропусна цъфтежа на люляка. Едва забеляза и тържествата по случай стогодишнината от смъртта на Наполеон.
	Първо трябваше да обработи и подреди поръчките за сегашната си колекция, показана на пети май на улица „Камбон“. Клиентки се редяха на опашка, доставчици носеха платове, куриери ги отнасяха заедно с кройките при десетки шивачки в околностите на Париж. В ателието цареше трескава суетня. Всяка жена се стремеше да е добре облечена за лятото и да блести на последните театрални премиери за сезона.
	Габриел размишляваше какво ли ще бъде, когато всички тези жени се напарфюмират с „Шанел №5“ и над града надвисне облак от жасмин, рози и иланг-иланг. Най-сетне приключи с проектите и започна преговори със собственици на фабрики за картон и с печатници. От време на време изпращаше до управата на Шири нервни телеграми с въпрос как върви производството. Ежедневието й приличаше на съсипващ механизъм с вечно повтарящи се действия и понякога се питаше дали не е било по-добре да предаде производството на парфюма в ръцете на Франсоа Коти, вместо да свърши почти всичко сама.
	Дмитрий й беше мил приятел и спътник, но, твърде зает със собствените си амбиции, рядко имаше време за нея. Докато вечеряха набързо в ресторанта на хотела или в апартамента на Габриел, за да си легнат рано, той й говореше главно за срещите си с емигрантите.
	— От старата родина пристигат все повече вести, че след тежката зима е дошла опустошителна суша. Силно засегнати са житниците покрай Волга и в Южна Русия. Гладът няма край. Всички сме отчаяни и се молим за нашите братя и сестри.
	— Но нали шансовете ти за връщане се увеличават, колкото повече народът страда!
	— Зависи как ще реагира световната общественост. Двайсет милиона души нямат какво да ядат. Ленин провежда реформи на стопанството, но не се виждат промени. Ако съм правилно информиран, той няма друг изход, освен да моли за международни помощи за своята така наречена Съветска република. Не разполага с други средства да се справи с бедата. Съединените щати, Британската империя и Франция може да обвържат изпращането на тези помощи с политически условия, например завръщането на царското семейство — тогава ще спечелим много. Не ми харесва обаче, че съдбата ми ще се реши на гърба на селяните и работниците.
	Габриел мълчаливо разрязваше пърженото пиле в чинията си. Не знаеше какво готви бъдещето за Дмитрий — и за нея. Представата той да стане цар на Русия изведнъж я уплаши.
	Той явно умееше да чете мислите й, защото каза:
	— Наследяването на трона все още не е решено, Коко. Привържениците на Кирил Владимирович смятат, че царят би могъл да управлява съвместно с комунистите. Аз съм за парламентарна монархия като английската, подкрепя ме друга група. Да не забравяме и стария руски Земски събор, чийто фаворит е чичо Николай Николаевич. Отделните партии се карат и това се отразява зле на делото.
	— Значи, ще мине още доста време, докато вземете решение — обобщи делово тя.
	— Така предполагам.
	Габриел изпита облекчение. „Статуквото ще се запази още известно време“ — каза си тя и без да размишлява дълго, заговори:
	— Може би ще ти помогна, ако включа в следващата си колекция славянски елементи. Помниш ли, на Ривиерата вече ти описах идеята си?
	Искаше да му направи услуга, да покаже колко се интересува от неговата култура. Същевременно желаеше да даде знак: любовницата на царевича направи руския фолклор модерен.
	— Смятам незабавно да започна работа и се нуждая от конкретни идеи. Нужен ми е човек за бродериите.
	— Налице е — отвърна въодушевено Дмитрий. — Сестра ми Мария има златни ръце. Перфектно ще допълни идеите ти.
	Габриел си спомни, че Дмитрий многократно й е говорил за майсторството на сестра си в художествените занаяти. Ала се чувстваше неловко при мисълта да наеме великата княгиня на работа в ателието си. Как ще реагира Дмитрий, ако работите на Мария се окажат не толкова добри, колкото твърдеше той? Беше неин брат, а и мъж, значи му липсваше обективност на оценката.
	Още докато размишляваше как да отхвърли предложението му, той възкликна:
	— Крайно време е да се запознаеш с Мария! Ще се погрижа да организирам среща още през следващите дни.
	Габриел кимна примирено. Беше безсмислено да възразява.

	* * *

	При първата поява на Мария Павловна в ателието й Габриел се уплаши. Помнеше млада жена, която прилича повече на селянка на връщане от нивата, отколкото на принцеса, но днес сестрата на Дмитрий изглеждаше още по-зле: сред елегантната обстановка на улица „Камбон“ видът й беше направо занемарен. Нито лицето и тялото, нито облеклото й отговаряха поне малко на съвременния идеал за елегантна жена.
	Въпреки това Мария не се отнасяше с безразличие към модата и красотата — Габриел го разбра много скоро. Разведе я из ателието. Великата княгиня разглеждаше с блеснали очи готовите модели, задаваше уместни въпроси и възхитено докосваше тоалетите върху манекените. Веднага стана ясно, че има вкус. Сестрата на Дмитрий беше извънредно симпатична, нищо, че се обличаше неподходящо, а прическата й беше ужасна.
	Седнаха да изпият по чаша чай в кабинета и Габриел сподели с Мария как се е вдъхновила от рубашката — скромна риза, носена в Русия от векове, често украсена с бродерии.
	— Широко скроените блузи и рокли не отговарят напълно на очакванията на моите клиентки, съзнавам го, но смятам да проведа експеримента — заключи тя.
	— Според мен рубашката е в съзвучие с вас и вашата мода — изкоментира възторжено Мария. — Тя е изчистена дреха със строга линия. Не изглежда безвкусна, не притиска тялото. Много е важно с какви шевици ще украсите моделите.
	Габриел се усмихна. Хареса й, че Мария е оценила семплата елегантност на колекциите й. Очевидно бе разбрала за какво става дума.
	— Имате ли желание да направите няколко проекта? С радост бих видяла как си представяте бродериите на блузите ми. Веднага ще ви покажа скици на моделите.
	Млъкна, обзета от внезапно колебание. Да се осмели ли още в началото на познанството им да засегне лични въпроси? Гореше от желание да даде на Мария няколко съвета.
	— Дъщерите на висшето съсловие имат предимството, че отрано ги учат да си служат с игла и конец — обясни с усмивка Мария, без да забелязва какво вълнува домакинята. — Когато бях малка, изобщо не си помислях, че един ден те ще станат много важни за мен — по-важни дори от книгите, които ми даваха гувернантките.
	Габриел остана много учудена.
	— Значи, обичате да четете?
	— О, да! Мадмоазел Елен и мис Джун ме запознаха с френската и английската литература. Заминах за Швеция с повече от седемстотин тома в багажа. Библиотеката ми непрекъснато се увеличаваше. Загубата й е сред най-тъжните ми спомени за родината.
	Габриел много искаше да я попита защо Дмитрий е бил възпитан другояче, но не посмя. Още не бе дошло времето да говори за любовника си със сестра му. А и знаеше отговора. Докато Мария е отраснала в Александровския дворец, Дмитрий е бил в кадетско училище. Там са възпитавали момчетата като бъдещи военни, не в културни ценности.
	— Аз също имам богата сбирка — каза Габриел и посочи високите етажерки с книги на отсрещната стена. — По всяко време можете да ползвате библиотеката ми. Или да ни дойдете на гости в Гарш. Вземайте си, каквото ви интересува.
	— Много великодушно от ваша страна, мадмоазел Шанел.
	— Коко. Приятелите ме наричат Коко.
	Сестрата на Дмитрий стана от дивана и целуна Габриел по двете бузи.
	— Много искам да станем приятелки, Коко — рече тя и отново седна. — Възхищавам ви се. Моето име е Мария.
	Габриел престана да слуша. При прегръдката бе усетила невероятен аромат, макар и слаб.
	— Какъв парфюм ползвате? — попита без заобикалки тя.
	— О, не знам дали сте чували за него. Казва се „Bouquet de Catherine“. Създаден е специално за царското семейство.
	— Това означава ли, че притежавате оригинален флакон?
	Мария кимна. Видимо си пролича колко е учудена от въпросите на Габриел.
	— Да, със съвсем малко парфюм. Слагам си го само при специални случаи. Харесва ли ви?
	„Сега парфюмът е мой“ — щеше да каже Габриел, но премълча. Развеселена, си помисли колко отчаяно беше търсила формулата. Как не се сети да се обърне към сестрата на Дмитрий…
	— Да — отговори след малко. — Много ми харесва.
	— Парфюмът е един от малкото спомени за нашия стар свят, които ми останаха — призна Мария и в гласа й се доловиха тъгата и носталгията, добре познати на Габриел от Дмитрий. Княгинята се погледна и добави трезво: — Както виждате, не ми остана нищо материално.
	Габриел реши да изкаже мислите си на глас:
	— Загубили сте всичко, знам, но не е нужно да ви личи. Според мен е голяма грешка да приличате на бедна емигрантка. Така не будите симпатия, напротив, хората ви избягват.
	За голяма изненада на Габриел Мария не реагира враждебно. Точно обратното — кимна одобрително.
	— Някога бях изцяло зависима от услугите на придворните дами. А през войната нямах никакво време да се занимавам с външността си. Сега мисля за дрехи само когато шия нещо за чужди хора. Вие сте права — вероятно това не е правилният начин.
	— Ако искате да постигнете успех в професията, първата заповед е да изглеждате заможна.
	— Благодаря ви за съвета.
	Мария говореше искрено. Пролича си по открития, чист поглед. Габриел обаче веднага схвана, че сестрата на Дмитрий няма представа как да изпълни съвета й на практика.
	— При следващата ни среща ще поработя върху външността ви — предложи тя. — Ще ви покажа как да се обличате, за да изтъквате предимствата си, как да се гримирате. Дори дама, която не е научена да обръща внимание на себе си, може да се оправя без камериерки.
	„Божичко — стресна се тя — какви ги говоря! Пред мен седи царска внучка, а аз, дъщеря на скитник, й обяснявам как да живее. Е, нали все някой трябва да го направи.“
	— Не ми обещавайте твърде много — прекъсна мислите й Мария — защото ще започна да ви посещавам всеки ден.
	— Винаги сте добре дошли. Моля ви само да направите проекти на бродерии.
	Двете жени се погледнаха в очите — и едновременно избухнаха в смях. „Тя има чувство за хумор — каза си доволно Габриел. И още: — Бедната Мися.“ Приятелката й ужасно щеше да се ядоса, че се е сдобила с конкуренция.


>>	Деветнадесета глава

	— Главата ми не го побира! Как е възможно един швед да се възторгва от такива неща? — пошепна Габриел и посочи към сцената.
	Дмитрий неохотно отвърна поглед от екстравагантното представление. Танцьори в прилепнали по тялото пъстри трика се движеха между яркоцветни декори. Изпълнителите се протягаха, подскачаха, просваха се на пода или падаха в обятията си под звуците на дисонантна, крещяща за внимание музика на шестима млади композитори, нарекли се „Le Groupe des Six“. Либретото на Жан Кокто придаваше на завладяващия балет допълнителна литературна нотка. В погледа на Дмитрий светна учудване.
	— Меценатът на трупата е шведски индустриалец — обясни Габриел.
	Дмитрий въпросително вдигна вежди.
	— Според Мария шведите са най-скучният народ на земята.
	Князът простена тихо.
	— Твърде много разговаряш със сестра ми.
	После отново посвети вниманието си на сцената. Габриел обаче забеляза тънката усмивка на лицето му.
	Разкъсваше се между одобрение и враждебност, между лоялност и откровеност. Преди година шведският меценат и колекционер Ролф дьо Маре бе създал трупата „Les Ballets Suèdois“ („Шведския балет“) с цел да конкурира „Руския балет“. Не само че много от досегашните сътрудници на Дягилев си намериха ново поле за действие, но и новият балет безцеремонно копираше стила на импресариото. Отначало Габриел се възмути. Ала премиерата в театър „Шанз-Елизе“ я възхити. Танцьорите, главно шведи и датчани, кипяха от енергия. Не на последно място и либретото на приятеля й Жан Кокто я настрои по-милостиво към конкурентите на Дягилев. Едноактното представление „Сватба на Айфеловата кула“ й хареса. По време на заключителните аплодисменти оценката й беше категорична.
	Не за първи път си пожелаваше да участва в подобна продукция като авторка на костюмите. След представлението тя потърси Кокто зад сцената, за да го поздрави, и желанието стана още по-силно. Миризмата на боя, прах, театрален грим, пот и ужасно сладникавия парфюм на примабалерината я замая. Във всеки друг случай щеше да й стане гадно от подобна миризма, но тази вечер я възприе като свеж бриз — съживяващ, стимулиращ, вдъхновяващ.
	— Коко!
	Жан Кокто й махна. Висок, невероятно красив мъж с гъста тъмна коса, винаги безупречно облечен. И днес изглеждаше като излязъл от кутийка, но Габриел беше убедена, че премиерата е предизвикала капчици пот под яката на ослепително бялата колосана риза. Разговаряше с Пабло Пикасо, който редом с него изглеждаше груб като селянин.
	— Скъпа! — Кокто я прегърна сърдечно.
	Габриел го целуна по двете бузи.
	— Сърдечни благопожелания! Прекрасно представление.
	— Ако в сърцето ви е останала поне една искрица интерес да запазите приятелството си със Сергей Дягилев, запазете това мнение за себе си — изгърмя Пикасо. — Сега положително седи в хотела и чака новини от шпионите си сред публиката. Ужасно ще се ядоса.
	Габриел го заплаши шеговито с пръст.
	— Не се надсмивайте над Сергей. Защо в Париж да няма място за две големи балетни трупи? Нали имаме много добри моделиери… и много добри художници?
	— О, така ли? — Пикасо поклати глава. — Е, ако намеквате за декорите, длъжен съм да призная, че Ирен Лагу се е справила отлично. Щеше да се получи много по-добре обаче, ако ме беше послушала.
	— Още ли й се сърдиш, задето не се омъжи за теб? — попита Кокто. — Стига, Пабло, оттогава минаха четири години, а в наше време това е цял човешки живот. — И се усмихна пресилено.
	— Ако Ирен бе приела предложението ми, нямаше да се оженя за Олга.
	Кокто се наведе към Габриел и пошепна достатъчно високо, за да го чуе Пикасо:
	— Бракът му ще го погуби.
	— Олга тук ли е? — осведоми се учтиво Габриел.
	Тя отправи демонстративно поглед към сценичните работници, изпълнителите и посетителите, които се тълпяха сред декори, калъфи на инструменти, костюми, бързо вехнещи цветя и занаятчийски принадлежности. Не откри никъде крехката фигура на Олга Пикасо.
	— Той се радва на всяка възможност да избяга от нея.
	— Глупости! — изфуча Пикасо, очевидно засегнат в мъжката си чест, и за да смени темата, попита: — А къде е вашият принц, мадмоазел Коко?
	Тя го дари със сияеща усмивка.
	— Дмитрий Павлович ме чака във фоайето.
	— Мили боже! Тези влюбени руснаци! Непрекъснато ти висят на врата! Наричат това „душа“.
	— Не прави заключения за други хора, имайки предвид Олга — клъвна го подобаващо Кокто и улови ръката на Габриел. — Хайде, скъпа, да оставим нашия нещастен приятел. Чуждите брачни проблеми ме уморяват. Ще отидем да поздравим Жорж Орик. Увертюрата му беше божествена, нали?
	Двамата се смесиха с тълпата. Щом се отдалечиха достатъчно от Пикасо, Кокто продължи тихичко:
	— Пабло обожаваше Ирен Лагу. Добре беше двамата да се оженят. Олга успя да го отведе пред олтара само защото не го допусна близо до себе си. Знаеше ли това? Подобно поведение беше ново за него и го накара да вземе решение, за което днес съжалява.
	Габриел хвърли бърз поглед назад към Пикасо и видя Ирен Лагу да се приближава към него. Художничката не само беше много красива жена, в известна степен тя беше равностойна на своя някогашен учител и любовник и това увеличаваше привлекателната й сила.
	Габриел неволно се запита дали Ирен щеше да е по-добра съпруга на Пикасо в сравнение с Олга. Кокто го приемаше като факт. „Жената на гения сигурно води труден живот“ — помисли си Габриел. От опит знаеше, че предпочита да се показва пред мъжа до себе си по-покорна, отколкото е в действителност. Така се получаваха конфликти, както бе станало със Стравински. Сети се за Екатерина Стравинска. И тя като Олга беше рускиня, съпруга на гений, затворница в брак, който носеше нещастие на всички. „Може би това поведение наистина има нещо общо с руския манталитет — прецени тя. — С руската душа.“
	Все още заета с тази мисъл, Габриел поздрави композитора Жорж Орик — сегашния спътник на Ирен Лагу, както я осведоми Кокто. Докато я представяха на други изпълнители от ансамбъла, мисълта за щастието и свързаното с него страдание не я оставяше на мира. Помисли и за Бой — никой друг мъж не можеше да й го замени. Дори Дмитрий.
	— Извинявай, приятелю, но не бих искала да оставя Дмитрий да ме чака дълго — рече тя в една пауза между въздушни целувки, прегръдки и поздравления. — Ще се видим по-късно на празника.
	— Ще те придружа до фоайето — предложи бързо Кокто и обгърна раменете й със собственически жест.
	— Ще липсваш на ансамбъла, ако… — подхвана тя, ала поетът спря протеста й:
	— Да почакат. Искам да обсъдя с теб нещо неотложно, а по-късно няма да имаме подходящ случай.
	Поведе я целенасочено през оживените, ярко осветени коридори. Скоро влязоха във вече утихналата театрална зала. Огромното полукръгло помещение с почти две хиляди седящи места, тапицирани с червено кадифе, изглеждаше изоставено. Светеха лампите за пауза, но сцената беше тъмна. Във въздуха висеше странна смесица от щастие, сбогуване, облекчение и копнеж. Габриел я усети физически — сигурно защото отговаряше на моментните й чувства. Нима почти всеки зрител не изпитва тъжно блаженство след едно успешно представление? Трупата се чувстваше облекчена, че е дала най-доброто от себе си, но над всичко се рееше надеждата за добро повторение. Прозрението я завладя също толкова силно, колкото и миризмата зад кулисите.
	— Имаш ли време да прочетеш следващата ми пиеса?
	— Що за въпрос! — засмя се Габриел.
	Гласът й отекна в помещението. Ако някой бе останал да подслушва от последния ред на балкона, сигурно я беше чул.
	— Ще намеря време да я прочета, естествено, все едно колко работа имам.
	Мислено прибави, че не е нужно Кокто да вдига толкова шум за нищо. Не за първи път й даваше ръкопис и я молеше за мнение. Е, по-добре да не му напомня.
	— За мен е важно да разбера как ще възприемеш адаптацията ми на „Антигона“ от Софокъл.
	— Радвам се, Жан. Обещавам ти да погълна всеки ред, както умиращ от жажда — капка вода. Дали да си я взема за четиво през почивката, или текстът е твърде драматичен, за да го чета край морето?
	Той я погледна смаян.
	— Пак ли ще заминаваш?
	— Защо не? — попита тя, учудена на свой ред. — През юли и август цял Париж отива на почивка. След завръщането от Ривиерата с Дмитрий работихме толкова много, че честно сме си заслужили няколко свободни дни.
	— Тогава да се срещнем в Кан и да говорим там! — откликна въодушевено Кокто.
	— За съжаление е невъзможно. Наех къща в Аркашон.
	Решението бе дошло спонтанно, родено от някакво усещане за самота. Зает с делата си около царския трон, Дмитрий непрекъснато пътуваше и тя прекарваше времето си сама. Никога досега не й беше пречило да е сама вечер, но точно през тези седмици се бяха случили много неща, които й се искаше да обсъди с него. Не защото се нуждаеше от съвета му. Открай време вземаше решенията си сама, особено свързаните с бизнеса. Беше уверена в себе си. Изпитваше обаче желание да му разкаже с какво се занимава. Копнееше просто да говорят, да обменят мнения. Да му опише как парфюмът й и руската колекция придобиват ясни очертания. Да изрази възхищението си от фантастичните проекти на Мария. Да му съобщи, че е възложила на сестра му да избродира блуза. Копнееше да споделя с Дмитрий повече, не само леглото. Затова дори бе заминала с него за няколко дни в Берлин, настаниха се в аристократичния хотел „Адлон“, но като цяло идеята се оказа недобра. Прекараните заедно часове между конференциите на руски политици в изгнание и генерали се оказаха дори по-малко, отколкото тези в Париж. Тогава Габриел реши да наеме къща за лятото, достатъчно отдалечена от местата, където повечето й познати прекарваха горещите месеци. Естествено, не сподели съображенията си с Кокто.
	Въодушевлението му от перспективата да прекарат заедно почивката си на Лазурния бряг отстъпи място на силно стъписване.
	— Какво ще правиш в Аркашон? Там няма нищо, освен купчини пресни стриди, а казиното изобщо не може да се мери с Монте Карло.
	— Навярно търся точно това. — Габриел му се усмихна окуражително. — Не се безпокой, нищо няма да ми попречи да прочета новото ти произведение.
	— Много се надявам, защото смятам да те помоля да изработиш костюмите.
	— О!
	Габриел се нуждаеше от време, за да се отърси от изненадата. Опита се да не показва колко е развълнувана. Първо пробва със сдържаност.
	— Откъде ти хрумна, че имам време за театрални финтифлюшки? В момента изнасям на пазара нов парфюм и подготвям нова колекция. Дните направо летят, не знам дали ще се справя.
	— Не говори, Коко — помоли Кокто и нежно я целуна по бузата. — Прочетох в очите ти колко силно го желаеш. Освен това не знам по-добър моделиер от теб за моята сценична адаптация.
	Габриел преглътна. Приятелят й беше разбрал какво става в сърцето й.
	— Впрочем Пикасо ще направи декорите. Вече даде съгласието си. Ако не се изпозастреляте един друг, ще се получи продуктивно сътрудничество. Убеден съм.
	— Ако не се изпозастреляме… — повтори скептично Габриел.
	Изведнъж отрезвя. Представи си проблемни взаимоотношения. Не очакваше участието й в театъра да започне по такъв начин. Изпитваше голям респект пред изкуството на Пикасо, намираше го за привлекателен мъж, но бе успяла да опази критичния си ум и си позволяваше да общува с него, както тя намери за добре. И най-вече Стравински я бе научил колко е важно да се опълчи срещу гения. Опасяваше се, че Пабло Пикасо ще реагира също толкова опърничаво като Игор.
	— Двамата ще се допълвате — увери я Кокто.
	— Трябва да помисля — промърмори Габриел.
	— През следващите дни ще ти изпратя ръкописа на улица „Камбон“. — Кокто плесна с ръце. — Вече казах всичко. Време е да празнуваме. Ела, ще минем оттук, тази врата към фоайето навярно още не е заключена.
	Габриел го последва мълчаливо. Мислите й все още бяха при Пикасо.
	„Обичам картините му — каза си тя — защо да не обичам и човека?“ Вече бяха добри познати. Може би съвместната работа щеше да ги направи приятели.


>>	Двадесета глава

	Бялата вила с необичайното име „Ама Тикия“ се намираше в залива на Аркашон, само на стотина метра от просторния пясъчен плаж Муйо. При отлив пред почиващите се разкриваше чудна гледка към морето. Под дневната светлина то блестеше като втечнено злато, а привечер във вълните се отразяваше кървавочервен залез. По време на прилив високите вълни се удряха в градинския зид и често го надхвърляха. Покрай брега минаваха малки лодки. Срещу няколко сантима рибарите возеха пътници, пожелали да влязат навътре в морето.
	Всяка сутрин Габриел и Дмитрий отиваха с лодка до любимото си място край пясъчните плитчини и се връщаха едва към обед. През това време двамата служители на Габриел и верният ординарец на княза се занимаваха с домакинството и приготвяха обяд. След дълъг следобеден сън двамата пиеха коктейли в сянката на терасата. Габриел четеше, проучваше пиесата на Кокто, рисуваше. Редовно излизаха на разходка с кучетата й. Разделяха се само когато Дмитрий пожелаеше да играе голф. Вечер почти не излизаха. Само понякога отиваха на ресторант в Муйо или с колата до казиното в Аркашон. Въпреки че и двамата обичаха да играят, не го правеха често. И никога не срещаха приятели или познати.
	Габриел се учудваше колко бързо минава времето. Когато нае къщата, прояви предпазливост и не каза колко време възнамеряват да останат. Не си представяше как отново ще избяга за седмици от ежедневието на Париж. Знаеше колко ще й липсват ателието и приятелите. Да, копнееше за дълги разговори с Дмитрий, но съжителството в малка къща щеше да подложи връзката им на тежко изпитание. Дали щеше да им доскучае? А може би щяха да си омръзнат един на друг? Страхът й изчезна бързо като слънчевата светлина след краткия залез на юга. Всеки бе достатъчен за другия, а това беше повече, отколкото Габриел беше очаквала или се бе надявала. Дните минаваха и накрая тя плати наема за два месеца. Никога не беше отсъствала толкова дълго.
	На рождения й ден почивката наближаваше края си. Не само календарът, времето също напомняше за идването на есента. На 19 август горещата вълна отлетя. Последва относително хладна нощ, небето стана ясно, почти прозрачно в светлата, ярка синева. Оставаха им само две седмици. Последния ден на август трябваше да се върне в Париж, подобно на всички ученици и държавни служители.
	При мисълта за товара на ежедневието, съчетан с радостното очакване от представянето на парфюма й, Габриел се усмихна. Въпреки това сбогуването се оказа трудно. Огледа скромната, боядисана в бяло спалня и се замисли за всичко онова, което й предстоеше да свърши в Париж. Съвсем сериозно, а не с половин сърце, както досега, се налагаше да потърси купувач на „Бел Респиро“ и да си хареса апартамент в града. Там щеше да си устрои убежище като тази стая — светло и проветриво.
	Мися й намери жилище близо до нейното на улица „Фобур Сен Оноре“ — отдаваха го под наем, ала Габриел не пожела да го разгледа преди заминаването за морето. Не искаше да прибързва. Или може би все пак? След като Стравински се изнесоха, тя не възнамеряваше да запази къщата в Гарш. Никога не я беше чувствала като свой дом, а без децата и музиката бе твърде тихо. Ако Бой беше останал жив и двамата можеха да живеят там заедно, сигурно щеше да е друго. При сегашното положение обаче тази къща представляваше само малка част от голямата мозайка на живота й. „Странно — каза си тя — защо мисля за всичко това точно днес, на рождения ми ден. По-точно, на трийсет и осмия ми рожден ден. Не кова планове за бъдещето — добави с усмивка — само преценявам настоящето. Такава преценка навярно е по-подходяща за това утро, отколкото за всеки друг ден.“
	Лежеше гола под тънката завивка и се протягаше. Усещаше лека болка в слепоочията. Вероятно заради шампанското: бяха пили доста, и то след полунощ. Дмитрий занесе бутилки и чаши на плажа. Седнаха в пясъка, за да отпразнуват поредната година от живота й. Само двамата. Вълните се разбиваха о брега, въжетата на платноходките, вързани близо до брега, скърцаха, луната светеше от небето, по пясъка пълзяха раци. Никакви бенгалски огън и музика, никакви приятели. Само двама души, които имаха да си кажат повече, отколкото можеха да си представят. Беше прекрасно… но прекалиха с алкохола.
	Соленият въздух на Атлантика и тръпчивият аромат на пиниите отвън влизаха в стаята и издуваха завесите. Габриел долови миризма на кафе. Мари приготвяше закуската.
	Мисълта за гореща мока я събуди. Отметна завивката и се надигна. Преметна крака през ръба на леглото и духовете на нощта забарабаниха по челото й с такава сила, че тя падна обратно върху възглавниците.
	Някой почука на вратата и шумът се пренесе в главата й.
	— Влез!
	Гласът й прозвуча без обичайната твърдост, по-скоро наподобяваше скимтене на ранено животинче. Побърза да се завие до брадичката.
	Вратата се отвори с трясък. Габриел видя първо количка за чай с ленена покривка, богато наредена с порцелан и сребро за двама. Иззад огромен букет червени рози във ваза се подаде Дмитрий. Бе дошъл лично да й поднесе закуската в леглото. Царевичът в ролята на келнер. Само по себе си беше необикновено, но още по-учудващ се оказа изборът му на облекло: носеше бял халат, отдолу май нямаше нищо. Банските му чехли шляпаха смешно по пода, докато се приближаваше с тържествена физиономия.
	Габриел се смая, ала не успя да потисне кискането си.
	— Какво правиш?
	— Поздравявам те за рождения ден, скъпа.
	Дмитрий избута доста несръчно количката до леглото. Наведе се и се опита да сглоби масичката.
	— Защо прислугата се справя толкова добре, а хората от нашата черга не успяват? — запита се недоволно.
	В крайна сметка нагласи масичката и се изправи. Отиде при нея, наведе се и я целуна.
	— Честит рожден ден — каза й на руски. — Желая ти щастие, Коко, много успехи и много любов през следващата година от живота ти!
	Тя го прегърна с любов.
	— Фактът, че ми донесе закуската в леглото, е перла в короната на това много специално утро. Не си представям по-добро начало на рождения ми ден.
	— Пьотр и Жозеф са ми сърдити — усмихна се Дмитрий. — Сериозно се обидиха, задето реших да се правя на твой келнер. Само Мари прояви разбиране. Чух как пошепна на Жозеф нещо за романтика.
	Габриел се засмя с него и усети как главоболието вече не я мъчи толкова силно.
	Дмитрий приближи два стола към масичката и вдигна капака на каната. В стаята се разнесе аромат на кафе. Князът напълни внимателно чашите. Обслужването не беше от силните му страни.
	— Идвай, Коко, иначе кафето ще изстине — подкани я той, без да я погледне, защото тъкмо се занимаваше със сребърния капак върху чинията, предназначена за нея. Изглеждаше невероятно комично само по халат…
	— Благодаря, Ваше Императорско Височество — отговори тържествено тя и стана, този път по-бавно отпреди.
	Дръпна чаршафа и го уви около тялото си като тога. Приближи се и огледа кошничката с кроасани, съдчето за масло и бурканчетата с мармалад. Нежно плъзна пръсти по разцъфналите рози. Не само за да уважи усилията на Дмитрий, каза:
	— Прекрасно си се подготвил.
	Сърцето й преливаше от радост.
	Понечи да седне на стола насреща му, но той я спря.
	— Не. Не там. Твоето място е тук.
	Отстъпи настрана, за да й освободи стола. Тя го погледна учудена.
	Дмитрий не седна, а остана прав до нея. Изглеждаше изпълнен с очакване.
	С нарастващо учудване Габриел отпи първо глътка кафе. Усещаше погледа на Дмитрий и се питаше какво чака той. Вероятно трябваше да провери какво е скрито под сребърния капак. Точно така, там имаше нещо. Може би Мари бе приготвила за празника английска закуска с бъркани яйца и бекон? Руснаците също обичаха да закусват с пикантни храни, непоносими за френския стомах по това време на деня. Мазното ядене не беше особено подходящо за нейния махмурлук. Дори само мисълта за пържени яйца й причини гадене, а очакването на миризмата го засили. Реши да отложи малко момента на кулинарната изненада и пийна още глътка кафе.
	— Няма ли да седнеш, Дмитрий? — попита любезно тя с чаша в ръка.
	— Не бързам.
	Очевидно чакаше тя да погледне какво се крие под капака. Габриел не проумяваше защо пържените яйца, сланината и надениците или блините и пирожките са толкова важни за него, но реши да не го измъчва повече. Щом той желае тя да яде такива неща, поне ще опита да му достави удоволствие.
	Остави чашата и внимателно повдигна сребърния капак от чинията.
	Замалко да го изпусне.
	Порцелановата чиния бе покрита с бяла копринена салфетка, върху коприната бяха пръснати розови листенца, а върху тях лежеше безкрайно дълга перлена огърлица. От няколко наниза.
	Габриел не успя да разбере какво точно представлява огърлицата, но й беше все едно. Приличаше на малка планина от розово блещукащи перли. Искряха във всички пастелни тонове в зависимост от лъчите на светлината. Всъщност бяха кремавобели. Не беше нужно да е специалист по бижутата, за да разбере, че пред себе си има истинска скъпоценност, поне що се отнася до големината и лъскавината на перлите. Гледката я зашемети.
	— Честит рожден ден, Коко — повтори тихо Дмитрий.
	Габриел докосна подаръка колебливо. Тайно в себе си се боеше перлите да не се разпаднат на миден прах. Ала ги усети толкова истински, че се задъха.
	Всъщност не обичаше особено истинските скъпоценности. Смяташе огърлиците, пръстените и обиците само за декорация, която по никакъв начин не повишава стойността на жената. Предпочиташе модни накити от изкуствени материали. На млади години обаче и тя се бе поддала на магията на искрящите диаманти.


	_Бой не й правеше подаръци. Или поне не така, както постъпваха приятелите на Етиен с метресите си. Те удостояваха любовниците си с така наречените утринни дарове. Дамите получаваха скъпоценности, а после с гордост ги показваха пред другите. Щраусови пера, кожени яки, бижута… Бой явно не харесваше жени, накичени като коледни елхи._
	_Габриел се колебаеше как да реагира. Предпочиташе простотата в облеклото, не харесваше натруфеността. Въпреки това дълбоко в нея се обаждаше малко дяволче, което й шепнеше, че пропуска нещо. Толкова по-силно заби сърцето й, когато един ден, около година след началото на любовта им, Бой й каза:_
	— _Аз никога не ти правя подаръци, нали?_
	— _Прав си — отвърна тя, разкъсвана между радостно очакване и безпомощност._
	_На следващата сутрин той сложи върху възглавницата й червена кожена кутия. Тя отвори подаръка и остана заслепена от блясъка на накита, положен върху червено кадифе._
	— _Колко е хубаво — пошепна развълнувана._
	— _Това е диадема — обясни с усмивка Бой. — Твоя е._
	_Никога не беше виждала диадема. Не знаеше дори за какво служи. Нямаше понятие как се носи. Може би на шията?_
	_По-късно научи от позната, че диадемата е своеобразна коронка и се слага на висока фризура. Нейната коса обаче беше къса. Къде да постави диадемата? За какъв случай е подходяща? Постара се да се сприятели с новото бижу. Тайно се упражняваше пред огледалото и накрая намери точното място върху главата си — там диадемата нито падаше на челото, нито се плъзгаше назад. Облече си вечерна рокля._
	— _Нима смяташ да излезеш? — изненада се Бой. — Защо? Вкъщи ни е толкова хубаво._
	_Габриел скри диадемата в кутията и изпълни желанието на любимия си за уединение. Подаръкът не се повтори. Тя беше щастлива с Бой. Със или без скъпи бижута._


	Семплата елегантност на перлите я омагьоса. Те нямаха нищо общо с блещукащите модни дрънкулки, с които светските дами се опитваха да повишат стойността си. В тези перли беше заложена магия. Изглеждаха, сякаш все още са жива съставна част от мида. Всяка от тях беше уникат. Излъчваха всичко, което една жена може да си пожелае от своите скъпоценности.
	— Огърлицата на баба ми.
	— Моля?
	Гласът на Дмитрий я изтръгна от мислите й. Габриел вдигна поглед. Бе чула всяка дума, но не разбра нищо.
	— Това са перлите на Романови, Коко. Принадлежаха на царица Мария Александровна, майката на баща ми.
	Дмитрий се поколеба. Несигурно пристъпи от крак на крак. Мълчанието й явно го объркваше. Очевидно беше очаквал тя да обезумее от радост при такъв неочакван подарък.
	Габриел не помръдна.
	За мъж с толкова ограничени финансови възможности дори покупката на свежи червени рози означаваше необичайно голям разход. Габриел осъзнаваше този факт. Ако изобщо беше очаквала да получи подарък, букетът щеше да е напълно достатъчен. Всъщност тя не очакваше нищо от него. Хармоничните часове, които прекарваха заедно, бяха много по-ценни от всеки подарък. Щастието не се купува, беше я научил Бой. Дмитрий я обогатяваше със своята близост, с нежността и приятелството си — това бяха най-прекрасните подаръци в една връзка.
	— Аз… аз… не мога да ги приема — заекна тя.
	Той се стъписа.
	— Не ги ли харесваш?
	— О, мили боже! Харесвам ги, естествено!
	Като си помислеше, перлите съответстваха точно на нейния стил. В този смисъл Дмитрий бе направил отличен избор. Това не беше просто подарък. Той бе преценил много внимателно какво ще й подхожда. Въпреки това няма да приеме.
	Ако продадеше нанизите от перли, князът щеше да получи много висока цена. Тя го знаеше, но знаеше също, че материалната стойност на накита не е най-важното за него. Перлите на баба му представляваха скъпоценно наследство с висока символна стойност. И не само за него, а за всички монархисти в изгнание. Те означаваха повече, отколкото й бе отредено да носи. Съзнаваше го съвсем ясно.
	— Не мога да ги приема — повтори тя, без да го погледне.
	Представяше си как по лицето му се изписва ужас и не искаше да види разочарованието му. А той не биваше да разбере колко дълбоко трогната е тя. Прекрасно беше да й сервира такава скъпоценност в чинията за закуска, но рискуваше той да изтълкува погрешно възторга й. Защото:
	— Това са бисерите на руската корона, нали?
	— О, това ли било? — въздъхна облекчено Дмитрий, но в смеха му се прокрадна и гняв. — Не се тревожи. Болшевиките ни откраднаха толкова много, тези перли вече не означават нищо. Освен това според мен те са частна собственост на царицата. Тя ги обичаше и сигурно щеше да се обърне в гроба, ако украсят деколтето на някоя метреса на комунистически комисар или на мошеник лихвар. Баба ми беше невероятна жена и… — След кратка пауза Дмитрий добави нежно: — Затова реших нейните перли да принадлежат на също толкова невероятна жена.
	Докато тя се бореше да запази самообладание, той посегна към огърлицата. Внимателно нагласи нанизите на шията й и помилва чувствителното място на ключицата. Докосването и лекият натиск на накита я разтрепериха.
	Странно, но перлите върху кожата й не се усещаха студени, а веднага приеха топлината на тялото й. Да носи такава огърлица — какво невероятно прекрасно усещане за съвършенство!
	— В Ермитажа — това е част от Зимния дворец, превърната в музей още по времето на прадядо ми — виси портрет на царица Мария Александровна. На портрета тя е с тази огърлица. Бих искал да мога да ти покажа картината.
	Габриел безмълвно вдигна ръка и хвана пръстите му. Поднесе ги към устните си, целуна ги един по един. Жестът казваше повече от всяка дума.
	— Пазя портрета на баба в сърцето си — промълви той, помогна на Коко да стане и я прегърна. — Няма да забравя и как изглеждаш ти тази сутрин.
	Перлите загубиха значението си. Устните им се сляха в дълга, страстна целувка.


>>	Двадесет и първа глава

	— Откъде имаш тези перли? — попита Мися вместо поздрав.
	След повече от два месеца двете приятелки най-сетне се срещнаха отново. Габриел, естествено, очакваше Мися да я прегърне, но тя не го направи, само сложи ръце върху раменете й и даже я отдалечи от себе си. От разстояние разгледа перлената огърлица, която Габриел носеше към скромна, права черна рокля.
	— Фантастични са!
	Габриел плъзна пръсти по нанизите.
	— Да. Наистина.
	— Откъде ги имаш? Такова нещо не може да се купи даже при „Картие“.
	— Навярно не. — Габриел се усмихна и понижи глас: — Подари ми ги Дмитрий. Моля те обаче да не разтръбяваш навсякъде.
	Едва произнесла тази молба, тя се ядоса. Навярно Мися щеше да изтълкува думите й като подкана. Все пак се надяваше приятелката й да прояви дискретност. По изключение.
	Мися отвори широко очи.
	— Само не ми казвай, че това са известните Романови перли!
	Габриел не отговори. Приятелката й я разбра без думи.
	— Мили боже, Коко, не може просто да се разхождаш из ателието си с тези перли, все едно носиш стъклено герданче! — произнесе задъхана тя.
	— Къде другаде да ги нося?
	За разлика от друг път двете се срещнаха в бутика — в последно време Габриел прекарваше дните си в ателието или в частните си помещения на първия етаж. Отрано се научи, че за бизнеса е по-добре тя да не се показва много-много пред клиентките, а да предостави на продавачките да обслужват дамите. Никой не се пазареше за цената на една рокля със служителките, но в присъствието на мадмоазел Шанел положението се променяше. Не спираше да се учудва до какви трикове прибягват най-богатите хора, как просят и умоляват и дори избягват да си платят сметката. Днес не бе заета с клиенти, а разглеждаше украсата на магазина и се питаше къде да сложи белите кутийки с черен надпис „Шанел №5“.
	Понеже Мися не реагира, Габриел продължи:
	— Чувала съм, че старите перли си губят блясъка, ако не са в чест контакт с женската кожа. Тази огърлица е много специална за мен и няма да я оставя да си лежи в кутията.
	— Кой ти каза за перлите? — почти изпъшка Мися.
	— Мария Павловна — отговори просто Габриел.
	— Е, да, естествено е тя да знае.
	Дори страхопочитанието й към перлите на Романови не възпря Мися от хапливия коментар.
	Предния ден сестрата на Дмитрий се бе появила в ателието, за да покаже на Габриел блузата, междувременно завършена напълно. Габриел остана силно учудена: великата княгиня работеше по-добре и от професионална бродирачка. Изкуството й беше впечатляващо и тя веднага я помоли за нови проекти. Разговорът им се въртеше около модата, но Мария, естествено, забеляза перлите — в крайна сметка ставаше дума за накитите на баба й. Габриел очакваше протест и за момент се почувства неловко, защото се опасяваше Мария да не предяви претенциите си, ала рускинята само отбеляза:
	— Дмитрий е постъпил правилно, като ви е подарил перлите. Всичко друго би било още една загуба.
	Габриел не разбра какво има предвид приятелката й, но не попита.
	В опит да настрои Мися по-примирително тя смени темата.
	— Преди малко ми доставиха първите мостри на парфюма…
	Маневрата за отклоняване на вниманието постигна успех.
	— Искам да ги видя веднага! — възкликна възхитена Мися и повтори настойчиво: — Веднага!
	— Тогава ела с мен горе. И без това смятах да пия чаша шампанско, а в компания е много по-приятно.
	Върху писалището на Габриел стоеше отворено сандъче. Бялата копринена хартия наоколо приличаше на сняг върху фонтан. Тя бе побързала да разопакова изпратените мостри: извади бели кутийки с черен надпис, в които имаше скромни флакони с бял етикет и същия прав надпис, пълни с кехлибарена течност. Пет мостри от „Шанел №5“ бяха наредени върху писалището. Тя вдигна един флакон и го подаде на Мися.
	— За теб. Още не е Коледа, но искам ти първа да носиш парфюма ми.
	— Коледа е, Коко.
	Мися засия. Отпусна се в едно кресло с парфюма в ръка. С възторг завъртя кутийката, после я отвори и внимателно извади флакона, за да огледа и него.
	Габриел се облегна на писалището и продължи да наблюдава приятелката си. Беше удоволствие да гледа как Мися оценява подаръка й. Тя не бе взела участие в процеса на създаването на парфюма, но оценката й беше много важна и вероятно щеше да я осветли относно реакциите на клиентките й. С нарастваща нервност се заигра с нанизите перли, дълги почти до талията й.
	— Тези шлифовани ъгли са чудесно хрумване — изкоментира Мися, заета със стъкления флакон, и вдигна поглед към Габриел. — Много е ефектно. Без никакви финтифлюшки. Гениално! Как ти хрумна? Ако си спомням добре, аптекарското шишенце от несесера на Бой беше по-различно.
	— Случи се една вечер в „Риц“ — спомни си Габриел. — Бях сама, занимавах се с проектите. От време на време поглеждах през прозореца и ми направи впечатление, че площад „Вандом“ има форма на осмоъгълник. Това ме наведе на идеята да променя формата на оригинала.
	Мися отвори флакона и капна малко парфюм върху китката си, там, където бие пулсът.
	— Вече познавам аромата, но не мога да му се наситя, признавам.
	— На първо време имаш достатъчно — кимна с усмивка Габриел и си запали цигара.
	Въодушевлението на Мися не само я успокои, но й достави голяма лична радост. Това беше нейният триумф. Знаеше, че Мися ще направи реклама на парфюма й сред изисканото общество.
	— Жалко е да произведеш такъв парфюм само като коледен подарък за клиентките си, Коко.
	Думите на Мися прозвучаха като протест.
	— Боя се, че производството му се оказа твърде скъпо, за да го продавам. Вероятно в момента „Шанел №5“ е най-скъпият парфюм в света.
	— Но и най-добрият. — Мися затвори флакона и го прибра в опаковката. — Опитай, Коко. Според мен цената няма да играе решаваща роля. Ще се намерят купувачи. Помисли само за тълпите американки, които посещават Европа и пилеят доларите си с лека ръка. Аз в никакъв случай не бих отстъпила продажбата на скъпи парфюми на онзи англичанин. Казва се Едуард Молиньо, доколкото си спомням.
	— Познавам го. Опитва се да копира моите модели, но това не ме притеснява. — Габриел спокойно изтърси пепелта в кристална купичка. — И парфюм ли е решил да лансира?
	— Нарекъл го е „Numéro cinq“ — номер пет — съобщи Мися с многозначителен тон. — Вероятно е случайност, а не вследствие на професионален шпионаж. Доколкото знам, ателието на Молиньо се намира на улица „Роаял“ №5.
	— Правилно. Не би било зле да му предложа облог: кой парфюм ще постигне по-голям успех. Добра шега, не мислиш ли?
	— Но това може да стане само ако пуснеш парфюма си на пазара!
	— Хм…
	Габриел се замисли. Не й се искаше да отхвърли с лека ръка разсъжденията на Мися. От друга страна обаче, тя нямаше ни най-малка представа как се търгува с парфюм, например, как да го предложи на големите магазини. Многократно се беше срещала с Теофил Бадер, собственика на „Галери Лафайет“, но не би посмяла просто да отиде при него и да му предложи да приеме скъп нов парфюм в своя асортимент. Дори да го направеше, не знаеше какви условия да постави, как да преговаря. Бой щеше да знае как да постъпи, но сега беше сама, разчиташе само на себе си.
	— Честно казано, Мися, твоята настойчивост ми идва малко в повече.
	— Говори с Франсоа Коти. Той знае как се правят тези неща.
	— И той веднага ще поиска да произвежда „Шанел №5“! Не, не става. Трябва да намеря друг начин, поне за началото. Ще помисля.
	Мися направи гримаса. Вдигна кутийката като трофей.
	— Това е пропиляно усилие в истинския смисъл на думата. Не можеш просто да подаряваш такъв парфюм.
	— Казах ти, че ще помисля!
	— Тогава побързай. — След кратка пауза Мися продължи разгорещено: — Предстоят много промени. Налага се да помислиш за много неща, Коко, и на първо място за безсмислената покупка на „Бел Респиро“. Крайно време е да се отървеш от вилата. Аз бях против още от самото начало и намирам, че е дошъл моментът да продадеш имота. Уговорих ти час да разгледаш вилата на граф Дьо Пиле-Вил на улица „Фобур Сен Оноре“ №29. Той е много заинтересован да даде под наем голямото жилище на партера.
	— Днес наистина ме натоварваш, Мися.
	— Градината се простира чак до зелените площи на авеню „Габриел“ — настоя приятелката й.
	Габриел затаи дъх. По времето, когато живееше щастливо в една от изисканите къщи на авеню „Габриел“, още не познаваше Мися. Помнеше обаче, че й е разказвала за прекрасните часове с Бой. Дали ако отиде да живее в този квартал, ще се почувства по-близо до него, отколкото във вилата в Гарш? Дали споменът за голямата й любов се е запазил по-жив в изискания 8-и квартал на Париж?
	Изведнъж се върна към нощта, когато Етиен Балсан пристигна в „Ла Миланез“ с ужасната вест. Не бе забравила нито минута. Помнеше и следващите месеци, когато потъна в мъката си и не понасяше къщата, където бяха живели заедно. Да, днес животът й беше друг, но чувствата й не се бяха променили. Прозрението застана пред нея ясно и отчетливо като името й върху парфюма в ръката на Мися.
	Потънала в мисли, Габриел опипваше перлите на шията си. Споменът за Бой беше най-важното в живота й. Ще ида да видя жилището, реши тя. Сама. Без Мися и без Дмитрий.


>>	Двадесет и втора глава

	Шест седмици по-късно Дмитрий отвори вратата към терасата. Две крила с прозорци, разделени на касети — типично за парижки дворец от ранния XVIII век. Князът излезе в есенната градина, отдавна изгубила цветовете си. Въпреки че всички околни терени бяха застроени, над зелената площ се стелеше плътна мъгла, увисваше по голите клони на липите като парчета памук, после вятърът я отнасяше. Под стъпките му тихо проскърцваха мъртви листа — икономът все още не ги беше събрал.
	Габриел застана плътно зад него. Димът от цигарата й се сля с мъглата.
	— Е? — попита тя. — Харесваш ли новото ми жилище?
	— Какво да кажа, Коко? Сама знаеш, че е прекрасно. Да не говорим за този малък парк насред града. Идеална рамка за жена със стил.
	— Жилището, естествено, е по-малко от къщата в Гарш, но е достатъчно за мен и кучетата ми, за персонала и приятелите ми. Има място за книгите и китайските лакирани паравани. Помисли ли вече къде да ти обзаведа салон?
	Допреди малко бяха обикаляли стаите. Щукатурите, мраморните первази и интарзиите ги възхитиха. Габриел не хареса стенните ламперии, но нямаше право да ги свали. Помещенията все още бяха празни — без мебели, без картини, липсваха дори лампи. Някои кътчета бяха тъмни, ала това се дължеше главно на късния час и сивото есенно време. Все пак не беше чак толкова тъмно, че Дмитрий да не може да реши къде ще се настани. Крилото зад кухнята също беше достатъчно голямо, имаше място и за семейство Льоклерк, и за Пьотр. Въпреки това князът бавеше отговора си.
	След малко той взе ръката й и я стисна здраво.
	— Коко — подхвана тихо — няма да се нанеса тук.
	Северният вятър се засили, завъртя сухите листа и влезе под отвореното палто на Габриел. Тя усети студения полъх директно върху кожата си, сякаш не носеше рокля.
	— А къде ще живееш?
	— При Мария и Сергей. В хотел. Още не знам точно. — Очевидно не смееше да каже истината. Измъкваше се като момче, хванато от майка си да прави бели. — Може би ще замина за известно време за Америка.
	Габриел потрепери. Много искаше да се върне в жилището, там беше по-топло, отколкото навън. Ала се боеше да не изгуби връзката с Дмитрий, ако пусне ръката му.
	Докато усещаше физически близостта му, всичко беше наред. Той искаше да замине. Може би да прекара известно време сам със себе си. Е, нека го направи. Тя знаеше колко му е трудно да наложи претенциите си към трона. Дмитрий не беше нито дипломат, нито политик. Никой не го беше научил как да се бори за наследственото си право. Ами ако вече е загубил? Тя подозираше, че причината не е единствено в борбата за трона, но не го признаваше дори пред себе си.
	Двамата мълчаха, ала този път не ги свързваше обичайното мълчаливо съгласие.
	Габриел усети как хармонията помежду им се руши. Парчетата от преживяното тихо щастие се врязваха в сърцето й и беше благодарна, че държи в ръката си цигара. Жадно пое дима. Никотинът напълни дробовете й и успокои нервите й.
	— При мен винаги ще има място за теб — изрече тя най-после. Пое дима, издиша, пак пое дима, пак издиша. — Жилището е достатъчно голямо.
	Той стисна пръстите й още по-силно.
	— Желанието ми е да остана твой приятел, Коко. Не искам да се наложи един ден да те напусна заради друга.
	„Защо тогава го правиш?“ — мина й през ума, но тя остана безмълвна.
	— Животът разделя влюбените — промълви замислено той. Държеше се за нея, сякаш е котва, необходима му, за да не рухне. — Никакъв спор няма силата да ни раздели, нали?
	— Навярно не — пошепна тя.
	— За разлика от законите на Романови — продължи той, сякаш не бе чул отговора й. — Не мога да им се противопоставя и просто да се оженя за теб.
	Явно говореше на себе си.
	Силно изненадана, Габриел издърпа ръката си. Никога не бяха говорили за брак. Тя, естествено, понякога си представяше какво ще е да стане истинска принцеса. Не бе забравила как се шегуваха в руската катедрала в Ница. Ала никога не бяха водили сериозен разговор за бъдеще извън политическите интереси на Дмитрий или професионалния успех на Габриел. Съвсем искрено се смяха, когато след връщането им от Аркашон се понесоха слухове за тайната им женитба. Тя дори не подозираше, че той се е замислял за законно установена връзка.
	Дмитрий потъна в мрачно мълчание. Габриел си спомни как през пролетта се върнаха от Ривиерата. Защо бе разкрила на този мъж всичко за живота си? Защо той знаеше неща, останали неизвестни дори за Бой? Дали още тогава дълбоко в себе си е била наясно, че миналото й е без значение за Дмитрий, защото двамата нямат общо бъдеще?
	Не само произходът й беше формална пречка за подобен брак. От връзката им нямаше да се родят наследници на царското семейство. Тя не можеше да забременее, защото още в ранна младост бе попаднала в ръцете на некадърен лекар, който й направи аборт. Случи се във Виши. За първи път от много време насам си спомни преживяното. Дмитрий не знаеше нищо за аборта. Вероятно се притесняваше единствено от възрастта й. Защо миналото пак я застигаше?
	— Искам да остана твой приятел, но не мога да ти бъда съпруг. — В тона му прозвуча отчаяние, което пролича и по лицето му. — Братовчед ми Кирил Владимирович е женен за принцеса Виктория Мелита Сакскобурготска. Бракът му предизвика скандал, въпреки че тя е внучка на британската кралица Виктория и произходът й напълно отговаря на семейните изисквания. Причината е, че Виктория Фьодоровна, както се нарича междувременно, се е развела с великия херцог Ернст Лудвиг фон Хесен — Дармщат. От голямо значение е и друг факт: тя и Кирил са първи братовчеди. След тайната венчавка царят лиши Кирил Владимирович от всички царски привилегии, но след известно време се примири и отново го прие като евентуален наследник на трона. А днес, когато се опитваме да изградим бъдещето на родината, подробности от рода на този стар скандал играят важна роля.
	Габриел почти не го слушаше. Имената кръжаха в ума й като пчели около своята царица. Споменът за болките и кръвта се оказа много по-жив. Баща на нероденото й дете беше Етиен Балсан. Тя не се поколеба нито за момент да потърси помощ и направи нелегален аборт. Самата тя беше извънбрачно дете и не желаеше да натрапи своята съдба на друго същество. Петното върху доброто й име щеше да й тежи вечно. Очите й се напълниха със сълзи.
	— Ти ме направи много щастлив — продължи Дмитрий. — Дори не смеех да се надявам на такова щастие. Винаги ще ти бъда благодарен.
	Догарящата цигара опари пръстите й и я върна в действителността. Тя хвърли угарката на земята и я стъпка, устремила поглед към чезнещия зад мъглата край на градината. Там се намираше авеню „Габриел“. Там бе прекарала най-щастливите години от живота си. Загубата на Бой й тежеше много повече от всяка друга. Той я бе оставил несравнимо по-самотна, отколкото се беше чувствала преди. Дмитрий щеше да си отиде, но това нямаше да е и наполовина толкова тягостно. Бе заобиколена от достатъчно приятели. Не й трябваше мъж. Все щеше да си намери нов любовник. Сигурно нямаше да е като Дмитрий Павлович Романов, но какво значение имаше?
	— Да си вървим — проговори тя и остана много учудена от задавения си глас.
	— Съжалявам, Коко.
	Пренебрегна извинението му.
	Бавно се обърна и се запъти към жилището. Скоро си възвърна самообладанието. Той я последва с увиснали рамене и сведена глава. Габриел затвори вратата на терасата след него и подхвана небрежно, сякаш салонът й вече беше пълен с гости, дошли за освещаването на апартамента. Думите й отекваха в стените на празното помещение.
	— През някой от следващите дни ще дойда тук с Мися и Хосе Серт. Ще поговорим за обзавеждането. Ще разчитам изцяло на техния вкус. — Завъртя се. — Как мислиш, Дмитрий, да сложа ли пиано и къде?
	Не желаеше да обсъжда с него нещо по-лично от невинния въпрос за мястото на пианото. Поне засега. Дмитрий явно не чуваше лудото биене на сърцето й.


>	Четвърта част
>	1922

>>	Първа глава

	Коледната ваканция мина чудесно. Габриел прекара празниците с приятелите си в Кан, но в началото на януари замина, защото на булевард „Кроазет“ се настаниха министър-председателите на Франция, Великобритания, Белгия и Италия, делегациите на страните и външният министър на Германския райх с малка свита. Тя не желаеше да има нищо общо с политиката. Не бе чувала за исканията за репарации, поставени от Съюзниците към Германия, нито за глада в така наречената Руска съветска република. Упорито изключваше световното положение от живота си.
	Политическото развитие бе разрушило връзката й с Дмитрий Романов, който неотменно, но безрезултатно отстояваше претенциите си към трона. Не искаше да й напомнят за случилото се и дори Мария избягваше да споменава името на брат си, докато работеше в ателие „Шанел“ — а това се случваше всеки ден. Имаха да обсъждат много други въпроси, Габриел работеше усърдно. Тя прие успешното представяне на „Шанел №5“ като истинска сензация, по-голяма от невероятните проекти на великата княгиня.
	Противно на съвета на Мися Габриел остана вярна на първоначалната си идея и поднесе парфюма като коледен подарък на най-добрите си клиентки. Ала не прояви чак такава щедрост, каквато планираше, а задържа повечето от произведените сто флакона от първата серия за по-късна продажба в своя бутик. Избяга на Ривиерата, за да не чуе първите коментари. Боеше се от прояви на враждебност, но и много държеше да се отдалечи от Париж. Водеше се от убеждението, че в нейно отсъствие първите дами, опитали парфюма, ще го коментират с приятелките си. По този начин новото творение на модна къща „Шанел“ скоро щеше да стане познато на цял Париж.
	Покани най-близките си приятели и Ернест Бо на вечеря в ресторанта на хотел „Карлтън“. Преди най-важните личности от политическата сцена на Европа да окупират Кан, в града се бе събрал каймакът на висшето общество. Масите в заведението бяха заети, персоналът непрекъснато внасяше столове, за да има места за всички хора, попаднали тук малко или повече случайно. Жени от всички възрасти в елегантни вечерни рокли влизаха, обикаляха масите в търсене на придружителите си или отиваха до тоалетната стая. Именно тези хора щяха да купуват парфюма й.
	Габриел извади от чантичката си пулверизатор и пръсна силна струя към минаващите гости. За момент ароматът увисна над мястото й като сребърна камбанка, после бавно се разнесе към съседните маси. Надяваше се постъпката й да остане незабелязана, но зорките очи на Мися виждаха всичко.
	— За бога! — провикна се приятелката й толкова високо, че няколко души се обърнаха към масата им. — Не може просто да разпръскваш този скъпоценен парфюм!
	Ернест Бо, на когото Габриел бе оказала честта да седне до нея като домакин на вечерята, се смути, но демонстративно сведе глава към чашата с шампанско.
	— Не се притеснявай, внимавам капчиците да не падат в чашите — пошепна му с усмивка Габриел.
	Веднага щом келнерите отнесоха чиниите от предястието, тя направи каквото си беше намислила. Отлично съзнаваше, че „Шанел №5“ не е подходяща подправка за лангусти.
	Парфюмеристът кимна.
	— Добрата миризма не е равна на добрия вкус. Позволявате ли въпреки това да ви попитам какво правите, мадмоазел?
	Габриел вдигна флакона и натисна помпичката. Парфюмът попадна право върху голия гръб на млада дама във вечерна рокля, която тъкмо минаваше покрай масата им под ръка с господин в смокинг. Дамата се стъписа, обърна се бързо, смръщи носле. После продължи, шепнейки нещо на придружителя си.
	— Внимавай да не те изхвърлят — предупреди я Мися.
	— Но какво правите? — повтори учудено парфюмеристът.
	— Следвам уроците на Франсоа Коти — обясни развеселена Габриел.
	Следващият обект беше възрастна дама, която зае място на съседната маса сред голяма компания, вероятно хора от едно семейство. В залата беше шумно, само приятелите на Габриел мълчаха смаяни. Пет двойки очи следяха действията й учудени, развеселени, но без да разбират.
	Габриел се приведе над масата, за да я чуват всички, ала тихото й обяснение бе предназначено само за приятелите й:
	— Не съм забравила какво ми разказа Франсоа Коти за началото на кариерата си. Опитал се да убеди директора на „Принтемпс“ да включи в асортимента си тоалетната вода „La rose Jacqueminot“. Отначало не постигнал успех, после обаче хвърлил шишенце на пода на помещението. Стъклото се счупило, ароматът се разпространил навсякъде, клиентките спрели и започнали да питат какъв е този парфюм. Поискали да си го купят и скоро станал много популярен.
	— Пръсни още веднъж и ще постигнеш същия резултат — подкани я Хосе Серт. — Не се обръщай, Коко. Всички дами душат и те зяпат.
	— Зяпат я, защото тази вечер нашата Коко за пореден път изглежда зашеметяващо — обади се Жан Кокто от другия край на масата. — Роклята е сензация, особено с тези перли.
	Габриел автоматично попипа огърлицата.
	— Заради перлите е — отвърна скромно тя. — Знаете ли, мисля за собствена линия модни бижута. Ще копирам тези нанизи.
	— Руските емигрантки и всички доларови принцеси ще се бият за имитацията на Романовите перли — кимна въодушевено Мися.
	— Как ви хрумват всички тези чудесни идеи? — полюбопитства Ернест Бо.
	— И как намираш време да претвориш чудесните си идеи на практика? — Жан Кокто умело изигра ролята на съкрушен. — Коко, скъпа, позволяваш ли да ти напомня, че обеща да изработиш костюмите за моята „Антигона“? Кога ще го направиш, за бога, след като имаш толкова друга работа?
	— Излишно е да се притесняваш — увери го Хосе Серт. — В момента се опасявам, че по-скоро Пикасо ще има проблеми с декорите.
	— Не го казвай. Премиерата е определена за края на годината.
	— Ако Олга продължава да го притиска, творчеството му сериозно ще пострада. Принудила го е да прекара празниците с нея и детето на село, да изпълнява ролята на щастлив баща на семейство. Пикасо — представяте ли си!
	Серт разпери ръце.
	Кокто кимна.
	— Чух, че буквално го заключва вкъщи.
	— Не мога да си го представя как го допуска — подхвърли Габриел.
	— Шшт! — спря ги възбудено Мися. — Внучката на възрастната дама на съседната маса — или каквато и да е, искам да кажа, младата жена тъкмо става и май ще дойде при нас. — Тя гледаше покрай Габриел, но се стараеше да пази дискретност. — Или ще се оплаче, че си замъглила ума на скъпата й мамичка с невероятно еротичен аромат, или ще поиска да разбере какъв е този парфюм.
	Кокто огледа компанията предизвикателно.
	— Какво ще направи момичето? Да се обзаложим ли?
	— Най-добре замълчете всички! — изсъска Серт. — Няма да казваме, че става дума за „Шанел №5“. Непознатото е силно привлекателно.
	Седмината на масата — Габриел, Ернест Бо и Ивон Жиродон, Мися и Хосе Серт, Жан Кокто и едва осемнайсетгодишният му приятел Раймон Радиге — едновременно поеха дъх и напрегнато зачакаха младата дама да се приближи. Изглежда Серт се бе излъгал, защото тя се запъти към изхода. Всички въздъхнаха разочаровани. В следващия миг обаче непознатата спря и се обърна. Оказа се красиво момиче с късо подстригана кестенява коса, облечено в бледосиня копринена рокля. На шията й искреше огромен аквамарин.
	— Моля за извинение, че ви заговарям. Тъкмо се питаме… — тя посочи леко към съседната маса — … какъв е този аромат. Тук мирише толкова прекрасно. Искам да кажа, при вас мирише най-хубаво.
	Усмихна се смутено.
	Кокто скритом заплаши компанията с пръст.
	— Аромат ли? — попита Серт със сериозно изражение. — Не усещам нищо.
	— Аз обаче го усетих — намеси се Габриел, намигна на приятелите си и продължи възможно най-небрежно: — За съжаление нямам никаква представа какъв е този парфюм.
	Непознатата остана видимо разочарована.
	— Жалко. — Вдигна рамене. — Моля да ме извините, че ви обезпокоих. — И изчезна към тоалетната за дами.
	Кокто се обади пръв:
	— Не ми харесва как се зазяпа след младата дама — укори той приятеля си и се обърна шеговито към другите: — Раймон е лошо момче. Мисля си, че обича жените.
	Неприличният коментар свали напрежението. Всички се засмяха.

	* * *

	В крайна сметка Мися се погрижи всички да разберат какъв е парфюмът. Габриел изхаби цял флакон и вече беше сигурна, че новият аромат е най-важната тема за разговор в дамската тоалетна, където богати дами си пудреха носа пред огледалото. Приятелката й, естествено, за пореден път отрече, че се е разбъбрила и е издала строго пазената тайна. Щетите от недискретността й обаче бяха несравнимо по-малки, отколкото след изпращането на телеграмата до Стравински преди десет месеца.
	Слухът за новия парфюм се разпространи бързо и завръщащите се от коледна ваканция парижанки се стичаха в магазина на улица „Камбон“, за да си го купят. Там се срещаха с клиентките, чиито приятелки бяха получили коледен подарък от модна къща „Шанел“ — много държаха и те да се сдобият със специалния аромат, получен безплатно от другите.
	Габриел седеше на най-горното стъпало на стълбата към първия етаж на ателието. Беше любимото й място — по традиция оттук, незабелязана, наблюдаваше случващото се на партера. Поради извивката на стълбището и издадената стена тя виждаше всичко, което се разиграваше долу, но самата тя оставаше невидима. При всяко модно ревю сядаше на това място с пепелник, кутия цигари и кибрит, наблюдаваше манекените и следеше как се променя настроението на зрителите — в нейно отсъствие те се чувстваха по-уверени и не пестяха възхищението или критиките си. И сега зае любимото си място, за да види как се приема „Шанел №5“.
	Бе дала указания на продавачките да се преструват. Не искаше скъпоценните бели кутийки с черен надпис да преминават без усилия в ръцете на клиентките. Живееше във време, когато всеки държеше да е изключителен. Разходите за издръжка на живота постоянно се увеличаваха. Богатите клиенти не се интересуваха от цената, тя вече не беше знак за лукс. Единствено важно беше стоката да е много специална. А любопитството повишава интереса — по тази точка беше напълно съгласна с Хосе Серт.
	— Мадмоазел все още не е решила дали ще предложи „Шанел №5“ за продажба — прозвуча звънкият глас на красивата кавказка графиня, отскоро назначена на работа в модната къща.
	— О, не, невъзможно! — почти изплака клиентката. — Няма да преживея дори един ден повече без този парфюм, флакончето изчезна от банята ми. Сигурна съм, че го е взела графиня Ладуре — вчера следобед ми беше на гости.
	— Наистина ли смятате, че мадмоазел трябва да произведе още известно количество от парфюма? — попита продавачката. Явно си беше научила добре урока.
	— Но разбира се! Вече ви казах, нуждая се от този аромат, на всяка цена!
	— Ще видя какво може да се направи. Моля ви за минутка търпение, мадам. Ще се върна много скоро.
	Габриел бе престанала да брои колко пъти младата жена изкачи стъпалата. След като се скриеше от погледите на клиентките, тя й отправяше доволна усмивка и се връщаше с радостната вест, че е получила разрешение да продаде още едно-единствено флаконче от парфюма. До затварянето на магазина оставаше още доста време, а ръководителите на филиалите й в Дьовил и Биариц вече се бяха обадили да съобщят за силно търсене. Нищо, че край морето сезонът още не бе настъпил.
	„Победен ход“ — каза си Габриел и си запали поредната цигара. Опита се да издуха дима на колелца, но не й се удаде.
	По-добре да престане с игричките и да се хваща на работа. Крайно време беше да изпрати телеграма на Ернест Бо. Налагаше се спешно да се увеличи производството, да се изработят още флакони. Беше време да се занимае и с новата си колекция. Моделите в славянски стил щяха да поставят нови естетически акценти — и благодарение на Мария. В ателието сигурно вече усещаха липсата й. Ако довечера не падне смъртно уморена в леглото след напрегнатия ден, ще се заеме с проектите за първата серия модни бижута. Вероятно Жан Кокто ще реагира невъздържано, ако разбере, че е отложила работата върху костюмите за пиесата му, но премиерата беше насрочена едва за следващия сезон.
	Въпреки всички задачи и предстоящи предизвикателства тя спокойно изпуши цигарата си докрай. Проследи как поредната клиентка излезе щастлива с покупката си и изчака да влезе следващата дама, решена да се сдобие с новия парфюм. С дамата в магазина нахлу поток леден въздух, ала въодушевлението й стопли сърцето на Габриел. Тя угаси угарката в препълнения пепелник и се изправи. Настъпил бе моментът да увеличи производството на „Шанел №5“.
	„Бой — помисли си Габриел — направихме го.“


>>	Втора глава

	Пътят от таксито до входната врата беше съвсем кратък, но обувките й се намокриха. През нощта мокрият сняг по улица „Фобур Сен Оноре“ сигурно щеше да се заледи. Беше адски студено и Габриел се надяваше Жозеф да е запалил огън навсякъде, дори в стаите, които тя не обитаваше постоянно. Една-единствена студена стена беше достатъчна да й напомни за ледените нощи през детството й. Нито в родителския й дом, нито в манастира имаше достатъчно дърва и въглища за печките. Беше се зарекла никога вече да не мръзне.
	Жилището се оказа твърде голямо за сам човек, но тя се разпореди да обзаведат няколко стаи за гости. За приятелите й. В тези помещения трябваше да живее Дмитрий. Понеже повечето хора, с които общуваше, живееха в Париж, почти никой не използваше стаите за гости. Понякога в дома й отсядаше тъжният лирик Пиер Рьоверди — неин отдавнашен обожател; постоянно й посвещаваше стихове. Тя го приемаше, за да се утеши след раздялата с Дмитрий, но той се оказа слаба утеха — спеше с него, ала след това не оставаше нищо, освен хаоса в чувствата й.
	Уморена, Габриел отключи входната врата. По тялото й мина тръпка — тръгна от студените стъпала и се разля по гърба. Една гореща баня би било най-доброто в такъв момент, за да избегне настинка. После ще хапне нещо леко и ще си легне с хубава книга. Цял свят говореше за „La Garçonne“* — новото произведение на Виктор Маргерит, и тя бе решила много скоро да извади романа от купчината непрочетени книги. Доколкото й бе известно, авторът разказваше историята на млада жена, измамена от годеника си и избрала да води свободен, самостоятелен живот. „Приликите с реални лица и събития са изключени“ — помисли си иронично Габриел.
	[* La Garçonne (фр.) — думата се появява през 20-те години на XX век и означава еманципирана жена с предпочитания към мъжкия стил на обличане и поведение. — Б.р.]
	— Мадмоазел Шанел!
	Гласът на граф Пиле-Вил прекъсна мислите й.
	Той стоеше в полумрака на коридора в подножието на стълбата към горния етаж, сякаш я беше очаквал. Държеше се като домакин, който посреща гости. Позата му съвсем не беше на човек, оттеглил се на първия етаж на своя дворец и дал другите жилища под наем. Очевидно смяташе за проява на великодушие да позволи на чужда жена да живее в дома му. Все едно не получаваше всеки месец попълнен чек.
	Габриел се обърна към него с усмихнато лице.
	— Да, моля?
	— Няма да търпя този постоянен шум. Вчера у вас свириха на пиано до късно през нощта и трябва да ви кажа, че музиката беше ужасна…
	— Пианистът се казва Игор Стравински — прекъсна го Габриел.
	Отношенията й с композитора се бяха нормализирали, двамата се отнасяха един към друг с уважение, за което голяма роля бе изиграло умението на Дягилев да убеждава. Вчера Стравински я бе посетил, за да й поднесе подарък: икона, която по неговите думи щяла да я закриля завинаги.
	Името на известния композитор изобщо не впечатли граф Пиле-Вил. Продължи, сякаш не бе чул думите й:
	— Днес пък някакъв мъж на висок глас предяви претенции да бъде допуснат в жилището ви. Слугата ви не му отвори, не знам защо. Навярно си има причини. Но съм длъжен да ви уведомя, мадмоазел Шанел, че не търпя нито шум като снощния, нито подобно поведение.
	— Вероятно Жозеф е бил навън с кучетата — отбеляза Габриел. — Не очаквам посетители, уверявам ви. Лека нощ, графе.
	Обърна се бързо, за да не му позволи да продължи с изброяването на провиненията й.
	Замисли се кой от приятелите й би се държал по този начин пред вратата й. Не си представяше никого в такава роля. Пренебрежителното описание на графа не подхождаше на никого. Дмитрий, ако евентуално се е върнал по-рано от пътуването си и е пожелал да я види, никога не би се държал така безцеремонно.
	Жозеф явно бе чул гласа й, защото й отвори, преди да е натиснала звънеца. Топлината на добре отопленото жилище и меката светлина в антрето я поздравиха с добре дошла.
	— Добър вечер, мадмоазел — рече той и побърза да вземе палтото й, цялото в сняг.
	— Гости ли имаме, Жозеф? — попита Габриел и събу мокрите обувки.
	Прислужникът я погледна учудено.
	— Не, мадмоазел, или поне аз не знам.
	В този момент някой зазвъня на пожар. Явно бе сложил ръка върху камбанката на вратата, защото звънът не преставаше. Пронизителният тон стресна Габриел. Хазаинът й положително щеше да го чуе от жилището си на първия етаж. Кучетата, скрили се в кухненското крило, залаяха. Шумът беше оглушителен.
	С жест Габриел попречи на Жозеф да провери кой иска така настойчиво да бъде допуснат в дома й.
	— Оставете — промърмори тя и сама отвори вратата.
	Звънецът замлъкна.
	— Добър вечер, Коко. Вече бях тук, но не ми отвориха.
	Габриел погледна втренчено мъжа, застанал пред нея. Облечен добре, но небрежно; влажен кичур бе паднал върху лицето с широк нос и черни очи, които въпреки обвинителните думи я гледаха самоуверено и пронизващо.
	От смайване тя не намери какво да каже, освен името му.
	— Пикасо!
	— Вие сте моето спасение, Коко. Полудявам. С Олга получавам клаустрофобия. Може ли да остана при вас?
	Не прозвуча като въпрос. По-скоро установяване на факт.
	Погледът му я хипнотизира, завладяващата му привлекателна сила я разтрепери. Този път трепереше от горещина, не от студ. Не знаеше дали ще понесе още един гений в живота си. Всъщност не искаше отново да попада във водовъртежа на брачна криза.
	„Отпрати го — посъветва я вътрешният глас. — Веднага му кажи да си върви и заключи вратата!“
	Габриел отстъпи настрана.
	— Влез.


>	Послеслов на авторката

	Ето как продължава животът на действащите лица:


	Габриел Коко Шанел (1883–1971) остава до края на живота си неомъжена, но има връзки с видни личности. През 1926 г. създава „малката черна рокля“, която в началото получава не само похвали, но и критики: „Сега пък мадмоазел Шанел иска целият свят да тъгува с нея за Бой Кейпъл“ — пише един вестник. Ала победният ход на роклята не може да бъде спрян. През 1954 г. се появява костюмът от букле, станал безсмъртен под името „костюм Шанел“. Коко Шанел наистина копира перлите на Романови — роклите и костюмите, създадени от нея, и днес се съчетават с перли. През 1934 г. тя напуска жилището на „Фобур Сен Оноре“ №29 — сега там има бутик на „Шанел“ — и отново наема апартамент в хотел „Риц“, където живее до края на дните си. Умира като мултимилионерка. До смъртта си много държи да я наричат „мадмоазел“.


	Мися Серт (1872–1950) се развежда с Хосе Серт (1876–1945) през 1927 г., за да даде възможност на голямата си любов да се ожени за ученичката и любовницата си Русадана Мдивани (1906–1938), от грузински произход, която едва след бягството от Съветска Русия добавя към името си титлата „принцеса“. Някои източници твърдят, че младата жена съзнателно се е постарала да раздели Мися и съпруга й. Двамата продължават да поддържат връзка, но след ранната смърт на Русадана не се събират отново. До края на живота си Мися остава най-добрата приятелка на Коко Шанел. Светът на изкуството я помни като муза на „Бел Епок“.


	Сергей Дягилев (1872–1929) работи до смъртта си като импресарио на „Руския балет“. Въпреки големите международни успехи живее в постоянно безпаричие и остава зависим от подкрепата на приятели и меценати. Последните си години прекарва във Венеция. Умира обеднял в ръцете на Мися Серт. Коко Шанел плаща погребението и гроба му в православната част на гробището „Сан Микеле“. След смъртта на Дягилев балетната трупа се разпада; след две години е основан „Руски балет на Монте Карло“, от който по-късно произлиза „Балет Ню Йорк Сити“.


	Игор Стравински (1882–1971) разчита още дълги години на месечните парични преводи от Коко Шанел. До смъртта на съпругата си Екатерина през 1939 г. остава във Франция, жени се за спътницата си Вера Судейкина (1888–1982) и двамата емигрират в САЩ, където композиторът така и не успява да се почувства като у дома си. Днес Стравински е смятан за един от най-значителните представители на новата музика. По негово желание той (а по-късно и вдовицата му) е погребан до Сергей Дягилев във Венеция.


	Дмитрий Павлович Романов (1891–1942) се омъжва за богатата американка Одри Емъри (1904–1971) през 1926 г. По онова време вече е решил да се откаже от трона. След 1924 г. братовчед му Кирил Владимирович (1876–1938) си присвоява званието „император в изгнание“. Понеже Одри е от буржоазен произход, което не съответства на законите на Романови, й е дадена княжеска титла. Синът им Павел Илински (1928–2004) е дългогодишен кмет на Палм Бийч във Флорида и глава на фамилията Холщайн-Готорп (след 1762 г. царска династия). Дмитрий и Одри се развеждат през 1937 г. Князът се разболява от туберкулоза и прекарва последните години от живота си в санаториум в Давос, където умира. Гробът му се намира в дворцовия параклис на остров Майнау на Боденското езеро.


	Мария Павловна Романова (1890–1958) се утвърждава в модния бранш с подкрепата на Коко Шанел и основава в Париж модното ателие „Китмир“, специализирано в бродерии, което постига голям успех. През 1923 г. се развежда с втория си мъж. През 1930 г. емигрира в САЩ, после в Аржентина. Едва след Втората световна война се сближава със сина си Ленарт Бернадот (1909–2004) и до смъртта си живее при него на остров Майнау.


	Франсоа Коти (1874–1934) се развежда със съпругата си Ивон през 1929 г. По това време вече е политически активен и пламенен привърженик на фашистите. Купува вестник „Фигаро“, основава и други печатни издания, които подкрепят десните партии и движения във Франция. Акционерното дружество „Коти Инк.“, лансирано от него през 1913 г. в САЩ, продължава да съществува и да произвежда известни парфюми, например на „Келвин Клайн“ или „Хлое“.


	Ернест Бо (1881–1961) става главен парфюмерист на основаното от Пиер Вертхаймер предприятие „Parfums Chanel“ през 1924 г. Създава още няколко парфюма за Коко Шанел, но нито един от тях не е толкова популярен като „Шанел №5“. Не е легенда, че този парфюм е нова версия или усъвършенстване на „Bouquet de Catherine“ или „Rallet №1“. Все още не е изяснено защо в композицията са вложени толкова много изкуствени алдехиди.


	Връзката между Пабло Пикасо (1881–1973) и Коко Шанел е сравнително неизвестна, което изглежда странно. Ако прочетем внимателно спомените на Габриел Шанел, откриваме опорни точки. Факт е, че тя обзавежда най-светлата стая на улица „Фобур Сен Оноре“ за своя приятел художник, и това се дължи не само на съвместната им работа върху пиесата „Антигона“ от Жан Кокто (премиерата е през декември 1922 г.). Факт е и че по това време бракът на Пикасо с Олга (1891–1955) е в криза. Според нови изследвания на историци на изкуството Пикасо е срещнал Мари-Терез Валтер (1909–1977) едва през 1925 г. Тя се споменава като официална причина за раздялата му с Олга; преди това му се приписват само кратки връзки.


	Жан Кокто (1889–1963) е един от най-близките приятели на Коко Шанел; след години дори живее врата до врата с нея в хотел „Риц“. Изключителен творец, един от най-известните френски поети, той е и голям режисьор и художник. Изживява открито бисексуалните си наклонности: днес се знае най-много за връзката му с актьора Жан Маре и много малко за любовта му с Наталия Павловна Пейли, полусестра на Дмитрий Павлович Романов (от втория брак на баща му).

	* * *

	Животът на Коко Шанел е обвит в легенди — умело сглобени, красиви буржоазни подробности от детството и младостта, измислени от самата нея, ала при по-внимателно вглеждане те се оказват далеч от действителността. Подобен е и случаят с налагането на „Шанел №5“. Мадмоазел Шанел се е погрижила много факти да останат скрити под мантията на мистерията. Според нея това повишава интереса към парфюма — и, естествено, към нейната личност. Създала е много приказки, с цел да облагороди произхода си. И до днес се разпространяват най-различни истории за Габриел Шанел и създаването на най-известния парфюм на света.
	Когато ми бе поръчано да напиша романа „Мадмоазел Шанел и ароматът на любовта“, изпаднах в еуфория, и то не само заради темата. Отначало задачата ми се стори лесна, защото животът на Коко Шанел е обстойно документиран. Голяма грешка! След като прочетох деветата биография, проумях, че съществува твърде малко наистина достоверна информация, на която да разчитам.
	Ще посоча само два примера от многото, за да се разбере какви проблеми възникнаха пред мен. В една от биографиите прочетох, че мадмоазел Шанел се запознала с парфюма „Bouquet de Catherine“ при среща с великата княгиня Мария Павловна, родена принцеса Мари Мекленбургска, а срещата се е състояла по време на описаното от мен пътуване във Венеция. Това обаче е невъзможно, защото по същото време великата княгиня е починала в изгнание във Франция. И още: в документална книга намерих описание на често споменавания „партизански маркетинг“ на Габриел в ресторанта на хотел „Карлтън“ в Кан. Според всички източници това се е случило по Коледа. Няколко реда по-надолу авторката, специалистка по културология, пише, че след успеха на акцията Габриел решила да поднесе няколко флакона на най-добрите си клиентки като коледен подарък. Коледен подарък след коледната ваканция? Не звучи логично, нали?
	Подхванах историята от друга страна: зарових се в книги за личностите, които са били близки с Коко Шанел. Мися Серт, Игор Стравински, Пабло Пикасо и жените му, Франсоа Коти, Мария Павловна Романова и т.н., и постепенно започна да се оформя картина, която свързах с поне наполовина сигурните факти от живота на Габриел и поставих в основата на романа си. Освен това се ориентирах по исторически факти и, както вече посочих, по точни дати.
	По този повод бих желала да спомена още два важни примера. Не е изяснено докрай кога Габриел се е сближила с Дмитрий Павлович Романов — дали е станало на вечеря в Париж, в Биариц или във Венеция. Избрах най-логичната според мен възможност. От записките в дневника на Дмитрий става ясно, че през февруари 1921 г. двамата стават любовна двойка и предприемат пътуване до Ривиерата. Според оценката на множество източници връзката между Габриел и Дмитрий не е голяма любов, но се отличава с дълбоко взаимно разбиране и съкровено приятелство. Факт е обаче, че тя не е прекарвала толкова време с никой друг човек, колкото с Дмитрий. Двамата пътуват често. Дори Артър Кейпъл не познава местата от миналото й. Възможно ли е привидно не толкова силните чувства да са били по-скоро съобразяване с неговото обществено и политическо положение? Или прикриването им е породено от чувството за вина, защото обича друг мъж след Бой? Никога няма да узнаем, но не пречи да си правим заключения.
	Не се знае кога Габриел е отишла при Ернест Бо в Кан „Ла Бока“ — през 1921 или още през 1920 г. Историческите данни сочат 1921 година, модна къща „Шанел“ също определя тази година като рождена дата на „Шанел №5“. В спомените си Ернест Бо също не е ясен — на някои места говори дори за 1922 г., което изглежда невероятно. Във всеки случай не се е запознал с Габриел през 1920 г., защото по онова време тя не е ходила на Лазурния бряг с Дмитрий. Доказано е, че именно великият княз е запознал любимата си с парфюмериста.
	Романът ми не предявява претенцията да е открил единствената истина, но се надявам историята да се намира много близо до истината. Въпреки това бях принудена да представя някои от събитията съкратено или да ги разместя малко, за да не пострада драматургията. Защото моята история е и си остава роман. Тя не е и няма да бъде документална книга. Затова бъдете снизходителни, скъпи читатели, ако откриете някъде грешка.
	Какво става с победния ход на парфюма през 1922 г.? Търсенето на „Шанел №5“ скоро се увеличава дотолкова, че малката фабрика на Шири не смогва да произведе необходимите количества. Освен това Габриел много държи парфюмът да се продава не само в нейните бутици, а и в големите магазини. За целта се нуждае от партньори. Чрез Теофил Бадер тя се запознава с братя Вертхаймер, по онова време производители и продавачи на дрогерийни стоки. В началото на 20-те години на XX век фирмата им „Буржоа“ е най-голямото предприятие от този род във Франция. За голямо разочарование на Франсоа Коти Коко Шанел продава на Пиер Вертхаймер голям дял от продуктовата си линия, по-късно му преотстъпва цялото производство на козметика, а след Втората световна война — и модния концерн. И днес модна къща „Шанел“ е частна собственост на семейство Вертхаймер.
	От само себе си се разбира, че съм голяма почитателка на „Шанел №5“. Освен това съм пламенна почитателка на Габриел и нейната мода. За съжаление не съответствам на прототипа на новите колекции, а и не бих могла да си позволя да си купя нещо. Въпреки това с висшата мода ме свързва нещо повече от мечта.
	През 50-те години на XX век майка ми е работила като манекенка и притежаваше безпогрешен нюх към красивите дрехи. След време стана клиентка на модния дизайнер Клаус Ледин в Хамбург. Като си спомням детството, имам чувството, че съм прекарвала повече време на проби в ателието му, отколкото в детската си стая. Бях възхитена от света на висшата мода, макар да я преживявах само като зрителка. Никога не съм изпитвала желание сама да нарисувам или да ушия красива дреха, а и ми липсват търпение и умения. Клаус Ледин, модният творец на моето детство и младост, уши първата ми вечерна рокля, когато бях на шест години. През 70-те години той произвеждаше и платове, между другото и за модна къща „Шанел“. Това не е единствената индиректна връзка. Един от най-близките приятели на баща ми беше междувременно починалият журналист Рудолф Кинцел, който през целия си живот поддържаше тесни връзки със света на модата: в младостта си е живял в Париж и е бил приятел с Кристиан Диор, по-късно — с Карл Лагерфелд. Цветистите описания на преживяванията му са ме възхищавали през целия ми живот, а когато бях млада репортерка, ми помогнаха да направя прекрасно интервю с Карл Лагерфелд.
	Преди и по време на работата върху романа изгледах всички игрални и документални филми за живота на Коко Шанел. Едва когато започнах да пиша, осъзнах, че на практика моята история започва с момента, с който завършва чудесният филм „Сосо avant Chanel“ с възхитителната Одри Тоту. Това е чиста случайност — или подсъзнанието ми е изиграло шега. Но действително историята на парфюма „Шанел №5“ започва с края на една голяма любов, която никога не отминава.


>	Благодарност

	Благодаря на прекрасната си агентка. Дължа голяма благодарност и на Щефани Верк от издателство „Ауф-бау“ — по време на съвместната ни работа често се налагаше да преодоляваме трудности. Благодаря на семейството си за подкрепата и любовта, без които никога не бих могла да напиша роман като този. Специално благодаря на съпруга ми за флакона „Шанел №5“.
