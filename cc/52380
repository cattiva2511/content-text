D>
	На Ерик, моя нежен великан, за прекрасните му грижи за мен.
	В памет на обичната Хелън, лейди Лоу.
D$


>	Темпъл

	_Уайтфон Аби, Девъншър_
	_Ноември 1819 г._
	Той се събуди възбуден и с цепеща се от болка глава.
	Ситуацията не беше необичайна. В крайна сметка повече от пет години се събуждаше в поне едно от въпросните състояния, а в някои утрини, на които отдавна им бе изгубил бройката, и в двете.
	Уилям Хароу, маркиз Чейпин и наследник на херцогство Ламонт, беше богат, знатен, привилегирован и красив, а на един млад благородник, благословен с всички тези достойнства, рядко му липсваха вино или жени.
	Така че това беше една от тези сутрини и той не се притесняваше. Знаейки (както всички опитни пияници), че болката към обяд ще изчезне, той реши да се погрижи за второто неудобство и без да отваря очи, посегна към жената, несъмнено лежаща до него.
	Само че леглото се оказа празно.
	Вместо топла, откликваща плът, Уилям напипа само студена възглавница.
	Отвори очи и ярката слънчева светлина на девъншърското слънце плисна върху сетивата му, усилвайки нетърпимата болка в главата му.
	Маркизът изруга, примижа и побърза да закрие очите си с ръка. Под клепачите му пулсираше червена пелена и той пое дълбоко дъх.
	Дневната светлина беше най-бързият начин да съсипеш едно утро.
	Може би беше по-добре, че жената от снощи бе изчезнала, реши той, макар че при спомена за прелестната пищна гръд, гривата от златистокестеняви къдрици и устата, създадена за грях, го заля вълна на съжаление.
	Тя беше прекрасна.
	_А в леглото…_
	В леглото тя беше…
	Той застина.
	Не можеше да си спомни.
	Със сигурност не беше пил чак толкова много. Или пък беше? Тя беше висока, цялата в чувствени извивки, от типа, който харесваше, пасваща напълно на ръста и телосложението му, неговото вечно проклятие, когато ставаше дума за жените. Никак не му се нравеше усещането, че може да размаже някое момиче.
	А и имаше усмивка, предизвикваща едновременно мисли за невинност и грях. Отказа да му каже името си… не пожела да узнае неговото…
	_Абсолютно съвършенство._
	А очите й… Никога не беше виждал такива очи — едното синьо като лятно море, а другото зеленикаво. Той прекалено дълго се бе взирал в тези огромни и подканващи очи, запленен от тях.
	Двамата се бяха прокраднали през кухнята и се изкачиха по стълбата за слугите, после тя му бе наляла чаша уиски…
	И това беше всичко, което помнеше.
	Мили боже! Трябва да спре да пие.
	Веднага след като отмине днешният ден. Налагаше се здравата да се натряска, за да преживее сватбения ден на баща си — деня, в който Уилям щеше да се сдобие с четвърта мащеха. По-млада от всички останали. По-млада от самия него.
	И много, много богата.
	Всъщност все още не беше срещал това въплъщение на идеалната младоженка. Щеше да я види по време на церемонията и нито миг преди това, както и трите предишни. И тогава, след като семейните ковчежета отново бъдат пълни догоре, той ще замине. Ще се върне в Оксфорд, изпълнил своя дълг и изиграл ролята на предан син. Ще се върне към възхитителния живот, който водят наследниците на херцогства, изпълнен с алкохол, хазарт и жени, непомрачен от нито една житейска тревога.
	Обратно към живота, който младият маркиз обожаваше.
	Но тази вечер ще почете баща си, ще приветства новата си мащеха и благоприлично ще се престори, че не му е все едно. И може би, след като изиграе ролята на наследник, ще потърси младата лудетина в градината и ще се постарае да си спомни събитията от предишната нощ.
	Слава на небесата за това, че ги има провинциалните имения и сватбите с множество гости. На света не съществуваше нито една жена, която би могла да устои пред съблазънта на сватбата, и заради това Уилям изпитваше огромно влечение към свещените окови на брака.
	Имаше късмет, че баща му притежаваше такъв талант за това.
	Младият мъж се ухили и се протегна в леглото, разпростирайки ръка върху хладните ленени чаршафи.
	_Студените_ ленени чаршафи.
	Студените _влажни_ ленени чаршафи.
	_Какво, по дяволите?_
	Уилям рязко отвори очи.
	И чак тогава осъзна, че това не беше неговата стая.
	И не беше неговото легло.
	А червената лепкава течност върху чаршафите, намокрила пръстите му, не беше неговата кръв.
	Преди да успее да продума, да помръдне или нещо да разбере, вратата на странната спалня се отвори и влезе прислужницата, млада и чевръста.
	В този миг в главата му навярно би трябвало да проблеснат десетки мисли… стотици. При все това в отлитащите секунди между влизането на младата прислужница и мига, в който тя го забеляза, в главата на Уилям изникна само една мисъл — че сега ще съсипе живота на горкото момиче.
	Маркизът знаеше, без сянка на съмнение, че тя повече никога няма да може спокойно да отвори врата, да застеле чаршафи върху легло или да се наслади на рядкото за Девъншър утринно зимно слънце, без да си спомни този момент.
	Момент, който той не можеше да промени.
	Той не заговори, когато тя го забеляза, нито когато замръзна на място, нито когато пребледня като мъртвец и кафявите й очи — странно, че забеляза цвета им — се разшириха, първо когато осъзна какво вижда, а после от ужас.
	Остана мълчалив и когато момичето отвори уста и запищя. Без съмнение, на нейно място и той щеше да направи същото.
	Чак когато заглъхна онзи първи оглушителен писък, заставил слугите, останалите прислужници и баща му вкупом да притичат, Уилям, възползвайки се от минутната тишина, преди наближаващата буря да се стовари отгоре му, попита:
	— Къде се намирам?
	Прислужницата, сякаш онемяла, смаяно се взираше в него.
	Той понечи да стане от леглото, чаршафите се свлякоха до кръста му, но тутакси застина, осъзнавайки, че никъде не вижда дрехите си.
	Беше гол. В легло, което не беше неговото.
	И целият беше покрит с кръв.
	Отново срещна ужасения поглед на прислужницата и когато заговори, думите се отрониха неуверено и изпълнени с нещо, което той по-късно определи като страх.
	— Чие е това легло?
	Изненадващо, момичето отговори без запъване:
	— На госпожица Лоу.
	Госпожица Мара Лоу, дъщерята на богат финансист, с достатъчно огромна зестра, за да улови в мрежите си херцог.
	Госпожица Мара Лоу, която много скоро щеше да стане херцогиня Ламонт.
	Неговата бъдеща мащеха.


>	Глава 1

	_„Падналият ангел“_
	_Лондон_
	_Дванайсет години по-късно_
	Има някаква красота в момента, когато плътта среща кост.
	Тя се ражда в мига на яростното изхрущяване, когато кокалчетата срещнат челюстта, или в звука, отекващ дълбоко, когато юмрукът се забие в корема, а от гръдта на човека се изтръгне глухо стенание в частицата от секундата преди неговото поражение.
	Онези, които се наслаждават на подобна красота, се бият.
	Някои се бият за удоволствие. Заради мига, когато съперникът се свлече на пода сред облак дървени стърготини, останал без сила, дъх и чест.
	Други се бият заради славата. Заради мига, когато победителят се извисява над пребития и сразен противник, хлъзгав от пот, прахоляк и кръв.
	А някои се бият за власт, забравили за изтощените мускули и болката от раните, опиянени от предстоящата победа, обещаваща богати трофеи.
	Но херцог Ламонт, известен в най-тъмните кътчета на Лондон като Темпъл, се биеше за спокойствие.
	Той се биеше заради мига, когато не оставаше нищо освен мускули и кости, движение и сила, ловкост и хитри хватки. Заради блаженството, когато жестокостта блокираше външния свят, заглушаваше рева на тълпата и спомените, оставяйки единствено диханието и собствената му мощ.
	Той се биеше, защото през всичките тези дванайсет години само на ринга познаваше истината за себе си и света.
	Физическата сила беше чиста. Всичко останало — опетнено.
	И осъзнаването на тази истина го правеше по-добър.
	Непобеден от никого в Лондон, мнозина биха се обзаложили, че и в Европа, именно Темпъл се изправяше всяка нощ на ринга, с едва зараснали рани, заплашващи отново да прокървят, с кокалчета, увити с дълги ивици ленено платно. Там, на ринга, той се изправяше лице в лице със следващия си противник — всяка вечер различен и всеки един вярващ, че може да победи Темпъл.
	Всеки смяташе, че тъкмо той е човекът, който ще превърне великия и непобедим Темпъл в кървава купчина плът, размазана на пода на най-голямата зала в най-престижния игрален дом в Лондон.
	Могъщото привличане на „Падналия ангел“ се основаваше на десетките хиляди паунди, които се проиграваха тук всяка вечер за пороци и грехове, примамващи към Мейфеър по залез-слънце, привличащи мъжете, титулувани и несметно богати, онези от тях, които имаха слабост към потракването на заровете от слонова кост, шумоленето на картите върху зеленото сукно и въртенето на рулетката.
	И когато изгубеха всичко в бляскавото великолепие на игралните зали на горния етаж, последното им убежище ставаше помещението, криещо се долу — рингът. Подземното царство, където господстваше Темпъл.
	Основателите на „Ангела“ бяха измислили единствената възможност за спасяването на тези хора. Съществуваше начин онези, които бяха изгубили състоянието си в казиното, да си го върнат обратно.
	Да се бият с Темпъл.
	Да го победят.
	Тогава всички дългове щяха да бъдат опростени.
	Разбира се, това никога не се бе случвало. Темпъл се биеше дванайсет години — отначало, за да оцелее в тъмните улички, гъмжащи от още по-тъмни личности, а после в долнопробни клубове заради пари, власт и влияние.
	За всички неща, които му бяха обещани.
	За всичко онова, за което беше роден.
	_За всичко, което беше изгубил в една нощ, от която нямаше спомен._
	Мисълта се прокрадна в разгара на боя, за един кратък миг тялото му се отпусна и неговият противник, кажи-речи, двойно по-нисък от Темпъл и тройно по-слаб, му нанесе удар в челюстта, силен и точен, използвайки идеалната пролука. Зъбите му изтракаха, а пред очите му избухна цяло съзвездие.
	От неочакваното кроше Темпъл политна назад, болката и шокът мигом изтласкаха глупавата мисъл, когато срещна тържествуващия поглед на безименния си съперник. _Не беше безименен._ Разбира се, мъжът си имаше име. Но Темпъл рядко ги наричаше по име. Хората за него бяха просто средство за достигане на целта.
	Както и той за тях.
	След секунда, дори по-малко, той възстанови равновесието си, финтира наляво, после надясно, знаейки отлично, че ръцете му са с петнайсет сантиметра по-дълги от тези на противника. Долавяше болката в мускулите на съперника си, усещаше, че по-младият, по-гневен мъж вече бе в плен на изтощението и емоциите.
	Този тип имаше за какво да се бие: четиридесет хиляди паунда и имение в Есекс; ферма в Уелс, където се отглеждаха най-добрите състезателни коне в Британия; половин дузина картини на известен холандски художник, който ни най-малко не представляваше интерес за Темпъл; зестрата на дъщеря си; образованието на по-малкия си син. И всичко това бе изгубено на игралните маси горе. И всичко това беше заложено на ринга долу.

	* * *

	Темпъл срещна очите на противника си и съзря отчаянието в тях. Ненавистта. Ненавистта към клуба, станал причина за неговото падение, към хората, които го управляваха, а най-вече към Темпъл — центуриона, който охраняваше съкровището, откраднато от джобовете на знатните, порядъчните джентълмени.
	Само благодарение на такива мисли неудачниците можеха да спят нощем.
	Сякаш „Падналият ангел“ беше виновен, че развързаните кесии и лошите зарове бяха гибелна комбинация.
	Сякаш Темпъл беше виновен.
	Но тъкмо ненавистта ги погубваше. Безполезна емоция, породена от смесица от страх, надежда и желание. Те не знаеха какъв беше номерът, не знаеха истината.
	Че тези, които се биеха за нещо, бяха обречени на провал.
	Май беше време да избави този клетник от страданията му.
	Какофонията от викове около ринга бе достигнала апогея си, когато Темпъл мина в настъпление, набързо изпращайки противника си върху посипания с дървени стърготини под.
	Ако досега само си беше играл с горкия човек, сега юмруците му нанасяха решителни, безмилостни удари. В скулите. В челюстта. В торса.
	Съперникът му отстъпваше заднешком към въжетата, ограждащи ринга, и най-сетне успя да опре гръб на тях, докато Темпъл продължаваше атаката си, изпитвайки съжаление към този нещастник, надяващ се да спечели. Надяващ се, че може да победи Темпъл. И може би да победи „Ангела“.
	Последният удар сломи всичките му останали сили и Темпъл видя как противникът рухна в краката му. Воят на тълпата, жадна за кръв, се превърна в оглушителен рев.
	Темпъл чакаше, дишайки тежко, съперникът му да помръдне. Да се изправи на крака за втория рунд, за да получи още един шанс.
	Но мъжът лежеше неподвижно, обвил ръце около главата си.
	_Умно._
	Този беше по-умен от останалите.
	Темпъл се извърна и срещна очите на съдията, застанал отстрани на ринга. Повдигна брадичка в безмълвен въпрос.
	Погледът на по-възрастния мъж се плъзна за миг по неподвижната купчина в краката на Темпъл, преди да се отмести. Той вдигна кокалест пръст и посочи червения флаг в далечния ъгъл на ринга, флага на Темпъл.
	Тълпата изрева.
	Темпъл се извърна към огромното огледало, заемащо по дължина едната страна на помещението, и за един дълъг момент се вгледа в отражението на собствените си черни очи, после кимна, обърна гръб на огледалото и се промуши между въжетата.
	Запромъква се през тълпата мъже, заплатили щедра сума, за да гледат мача, без да обръща внимание на ухиленото възторжено множество. Отвсякъде се стрелкаха пръсти, за да докоснат потните му ръце и рамене — постижение, с което щяха да се хвалят дълги години занапред.
	_Те бяха докоснали убиец и бяха останали живи._
	В началото този ритуал го гневеше, сетне с времето започна да се гордее.
	А сега просто го отегчаваше.
	Той разтвори широко тежката стоманена врата, водеща към личните му покои, и я остави да се залюлее зад гърба му, докато пътьом размотаваше дългите ивици ленено платно от изтръпналите му от болка кокалчета. Не погледна назад, когато вратата шумно се хлопна. Знаеше, че никой от зрителите няма да посмее да го последва в неговото тъмно подземно светилище. Не и без покана.
	Стаята тънеше в мрак и тишина, отлично изолирана от залата над главата му. От минал опит Темпъл знаеше, че болшинството от мъжете са хукнали да приберат печалбите си, докато неколцина са помогнали на изгубилия да се надигне на крака и са повикали хирург, за да превърже счупените му ребра и да обработи раните.
	Той захвърли ленените ивици на пода, в тъмнината безпогрешно протегна ръка към близката лампа и я запали. Светлината разпръсна част от мрака, разкривайки ниска дъбова маса, почти празна, с изключение на спретната купчина листове и резбована кутия от абаносово дърво. Темпъл се зае да развива превръзката около другия си юмрук, приковал поглед към листовете, вече ненужни.
	Винаги ненужни.
	Захвърли и втората превръзка, която се присъедини към първата на пода, и прекоси почти празната стая. Протегна се към кожения ремък, висящ от тавана, и увисна на него с цялата си тежест, разтягайки мускулите на ръцете си, раменете и гърба си. От гърдите му се изтръгна дълга въздишка, съпроводена от тихо почукване на втората врата в тъмния край на стаята.
	— Влез — рече той, без да се обръща.
	Вратата се отвори и затвори.
	— Още един падна.
	— Както винаги.
	Темпъл привърши с разтягането и се извърна с лице към посетителя. Чейс, основател на „Падналия ангел“, прекоси стаята и седна на ниския дървен стол, поставен наблизо.
	— Беше хубав мач.
	— Нима?
	Напоследък всички му се струваха еднакви.
	— Наистина е удивително, че те продължават да си въобразяват, че могат да те победят — рече Чейс, облегна се назад и протегна пред себе си дългите си крака. — Човек би си помислил, че вече би трябвало да са се отказали.
	Темпъл си наля чаша вода от гарафата.
	— Трудно е да се откажеш от надеждата за възмездие. Дори и да е едва мъждукаща. — Като човек, който никога не бе имал шанс за възмездие, Темпъл го знаеше по-добре от всеки друг.
	— Счупил си три ребра на Монтлейк.
	Темпъл жадно отпи от чашата и по брадичката му потече струйка вода. Изтри лице с опакото на ръката си и рече:
	— Ребрата зарастват.
	Чейс кимна и се размърда на стола.
	— Знаеш ли, спартанският ти начин на живот не е много удобен.
	Събеседникът му остави чашата.
	— Никой не те е молил да се заседяваш. Горе несъмнено е пълно с велурени и плюшени възглавнички.
	Чейс се усмихна, бръсна от панталона си почти невидимо мъхче и остави върху масата, редом с купчината документи, още един лист хартия. Списък със смелчаците, дръзнали да го предизвикат, за следващата и по-следващата вечер. Никога не свършващ списък с мъже, желаещи да се бият за своето състояние.
	Темпъл продължително и дълбоко издиша. Не желаеше да мисли за следващия бой. Мечтаеше единствено за гореща вода и меко легло. Дръпна шнура на звънеца, давайки знак да напълнят ваната му.
	Погледът му пробяга по листа, лежащ достатъчно близо, за да види половин дузината имена, но прекалено далече, за да ги прочете. Вдига очи и срещна многозначителния поглед на приятеля си.
	— Лоу отново те предизвиква.
	Би трябвало да го очаква — Кристофър Лоу вече дванайсет пъти го бе предизвиквал, ала при все това името му в списъка продължаваше да му действа като удар в корема.
	— Не — отвърна, както предишните единайсет пъти. — И би трябвало да престанеш да ми носиш това тук.
	— Защо? Нима момчето няма право да получи шанс като останалите?
	Темпъл погледна приятеля си право в очите.
	— Ти си кръвожадно копеле.
	Чейс се засмя.
	— За огромно съжаление на роднините ми, не съм копеле.
	— Но си кръвожадно същество.
	— Просто обичам горещите схватки на ринга — сви рамене Чейс. — Лоу е изгубил хиляди.
	— Не ми пука, дори да е изгубил скъпоценностите от кралската хазна. Няма да се бия с него.
	— Темпъл…
	— Когато сключихме тази сделка… когато се съгласих да се присъединя към „Ангела“, ние решихме, че боевете са лично мои. Нали така?
	Чейс се поколеба с отговора, наясно с насоката на разговора.
	— Нали така? — повтори Темпъл.
	— Да.
	— Няма да се бия с Лоу. — Темпъл замълча за миг и добави: — Той дори не е член на клуба.
	— Член е на „Рицарите“. Сега има същите права, както и всеки от членовете на „Ангела“.
	„Рицарите“ беше най-новият клон на „Падналия ангел“, по-нископоставен клуб, който се грижеше за удоволствието и дълговете на четиристотин не особено приятни и недотам почтени членове.
	— Проклятие! — избухна Темпъл. — Ако не беше Крос и идиотските му решения…
	— Той си имаше причини за това — прекъсна го Чейс.
	— Дано Господ ни избави от влюбените мъже! — възкликна Темпъл.
	— Съвсем точно — съгласи се Чейс. — Но въпреки това ние управляваме втора игрална преизподня, а Лоу е натрупал голям дълг. И той има право да се срещнете на ринга, щом моли за това.
	— И как е успяло това момче да профука толкова хилядарки? — попита Темпъл, ненавиждайки нотката на обезсърчение в гласа си. — Всичко, до което се докоснеше баща му, се превръщаше в злато.
	_Тъкмо заради това сестрата на Лоу беше толкова желана невеста._
	Ненавиждаше мисълта. Както и спомените, нахлули с нея.
	Чейс повдигна рамо.
	— Късметът много бързо изневерява.
	Безспорната истина, от която всички те печелеха.
	Темпъл изруга.
	— Няма да се бия с хлапака. Отърви се от него.
	Чейс срещна очите му.
	— Няма доказателство, че си я убил.
	Погледът на Темпъл не трепна.
	— Няма доказателство, че не съм го направил.
	— Обзалагам се на каквото кажеш, че не си го направил.
	— Но не защото знаеш истината.
	Дори самият Темпъл не я знаеше.
	— Познавам те.
	Никой не го познаваше. Не и истински.
	— Е, Лоу не ме познава. Няма да се бия с него. И повече няма да водя този разговор. Ако искаш момчето да се бие, ти се бий с него.
	Зачака следващите думи на Чейс. Нови възражения.
	Ала не ги дочака.
	— Е, на Лондон това би му харесало. — Основателят на „Падналия ангел“ взе от масата списъка със следващите мачове ведно с купчината бумаги, лежащи на масата преди боя. — Да ги отнеса ли за вписване в счетоводните книги?
	Темпъл поклати глава и протегна ръка към тях.
	— Аз ще го направя.
	Това беше част от ритуала.
	— Защо изобщо са ти нужни тези документи? — попита Чейс.
	Темпъл погледна към книжата, където с четлив почерк бяха изброени дълговете на Монтлейк: сто паунда тук, хиляда там, десетки акри земя. Стотици. Къща, кон, карета.
	_Цял един живот._
	Повдигна едното си рамо, наслаждавайки се на острото пробождане в мускула.
	— Той можеше и да победи.
	Една от русите вежди на Чейс се повдигна.
	— Можеше?
	_Можеше, но не победи._
	Темпъл върна листа върху надрасканата дъбова маса.
	— Те залагат всичко на един бой. Най-малкото мога да призная значимостта на техните загуби.
	— И въпреки това ти побеждаваш.
	Вярно беше. Но той разбираше какво означава да изгубиш всичко. Знаеше как се чувства човек, когато животът му се преобърне само за миг заради един погрешен избор. Заради постъпка, която не би трябвало да извърши.
	Макар че, разбира се, имаше разлика.
	Мъжете, които излизаха на ринга, помнеха своя избор. Своята постъпка.
	Темпъл не помнеше.
	Не че това имаше значение.
	Звънчето над вратата иззвъня, известявайки, че ваната му е готова, и това го върна обратно в настоящето.
	— Не съм казал, че те не заслужават загубата си.
	Чейс се засмя и звукът отекна силно в тишината на стаята.
	— Толкова си уверен в себе си. Някой ден може да не победиш толкова лесно.
	Темпъл посегна към кърпата и уви финия турски памук около врата си.
	— Зловещи предсказания — промърмори, отправяйки се към банята, загърбвайки Чейс, боевете и раните, които бе причинил. — Зловещи, прекрасни предсказания.

	* * *

	Улиците на изток от Темпъл Бар ставаха оживени през нощта, гъмжащи от отрепките на Лондон — крадци, проститутки и главорези, изпълзели от дневните си скривалища, за да вилнеят на воля в дивата тъмнина. Процъфтяваха в нея.
	Обожаваха ъглите, изникнали от сенките, извайващи желаните потайни кътчета на града, намиращи се само на няколкостотин метра от най-знатните домове и най-богатите обитатели; маркираха територия, където уважаваните благородници не се осмеляваха да пристъпят, прекалено изплашени, за да се сблъскат с другата страна на живота, с този живот, за който искаха да знаят колкото се може по-малко.
	И за който Темпъл знаеше абсолютно всичко.
	Всичко, което той беше, всичко, което бе станал, всичко, което някога щеше да бъде, се бе събрало в това място, изобилстващо от пияници и проститутки, идеалното място за човек, който искаше да изчезне в нощта. Да стане невидим.
	Разбира се, те го бяха виждали. Бяха го виждали през цялото това време, от момента, когато преди дванайсет години се бе появил тук, още съвсем млад, изпълнен със страх и ярост, когато не притежаваше нищо освен юмруците си, които да го въведат в този смел нов свят.
	Сред мръсотията и греха, неизменно го съпътстваха слухове за него. Отначало Темпъл се преструваше, че не чува тази дума, но годините минаваха и накрая той я бе приел с радост, а тя се бе превърнала в почетно звание.
	_Убиец._
	Тя ги държеше далече от него, въпреки че те го наблюдаваха. _Херцога убиец._ Той улавяше любопитните им погледи — защо един аристократ, роден съвсем законно, при това не със сребърна, а с диамантена лъжица в уста, е имал причина да убие?
	Какви ужасни тъмни тайни толкова надеждно крият тези привилегировани богаташи зад коприната, скъпоценностите и златните монети?
	Темпъл вдъхваше надежда у най-тъмните обитатели на Лондон.
	Караше ги да вярват, че животът им, затънал в кал и мръсотия, може би не е чак толкова различен от живота на онези, които изглеждат толкова по-нависоко от тях. Толкова недостижими.
	_Ако Херцога убиец може да падне толкова ниско_ — четеше той в скритите им погледи, — _то и ние можем да се издигнем нагоре_.
	И в тази плаха надежда се криеше опасността.
	Темпъл зави зад ъгъла, оставяйки назад светлините и шума на „Лонг Акър“*, потъвайки в най-тъмните улички, където беше прекарал по-голяма част от зрелия си живот.
	[* Улица в Централен Лондон. — Б.пр.]

	* * *

	Навикът и инстинктът го накараха да закрачи безшумно. Знаеше, че точно в този участък от пътя — последните стотина метра до градската му къща — се спотайваха онези, които събираха смелост да нападнат.
	Нищо чудно, че и сега го преследваха.
	Случвало се беше и преди, хората толкова се отчайваха, че се опитваха да го нападнат с ножове и тояги, с надеждата, че един-единствен точно нанесен удар ще го зашемети за достатъчно дълго време, за да измъкнат кесията от джоба му.
	А ако ударът го приспи завинаги, ами така да бъде. В крайна сметка такива бяха правилата на улицата.
	Той се бе сблъсквал с тях и преди. Беше се бил с тях и преди, избивайки зъби и проливайки кръв върху калдъръма на Нюгейт, със свирепост, която не проявяваше на ринга на „Падналия ангел“.
	Беше се бил с тях и бе побеждавал. Десетки пъти. Безброй пъти.
	И при все това винаги се появяваше някой нов, отчаян грешник, който тръгваше подире му, заблуден от финия плат на палтото му, приемайки го за белег на слабост.
	Темпъл забави крачка, заслушан в стъпките зад гърба си, отличаващи се от обичайните. Липсваше им пиянската тежест и прекалената самоувереност. Забързани и съсредоточени, те вече почти го догонваха, преди да осъзнае какво отличаваше тези стъпки от всички останали.
	Трябваше по-рано да се досети. Трябваше веднага да разбере, че има нещо необичайно в този конкретен преследвач. Толкова смущаващо. Трябваше да го усети, ако не заради нещо друго, то поне заради това, което този преследвач не беше.
	Защото през всичките изминали години, когато го бяха проследявали из тези тъмни улички, през всичките години, когато бе забивал юмруци в непознати, нападателят му никога не е бил жена.
	Той реши да я изчака да дойде съвсем близо.
	Колкото повече приближаваше, стъпките й ставаха все по-неуверени, а Темпъл не бързаше, продължаваше да върви с дълги, но спокойни, лениви крачки. Знаеше, че може да се обърне и във всеки момент да отстрани тази конкретна заплаха.
	Но не всеки ден биваше изненадан.
	А непознатата зад него определено го бе изненадала, дори заинтригувала.
	Тя беше толкова близо, че чуваше дишането й, забързано и плитко — издайнически признак за напрежение и страх. Сякаш това й беше за пръв път. Сякаш тя беше жертвата.
	_И може би наистина беше._
	Разделяше ги по-малко от метър. Една крачка. Половин крачка. Темпъл рязко се извърна, стисна я за китките и я притегни към себе си. Докато осъзнаваше, че не беше въоръжена, го лъхна топла вълна, примесена с лимоново ухание.
	Жената не носеше ръкавици.
	Той едва успя да забележи този факт, когато тя ахна и за частица от секундата застина, а сетне се опита да се изскубне. След като установи, че той здраво я държи, започна сериозно да се съпротивлява.
	Непознатата беше по-висока от повечето жени и по-силна, отколкото Темпъл очакваше. Тя не извика, нито запищя, а просто се опита да се освободи, действайки много по-изкусно и умно от повечето мъже, с които се бе срещал на ринга.
	Разбира се, не можеше да се мери с него, затова не му беше трудно да я удържи. Хватката му беше стегната и здрава и тя най-после се предаде.
	Темпъл дори съжали за това.
	Но тя го направи. Осъзнала безполезността на усилията си след продължителната мълчалива борба, тя се поколеба за секунда, преди да вдигне лице към него и да промълви:
	— Пуснете ме.
	Имаше нещо в думите й — някаква спокойна и неочаквана искреност — на което той едва не се подчини. Едва не я пусна, едва не й позволи да избяга в нощта.
	_Едва._
	Отдавна противник не го бе интригувал толкова.
	Темпъл я придърпа по-близо, ловко обхвана двете й китки с едната си ръка, а с другата бързо опипа пелерината й, търсейки оръжие.
	Ръката му се обви около дръжката на ножа, скрит дълбоко в подплатата на наметката. Измъкна го.
	— Не, не мисля, че ще те пусна — промърмори той.
	— Това е мое — заяви жената, протягайки ръка към оръжието.
	От устните й се изтръгна проклятие, когато Темпъл го отдръпна по-надалече.
	— Не ми допадат късните среднощни срещи с въоръжени нападатели.
	— Аз не съм въоръжена.
	Едната му вежда се стрела нагоре.
	Тя издиша шумно.
	— Искам да кажа, че съм въоръжена, разбира се. Посред нощ е и всеки, притежаващ и капчица здрав разум, би бил. Но нямам намерение да ви убивам.
	— И аз трябва да ти повярвам просто така?
	— Ако исках да ви убия, ножът вече щеше да стърчи, забит в гърба ви! — откровено и прямо отговори непознатата.
	Темпъл мислено прокле нощния мрак и тайните му. Изгаряше от желание да види лицето на тази жена.
	— Какво искаш? — тихо попита той, плъзгайки ножа в ботуша си. — Съдържанието на джобовете ми? Би трябвало да си набележиш по-лесна жертва.
	Всъщност не съжаляваше, че тя бе избрала него. Това му харесваше. И му хареса още повече, когато тя отвърна:
	— Искам вас.
	Изрече го достатъчно бързо, за да бъде истина, и здравата да го слиса.
	Внезапно Темпъл застана нащрек.
	— Ти не си лека жена — отбеляза той и думите не прозвучаха като въпрос.
	Беше очевидно, че жената не беше проститутка — по начина, по който застина при изявлението му, опитвайки се да запази дистанция помежду им.
	Явно мъжкото докосване й беше неприятно.
	_Неговото докосване._
	— Това ли искат повечето хора от вас? — промърмори тя, докато с удвоени усилия се опитваше да се освободи. — Кесията ви или…
	Тя млъкна и Темпъл сподави смеха си. Тази жена определено не беше проститутка.
	— Обикновено жените се задоволяват с тези две неща. — Той се взря в лицето й, опитвайки се да различи чертите й в мрака. Съжаляваше, че наблизо няма уличен фенер или поне лъч светлина от близкия прозорец. — Добре, скъпа, ако не искаш кесията ми или моя… — Темпъл нарочно остави гласа си да заглъхне, наблюдавайки с наслада как тя затаи дъх в очакване той да довърши. Явно беше любопитна. — … или моята мъжественост, тогава какво?
	Непознатата пое дълбоко дъх и цялата се напрегна, сякаш това, което се канеше да изрече, щеше да промени целия й свят. И не само това — щеше да промени и неговия свят.
	— Тук съм, за да ви предизвикам.
	Темпъл я пусна и се извърна, за да си тръгне. В гърдите му се надигна смесица от раздразнение, досада и — в немалка степен — разочарование. Явно тази жена не се нуждаеше от него като мъж. За нея той беше просто средство за постигане на целта. Както и за всички останали.
	Ботушите й затрополиха по калдъръма, когато затича след него.
	— Почакайте!
	Темпъл не спря.
	— Ваша Светлост… — Титлата сякаш проряза мрака. Ужили го. _Тя нямаше да постигне много с такива добри маниери._ — Почакайте за минута. Моля!
	Навярно нежността в последната дума или просто самата дума — Херцога убиец не я бе чувал много често — го заставиха да спре. Да се извърне.
	— Аз не се бия с жени. И не ме интересува кой е твоят любовник. Кажи му да си спомни, че е мъж, и да дойде лично при мен.
	— Той не знае, че съм тук.
	— Навярно трябваше да му кажеш. Тогава той сигурно нямаше да ти позволи да вземеш прибързаното и безразсъдно решение да се изправиш посред нощ на тъмна уличка пред мъжа, когото всички смятат за един от най-опасните хора в Британия.
	— Аз не вярвам в това.
	При думите й нещо трепна дълбоко в душата му. От искреността в тях. За един кратък миг му се прииска отново да я сграбчи. Да я отведе в градската си къща.
	Прекалено отдавна жена не го бе заинтригувала толкова силно.
	Но разумът тутакси надделя.
	— По-добре да го вярваш.
	— Това са глупости. Всички истории за вас са врели-некипели. От самото начало.
	Темпъл присви очи и се вгледа в нея.
	— Прибери се у дома и си намери мъж, който държи достатъчно на теб, за да те опази от самата теб.
	— Моят брат е изгубил много пари — рече тя и в тъмнината думите й прозвучаха особено отчетливо, при това бяха произнесени по начин, издаващ добро образование, с лек акцент на обитател на Източен Лондон.
	Не че го беше грижа за акцента й. _Или за самата нея._
	— Аз не се бия с жени — повтори той. В думите имаше някакво успокоение. В напомнянето, че никога не бе наранил жена. _Друга жена._ — Изглежда, твоят брат е по-умен от повечето. Защото освен това аз никога не губя от мъже.
	— Въпреки това аз искам да си върна парите.
	— И аз искам много неща, които не мога да имам — отсече Темпъл.
	— Знам. Затова съм тук. За да ви ги дам. — Нещо отекна в заявлението й. Сила. Истина. Той не отговори, но любопитството му надви и го застави да очаква с нетърпение следващите й думи. Думи, които му подействаха като удар. — Тук съм, за да предложа сделка.
	— Значи все пак си лека жена?
	Той преднамерено се опитваше да я оскърби. Но безуспешно. Тя се засмя тихо в мрака и този задъхан звук го заинтригува повече, отколкото му се щеше да признае.
	— Не такава сделка. Освен това вие не ме желаете и наполовина толкова силно, колкото това, което мога да ви дам.
	В изреченото прозвуча предизвикателство и той изпита непреодолимото желание да го приеме. Защото в думите на тази глупава и храбра жена имаше нещо, което го привличаше. Заставяше го да се пита каква идиотска сделка предлагаше тя.
	Темпъл се взря в нея, пристъпи по-близо и прекрасното й ухание тутакси го облъхна, топло и изкушаващо. За секунда той я сграбчи в обятията си, притисна я към гърдите си.
	— Признавам, че винаги ми е харесвала комбинацията от красота и дързост — прошепна в ухото й и с удоволствие усети как тя затаи дъх. — Може би в крайна сметка все пак ще се споразумеем.
	— Сделката не включва тялото ми.
	Жалко. Тя беше дяволски безразсъдна и една нощ в леглото с нея може би си заслужаваше да й даде това, което искаше.
	— Тогава какво те кара да мислиш, че ме интересува сделка с теб?
	Тайнствената непозната се поколеба. За секунда. Дори по-малко. Но той го долови.
	— Защото вие жадувате за това, което предлагам.
	— Аз съм богат като Крез, скъпа. И ако не предлагаш да се забавляваме заедно в леглото, то сделката не ме интересува. С всичко останало мога сам да се сдобия.
	Темпъл отново се извърна към къщата, но успя да направи само няколко стъпки, когато тя извика:
	— Дори с оправдание?
	Той застина.
	_Оправдание._
	Колко пъти бе нашепвал думата в съзнанието си? Колко пъти я бе превъртал върху езика си, копнеейки да я произнесе тихо на глас, докато нощем лежеше буден в леглото и единствено чувството на вина и гняв му правеше компания?
	Оправдание.
	Нещо студено и гневно избухна в него, нужно му беше малко време, за да го разбере. Предупреждение. Тя беше опасна.
	Трябваше да си тръгне.
	И все пак…
	Той се хвърли към нея и със силната си ръка стисна здраво китката й. Не обърна внимание на рязкото й вдишване и я повлече по улицата към малкото светло петно от лампата, горяща пред входа на дома му.
	Вдигна облечената си в ръкавица ръка към лицето й, извърна го към светлината и се взря в него — гладка кожа, поруменяла от мразовития нощен въздух, добре очертана челюст и предизвикателно вирната брадичка. Очите й бяха широко отворени, ясни и пълни с искреност.
	Едното синьо. Другото зелено.
	_Прекалено необичайна комбинация. Прекалено запомняща се._
	Тя се опита да се изскубне, но Темпъл стисна още по-силно брадичката й, блокирайки всяко нейно движение.
	— Кой е твоят брат?
	Въпросът прозвуча бързо и грубо в нощта.
	Жената конвулсивно преглътна. Той го усети с ръката си. С цялото си тяло. Измина сякаш цяла вечност, преди отговорът й да прозвучи:
	— Кристофър Лоу.
	Името сякаш го опари и той мигом я пусна, отстъпвайки назад от огъня, заплашващ да го погълне. Кръвта му като че ли се сгъсти във вените, ушите му забучаха.
	_Оправдание._
	Темпъл бавно поклати глава, неспособен да сдържи напиращите думи.
	— Ти си… — Замлъкна, а тя затвори очи, неспособна да срещне погледа му. Не. Това не беше възможно. — Погледни ме.
	Тя се изправи, изпъна назад рамене, гърбът й се скова. И срещна погледа му без капчица свян. Без разкаяние.
	_Господи._
	— Кажи го.
	Не беше молба.
	— Аз съм Мара Лоу.
	_Това не можеше да е истина._
	— Ти си мъртва.
	Жената поклати глава, златистокестенявите й коси избухнаха в червени пламъци на светлината.
	— Аз съм жива.
	Всичко в него застина. Всичко, което бушуваше толкова години. Всичко, на което се бе съпротивлявал, от което се бе отвращавал и страхувал. Всичко притихна.
	_А после избухна като самия ад._
	Темпъл се обърна, за да отключи вратата на дома си, трябваше да направи нещо, за да потуши гнева си. Железните ключалки се подчиниха на силните и резки движения на ръцете му, шумно изтракаха и се плъзнаха, съпроводени от тежкото му дишане.
	— Ваша Светлост?
	Въпросът го върна към действителността. _Ваша Светлост._ Титлата, за която беше роден. Титла, която бе пренебрегвал от години. Сега най-после му принадлежеше. Подарък от тази, която му я бе отнела.
	Негова Светлост, херцог Ламонт.
	Той отвори широко вратата и се извърна отново с лице към жената, която бе променила живота му. Която бе разрушила живота му.
	— Мара Лоу.
	Името прозвуча грубо, сякаш изпълзяло с усилие от мрачните глъбини на миналото.
	Тя кимна.
	Темпъл се изсмя, рязък хрип в тъмнината. Това беше всичко, за което имаше сили. Веждите й объркано се смръщиха. Той кратко и насмешливо се поклони.
	— Моля за извинение. Разбирате ли, не всеки ден убиецът се среща със своята жертва.
	Тя вирна брадичка.
	— Вие не сте ме убивали!
	Произнесе го тихо и решително, със смелост, на която той би могъл да се възхити. Смелост, която би трябвало да ненавижда.
	Той не я беше убил. Мощни и яростни емоции го връхлетяха. Изпълни го облекчение. Гняв. Смут. И още десетки други.
	Мили боже.
	_Тогава какво, по дяволите, се беше случило?_
	Темпъл отстъпи настрани и посочи към тъмния коридор зад вратата.
	— Влизай.
	Отново не беше молба.
	Тя се поколеба, очите й се разшириха и за секунда той си помисли, че тя ще избяга.
	Но не го направи.
	Глупаво момиче. Трябваше да побегне.
	Полите й бръснаха ботушите му, докато се промушваше покрай него, и докосването му напомни, че тя беше от плът и кръв.
	И жива.
	_Жива и негова._


>	Глава 2

	Когато вратата се захлопна, а дрънченето на ключалките подчерта тишината на потъналата в мрак къща, на Мара изведнъж й хрумна, че може би току-що бе допуснала най-голямата грешка в живота си.
	А това никак не беше малко, имайки предвид факта, че две седмици след шестнайсетия си рожден ден тя бе избягала в навечерието на сватбата си с херцог, при това накисвайки сина му с лъжливо обвинение в нейното убийство.
	Неговият син, който несъмнено в момента обмисляше дали да не превърне лъжливото обвинение в истина.
	Неговият син, който имаше пълното право да даде воля на справедливия си гняв.
	Неговият син, редом с когото тя стоеше в момента в притеснително тесен коридор. Сама. Посред тъмата на нощта. Сърцето на Мара лудешки заби в тясното пространство, всяка клетка в тялото й крещеше да бяга.
	Ала тя не можеше. Брат й бе направил бягството невъзможно. Колелото на съдбата се бе завъртяло. Тук я бе довело отчаянието и беше дошло време да се изправи лице в лице с миналото си.
	Беше време да се изправи лице в лице с _него_.
	Младата жена събра сили и се извърна, за да стори точно това, опитвайки се да не обръща внимание как огромната му фигура — той беше по-висок и по-едър от всички мъже, които бе срещала — се извисяваше над нея в тъмнината, закривайки изхода.
	Той вече бе минал покрай нея и се изкачваше по витото стълбище.
	Тя се поколеба и хвърли поглед към вратата. Можеше отново да изчезне. Отново да се превърне в изгнаницата Мара Лоу. Веднъж вече бе успяла да се изгуби, можеше отново да го направи.
	_Можеше да побегне._
	И да изгуби всичко, което имаше. Всичко, заради което толкова усилено се бе трудила.
	— Няма да изминеш и десет метра и ще те хвана — рече той.
	И това беше вярно.
	Мара вдигна очи към него и видя, че той я наблюдава отгоре, за пръв път тази вечер лицето му беше осветено. Дванайсетте години го бяха променили, при това не по обичайния начин — от осемнайсетгодишен младеж, той се бе превърнал в трийсетгодишен мъж. Нежната, безупречно гладка кожа бе изчезнала, заменена със загрубяла ъгловатост и тъмна набола брада.
	Нещо повече, в очите му нямаше и следа от смеха, искрящ в тях през онази нощ, сякаш преди цял един живот. Те бяха останали черни като нощта, но сега криеха мрачни тайни.
	Разбира се, той щеше да я залови, ако побегне. Но нали точно заради това тя беше дошла тук? За да бъде заловена. За да се разкрие.
	_Мара Лоу._
	Бяха изминали повече от десет години, откакто беше изрекла името на глас. От мига, в който си бе тръгнала през онази нощ, тя беше Маргарет Макинтайър. Но сега отново бе станала Мара и това беше единственият начин да спаси това, което беше най-важно за нея. Това, което беше нейната цел.
	_Нямаше избор, налагаше се отново да бъде Мара._
	Мисълта я подтикна да се изкачи забързано по стъпалата и да се озове в стая, представляваща отчасти библиотека, отчасти кабинет, с изцяло мъжко излъчване. Той вече палеше свещите и златисто сияние заля масивните кожени мебели в мрачни тонове.
	Когато Мара пристъпи по-навътре, домакинът беше приклекнал и разпалваше огъня в камината. Това изглеждаше толкова необичайно — знатният херцог пали огъня — че тя не можа да се сдържи и попита:
	— Нямате ли прислуга?
	Той се изправи и плъзна длани по мощните си бедра.
	— Една жена идва сутрин да почисти.
	— И няма никой друг?
	— Не.
	— Защо?
	— Никой не иска да спи в една и съща къща с Херцога убиец.
	В гласа му нямаше нито гняв, нито тъга. Само истина.
	Той си наля чаша скоч, но не й предложи. Нито й предложи да седне, когато сам се разположи в голямото кожено кресло. Отпи щедра глътка от кехлибарената течност, кръстоса глезен върху коляното си, небрежно отпусна ръката си, държаща чашата, и се втренчи в нея. Черните му очи я наблюдаваха, изучаваха я внимателно, виждаха всичко.
	Тя сплете ръце, за да спре треперенето им, и срещна погледа му. Тази игра можеше да се играе от двама. Изискваше се силна воля, за да оцелееш дванайсет години далече от парите, властта и аристокрацията.
	_Воля, каквато и двамата притежаваха._
	Мисълта се мярна в съзнанието й, последвана от чувство на вина. Тя сама беше избрала този живот. Сама бе избрала да промени всичко. Но не и той. Той случайно беше станал част от един детински, глупав план.
	_Съжалявам._
	В крайна сметка това беше самата истина. Тя никога не бе възнамерявала онзи очарователен младеж, изтъкан от мускули и грация, с широка усмивка, да стане неволна жертва на нейното бягство.
	_Ала тя не се беше опитала да го спаси._
	Мара пропъди мисълта. Беше прекалено късно за извинения. Тя сама си беше постлала леглото, сега се налагаше да легне в него.
	Той отново отпи от питието и клепачите му леко се притвориха, сякаш тя можеше да пропусне изпитателния му поглед. Като че ли не го усещаше дори с пръстите на краката си.
	Това беше битка. Беше ясно, че той няма да заговори пръв, така че тя трябваше да започне разговора.
	_Губещ ход._
	Но тя не биваше да изгуби.
	Затова младата жена чакаше, опитвайки се да не издава притеснението си. Да не трепва изплашено всеки път когато някоя цепеница изпращи в камината. Стараейки се да не полудее от тежестта на това мълчание.
	Очевидно той също не смяташе да губи.
	Тя присви очи и се втренчи в него.
	Изчака още малко, но когато тишината стана непоносима, изтърси неочаквано:
	— И на мен, не по-малко, отколкото на вас, не ми харесва да се намирам тук.
	За секунда думите й го превърнаха в каменна статуя и Мара прехапа език, страхувайки се да не каже още нещо. Боеше се да не влоши положението.
	Но той изведнъж се разсмя. Смях, който бе чула и по-рано, отвън на улицата, безрадостен звук, който приличаше по-скоро на болезнен стон, отколкото беше израз на веселие.
	— Удивително. До този момент аз действително вярвах, че ти също като мен си била жертва на съдбата.
	— Нима всички ние не сме жертви на съдбата?
	И самата тя наистина беше. Разбира се, не отричаше, че беше доброволна участница във всичко, което се бе случило преди толкова много години… но ако знаеше как това ще я промени… какво ще й причини…
	Не, нямаше смисъл да се самозалъгва.
	Щеше да постъпи по същия начин. Тогава тя нямаше избор. Както нямаше и тази вечер.
	Съществуват мигове, които напълно преобръщат живота на човек. Както и пътища без кръстопът.
	— Вие сте жива и очевидно се чувствате прекрасно, госпожице Лоу.
	Този мъж беше херцог, могъщ и богат, и можеше да има целия Лондон в краката си, ако го пожелаеше. Тя вирна брадичка, доловила нотката на обвинение в гласа му.
	— Както и вие, _Ваша Светлост_.
	Очите му потъмняха.
	— За това може да се поспори. — Темпъл се облегна назад. — Все пак в крайна сметка излиза, че не съдбата ме е погубила, а ти.
	Когато бе сграбчил ръцете й на улицата, преди да знае защо е там и коя е тя, в гласа му се долавяше топлина и някаква нотка на печал, което неволно я привлече към него, макар да знаеше, че реакцията й е глупава.
	Сега топлината беше изчезнала, заменена от студено спокойствие — спокойствие, което не можеше да я заблуди. Спокойствие, зад което, Мара би се обзаложила на всичко, се криеше истинска буря.
	— Аз не съм ви погубила.
	Безспорен факт, дори и да не беше чиста истина.
	Погледът му не трепна.
	— Разбирам, ти си лъжкиня до дъното на душата си.
	Мара отново вирна брадичка.
	— Никога не съм лъгала!
	— Нима? Ти накара хората да повярват, че си мъртва.
	— Хората вярват в това, което искат.
	Черните му очи се присвиха.
	— Но ти изчезна и остави хората да направят съответните изводи.
	Пръстите на свободната му ръка, тази, която не държеше с престорена небрежност чашата с уиски, издаваха гнева му с нервното си потрепване. Движението не й убягна, беше го забелязала при уличните момчета. Винаги нещо издаваше притеснението им. Гневът им. Плановете им.
	Но пред нея сега не седеше момче.
	Мара не беше глупачка. Дванайсетте години я бяха научили на стотици уроци на безопасност и самозащита и за секунда съжалението отстъпи пред страха и младата жена се замисли дали отново да не избяга — да избяга от този мъж, това място и от направения от нея избор.
	Избор, който едновременно щеше да спаси живота, който тя бе изградила, и да го разруши до основи.
	Избор, който щеше да я застави да се изправи лице в лице с миналото и да остави бъдещето си в ръцете на този мъж.
	Мара продължаваше да наблюдава потрепването на пръстите му.
	_Никога не съм искала да пострадаш._ Искаше й се да го изрече на глас, но той нямаше да й повярва. Знаеше го. Не ставаше дума за неговата прошка или разбиране. Ставаше дума за нейното бъдеще. И за това, че той държеше ключа към него.
	— Да, аз изчезнах. Не мога да променя това. Но сега съм тук.
	— Ето че най-сетне стигнахме до главното. Защо?
	_Поради толкова много причини._
	Гостенката изтика мисълта си. Съществуваше само една причина. Единствената, която имаше значение.
	— Пари.
	Това беше истина. И в същото време лъжа.
	Веждите му изненадано се повдигнаха.
	— Признавам, че не очаквах такава откровеност.
	Тя леко сви рамене.
	— Смятам, че лъжите са прекалено усложнение.
	Темпъл шумно издиша.
	— Ти си тук, за да молиш за брат си.
	Тя пренебрегна гнева в думите му.
	— Да.
	— Той е затънал до уши в дългове.
	_С нейните пари._
	— Казаха ми, че вие можете да промените всичко.
	— Да мога, не означава, че ще го направя.
	Мара пое дълбоко дъх и се хвърли в битката.
	— Знам, че той не може да ви победи. Знам, че битката с великия Темпъл е заблуда. Че вие винаги печелите. Заради което, предполагам, вие не сте приели нито едно от десетките му предизвикателства. Честно казано, това по-скоро ме радва. Така ми дадохте шанс за преговори.
	Трудно можеше да се повярва, че черните му очи могат да станат още по-тъмни.
	— Ти поддържаш връзка с него.
	Тя застина, преценявайки неволно издадената информация.
	Той не й остави много време.
	— Колко отдавна?
	Колебанието й продължи секунда по-дълго. По-малко. Но достатъчно, за да го накара да скочи от креслото и стремително да пристъпи към нея, изтласквайки я все по-надалече, при това толкова бързо, че докато отстъпваше назад, Мара се препъна в полите си.
	Една огромна ръка се изстреля напред. Обви се като железен обръч около нея. Темпъл я притегли към себе си и тя се оказа като в клетка.
	— Колко отдавна? — Той замълча, но преди тя да успее да отговори, добави: — Всъщност може да не ми казваш. Подушвам миризмата на вина.
	Тя опря ръце върху гърдите му и усети железните му мускули. Бутна го. Напразно. Той нямаше да се отмести, докато сам не пожелае.
	— Ти и онзи глупак, твоят брат, сте замислили идиотския план и ти си изчезнала. — Темпъл беше толкова близо. Прекалено близо. — А може би не е идиотски. Може би е гениален. В крайна сметка всички помислиха, че си мъртва. _Аз помислих, че си мъртва._
	В гласа му звучеше ярост. Ярост и още нещо. Някаква болка, която тя неволно пожела да смекчи.
	— Това никога не е било част от плана.
	Той подмина без внимание думите й.
	— А сега си тук, след дванайсет години, в плът и кръв. Жива и здрава. — Последното прозвуча като нежен шепот до ухото й. — Би трябвало да поискам отплата заради нашето минало. Заради моята репутация.
	Тя изтръпна от гнева в думите му. От здравата му хватка. По-късно щеше да се диви на собствената си смелост, когато вдигна поглед към него и промълви:
	— Навярно би трябвало. Но няма да го направите.
	Той я пусна толкова внезапно, че тя политна назад. Обърна се и закрачи из стаята, напомняйки й на затворения в клетка тигър, който веднъж беше видяла в пътуващия цирк. Хрумна й, че в този момент с радост би заменила херцог Ламонт с онзи див звяр.
	Накрая той се извърна и рече:
	— На твое място аз не бих бил толкова сигурен. Дванайсет години живот с клеймото на убиец променят един човек.
	Мара поклати глава, без да отклонява взор от черните му очи.
	— Вие не сте убиец.
	— _Ти си единствената, която е знаела това._
	Думите бяха произнесени тихо, изпълнени с емоции. Младата жена разпозна ярост, шок и изумление, но това, което я смути, беше обвинението. Не беше възможно той да се е мислил за неин убиец.
	Не беше възможно да е повярвал на слуховете. На клюките и догадките.
	_Или беше възможно?_
	Трябваше да каже нещо. Но какво? Какво можеш да кажеш на човек, обвинен несправедливо в собственото ти убийство?
	— Ще помогне ли, ако се извиня?
	Той присви очи насреща й.
	— Съжаляваш ли?
	Мара не би променила случилото се. За нищо на света.
	— Съжалявам, че бяхте въвлечен в тази история.
	— Значи се разкайваш за действията си?
	Тя го погледна право в очите.
	— Искате да чуете истината? Или банално извинение?
	— Дори не можеш да си представиш нещата, които искам.
	Но тя можеше, без съмнение.
	— Разбирам, че сте ми ядосан.
	Думите й сякаш го призоваха. Все още с чашата в ръка, Темпъл отново стремително се насочи към нея и Мара стъписано отстъпи заднешком.
	— _Разбираш_, така ли?
	Не биваше да го казва. Тя чевръсто заобиколи отоманката и вдигна ръце пред гърдите си, като че ли можеше да го спре, докато отчаяно се опитваше да намери правилните думи.
	Но той явно нямаше намерение да я чака.
	— Ти _разбираш_ какво означава да изгубиш всичко?
	_Да._
	— _Разбираш_ какво означава да изгубиш името си?
	Всъщност разбираше. Но благоразумно замълча.
	Той продължаваше заплашително да пристъпва към нея.
	— Да изгубиш титлата, земята, _живота_ си?
	— Но вие не сте изгубили всичко това… вие все още сте херцог. Херцог Ламонт — изтърси Мара думите, сякаш се оправдаваше. Думи, които си бе повтаряла дълги години. — Земята все още ви принадлежи. Както и парите. Вие дори сте утроили херцогските владения!
	Очите му се разшириха.
	— И откъде знаеш това?
	— Интересувам се.
	— Защо?
	— Защо никога не сте се върнали в имението? — отвърна тя на въпроса му с въпрос.
	— И каква полза, ако се бях върнал?
	— Това може би щеше да ви напомни, че не сте изгубили чак толкова много. — Думите се изтърколиха, преди да успее да ги спре. Преди да осъзнае колко провокативни бяха. Мара припряно се скри зад един стол с висока облегалка и надзърна иззад него. — Не исках да…
	— Разбира се, че искаше.
	Темпъл заобиколи стола, за да стигне до нея.
	Тя бутна едно шкафче към него, опитвайки се да препречи пътя му с мебелите.
	— Сега сте ядосан.
	Той поклати глава.
	— „Яд“ е много слаба дума, за да се опише дълбочината на емоциите, които изпитвам.
	Мара кимна и отново отстъпи заднешком.
	— Напълно справедливо. Вие сте бесен.
	Той продължаваше да напредва.
	— Това е по-близо до истината.
	— Вие сте сърдит.
	— Това се подразбира.
	Тя се извърна назад и видя, че зад нея се извисява бюфет. В крайна сметка тази стая не беше много голяма.
	— Разярен.
	— И това.
	Мара опря гръб до твърдото дъбово дърво. _Отново беше в капан._
	— Мога да поправя всичко! — възкликна тя в отчаян опит да контролира ситуацията. — Това, което съм съсипала. — Темпъл спря и за миг й се стори, че е завладяла вниманието му. — Щом аз не съм мъртва, вие не сте… _убиец_, както хората ви наричат. — Той не отговори и тя забързано продължи: — Затова съм тук. Аз ще изляза на светло. Ще се покажа в обществото. Ще докажа, че не сте този, за когото ви смятат.
	Темпъл остави чашата си върху бюфета.
	— Ще го направиш.
	Мара изпусна дъха си, който несъзнателно бе затаила. _Той не е толкова непрощаващ, колкото си бе представяла._ Тя кимна.
	— Да, ще го направя. Ще разкажа на всички…
	— Ще им разкажеш истината.
	Думите я накараха да се поколебае. Стаената в тях заплаха й беше ненавистна. При все това накрая кимна.
	— Да, ще им разкажа истината. — Това щеше да бъде най-трудното нещо, което бе правила в живота си. Но щеше да го направи.
	Нямаше избор.
	Истината щеше да я погуби, но може би щеше да спаси единственото, което имаше значение.
	Имаше само един шанс да се споразумее с Темпъл. И трябваше да го използва правилно.
	— При едно условие.
	Той се засмя. Силен, гръмък смях. Мара се намръщи. Звукът не й се понрави, особено когато завърши със злобна, невесела усмивка.
	— Нима мислиш, че можеш да се пазариш с мен? — Темпъл беше достатъчно близо, за да го докосне. — Мислиш, че можеш да ме убедиш да се споразумея с теб?
	— Веднъж вече изчезнах. Мога отново да го направя.
	Заплахата й не го впечатли.
	— Ще те намеря.
	Думите прозвучаха толкова сериозно, толкова искрено, че тя нито за миг не се усъмни в правотата им.
	Въпреки това не се предаваше.
	— Може би, но аз се крих дванайсет години и много добре се научих да го правя. А дори и да ме откриете, аристократите няма просто да повярват на заявлението ви, че съм жива. Вие се нуждаете от моето доброволно участие в тази пиеса.
	Той присви очи и върху челюстта му заигра един мускул. Когато заговори, думите му бяха студени като лед.
	— Уверявам те, че никога няма да имам нужда от теб.
	Тя подмина казаното и продължи:
	— Ще разкажа истината на хората. Ще се появя с всички доказателства. А вие ще опростите дълга на брат ми.
	Помежду им се възцари тишина и за частица от секундата Мара реши, че все пак е успяла да се договори с него.
	— Не.
	Паниката я сграбчи. Той не можеше да откаже! Тя вирна брадичка.
	— Мисля, че това е честно споразумение.
	— Честно споразумение в замяна на _моя разрушен живот_?
	Раздразнението й взе връх. Та той беше един от най-богатите мъже в Лондон! За бога, в цяла Британия! Жените се хвърляха в обятията му, а мъжете отчаяно се опитваха да спечелят доверието му. Той бе запазил титлата, наследствените имоти, а сега притежаваше цяла империя. Какво знаеше този аристократ за разрушени животи?
	— А вие колко живота сте разрушили? — попита Мара. Знаеше, че не биваше да го прави, но бе неспособна да се сдържи. — Вие не сте светец, милорд.
	— Каквото и да съм направил… — подхвана Темпъл, млъкна за секунда, после изсумтя невярващо и продължи: — Достатъчно. Ти си все още същата идиотка, каквато беше на шестнайсет, ако си въобразяваш, че си в положение да договаряш условия за нашето споразумение.
	Разбира се, тя го беше мислила отначало, но сега, когато видя студения, гневен поглед на този мъж, Мара осъзна, че бе направила грешни сметки. Този човек не искаше оправдание.
	Той жадуваше за отмъщение.
	И тя беше средството, за да го получи.
	— Нима не разбираш, Мара — наклони се той и прошепна: — Сега ти си моя.
	Думите я разтревожиха, но тя се постара да скрие притеснението си. _Той не беше убиец._ Тя го знаеше по-добре от всеки друг.
	_Той може и да не те е убил… но ти нямаш никаква представа в какво се е превърнал оттогава._
	Глупости. Той не беше убиец. Просто беше ядосан. Но тя го очакваше, нали? Нима не се бе подготвила за това? Нима не бе обмислила всички възможни варианти, преди да се загърне в пелерината и да излезе на улицата, за да го намери?
	Дванайсет години бе живяла сама. И се беше научила да се грижи за себе си. Да бъде силна.
	Той се отдалечи от нея и се отправи към креслото до камината.
	— Можеш да седнеш. И без това никъде няма да ходиш.
	Младата жена настръхна, обхваната от силно безпокойство.
	— Какво означава това?
	— Това означава, че вие сама се появихте на прага ми, госпожице Лоу. И аз нямам никакво намерение да позволя отново да избягате.
	Сърцето й бясно заби.
	— Нима ще стана ваша пленница?
	Той не отговори, но в главата й отекнаха предишните му думи: _Сега ти си моя._
	По дяволите. Тя беше направила ужасна грешка.
	И той не й бе оставил избор.
	Макар че Темпъл сочеше към второто кресло до камината, Мара не обърна внимание на поканата му, приближи се към гарафата в другия край на бюфета, наля си една чаша, после втора, като внимателно премери течността.
	После се извърна към домакина си и забеляза, че едната му тъмна вежда е повдигната и той обвинително я гледа.
	— Все пак ми е позволено да изпия едно питие, нали? Или смятате да ме държите жадна като част от наказанието ми?
	Той, изглежда, се замисли за миг, преди да промърмори:
	— Добре, почерпи се.
	Гостенката прекоси стаята и му протегна втората чаша, надявайки се, че той няма да забележи как трепери ръката й.
	— Благодаря ви.
	— Мислиш, че любезността ще ти спечели точки?
	Мара приседна на края на стола срещу Темпъл.
	— Мисля, че няма да навреди. — Темпъл отпи, а тя издиша и се вторачи в течността, печелейки малко време, преди да каже: — Не исках да правя това.
	— Предполагам, че не си — жлъчно отвърна той. — Сигурно доста си се наслаждавала на дванайсетте години свобода.
	Не това имаше тя предвид, но беше достатъчно разумна, за да не разсее заблудата му.
	— А ако ви кажа, че ни най-малко не съм се наслаждавала? Че невинаги ми е било леко?
	— Бих те посъветвал да не ми разказваш подобни неща. Струва ми се, че съчувствието ми се е изчерпало.
	Тя присви очи насреща му.
	— Вие сте труден човек…
	Темпъл отпи още една глътка.
	— Следствие от дванайсетгодишна самота.
	— Нямах намерение да става така — рече младата жена, осъзнавайки, че думите й разкриват повече, отколкото би желала. — Ние не ви познахме.
	Той застина.
	— Ние?
	Тя не отговори.
	— Ние? — Темпъл се наклони напред. — Досещам се, това сте ти и твоят брат. Трябваше да се бия с него, когато той ме молеше. Той заслужава да го смажа от бой. Той… — Темпъл се поколеба и тя затаи дъх. — Той ти е помогнал да избягаш. Помогнал ти е да… — Темпъл вдигна ръка към главата си. — … ме _упоиш_.
	Черните му очи се разшириха от шока, когато разбра какво става. Мара скочи от стола с разтуптяно сърце.
	Темпъл също се надигна, изправяйки се в цял ръст, над метър и осемдесет висок, той беше по-едър и мускулест от всички мъже, които бе срещала в живота си. Когато бяха съвсем млади, тя се бе възхищавала на ръста и телосложението му. Всичко в него я интригуваше.
	_Привличаше._
	— Ти си ме упоила! — извика Темпъл, прекъсвайки мислите й.
	Мара бързо сложи стола пред себе си.
	— Ние бяхме деца — опита се да се оправдае тя.
	_Какво е извинението ти сега?_, запита се тя.
	Той не й бе оставил избор.
	_Лъжкиня._
	— По дяволите! — възкликна Темпъл, а чашата падна от ръката му, когато той се хвърли към Мара, не успя да я достигне и се вкопчи в облегалката на стола. — Ти си го направила… отново…
	Темпъл се свлече на пода.

	* * *

	Едно беше да упоиш човек веднъж, но два пъти… това вече беше прекалено. Дори в един живот. Все пак тя не беше чудовище.
	Не че той щеше да го повярва, когато дойде на себе си.
	Мара стоеше над херцог Ламонт, рухнал като посечен дъб на пода в собствения си кабинет, и обмисляше какво да прави по-нататък.
	Той не й бе оставил избор.
	Може би, ако продължаваше да си го повтаря, щеше да го повярва. И навярно щеше да престане да се чувства виновна за цялата история.
	Той беше заплашил да я направи своя пленница, като някое чудовище.
	_Всъщност кой от двамата беше чудовище?_
	Господи, този мъж беше огромен.
	Дори и в безсъзнание изглеждаше заплашителен.
	И красив, макар и не в класическия смисъл на думата.
	От Темпъл се излъчваха могъщество и сила дори когато лежеше неподвижен. Погледът й се плъзна по него, обходи дългите ръце и крака, идеално ушитите дрехи, жилите, издути на шията, виждащи се над яката на ризата, бронзовия загар, трапчинката върху волевата брадичка и белезите.
	Дори с белезите лицето му — ъгловато, с остри скули — издаваше аристократичния му произход. Лице, което караше жените да примират от желание.
	Ако трябваше да е честна, Мара не можеше да ги вини.
	Тя също едва не бе примряла в обятията му, веднъж.
	Всъщност без „едва“. Направо _беше_ примряла.
	Като младеж той постоянно се усмихваше, разкривайки равни бели зъби, а изражението му обещаваше повече от приятно прекарване на времето. Обещаваше удоволствие. Огромен и непринуден, той изглеждаше толкова спокоен и в същото време толкова неопитен, че и през ум не й бе минало, че е аристократ. Беше решила, че е коняр. Или някой слуга. Или навярно дребен благородник, поканен от баща й на грандиозната сватба, която щеше да направи дъщеря му херцогиня.
	Той приличаше на човек, които не се тревожеше за външния си вид или за благоприличието.
	И през ум не й бе минало, че наследникът на едно от най-могъщите херцогства в страната може да се окаже най-безгрижният младеж наоколо. Разбира се, би трябвало да разбере, че той е аристократ. Трябваше да се досети за това в мига, в който се бяха срещнали в студената градина и той й се бе усмихнал, сякаш тя беше единствената жена в Британия, а той — единственият мъж.
	Ала не се бе досетила.
	И със сигурност дори не можеше да си представи, че той беше маркиз Чейпин. Наследник на херцогството, на което тя много скоро щеше да стане херцогиня. Нейният бъдещ заварен син.
	Мъжът, проснат сега на килима, ни най-малко не приличаше на онзи безгрижен юноша.
	Но сега нямаше да мисли за това.
	Мара приклекна, за да провери дишането му. За свое огромно облекчение установи, че широката му гръд равномерно се повдигаше и отпускаше под жакета. Сърцето й бумтеше в гърдите, без съмнение, от страх, в крайна сметка, ако сега той се събудеше, нямаше да бъде никак радостен.
	„Радостен“ не беше точната дума.
	Той нямаше да бъде _човешко същество_.
	И тогава, замаяна от завладялата я паника, тя стори нещо, което никога не си бе представяла, че може да направи. Или по-скоро би могла да си го представи, но никога не би й стигнала смелост за това.
	Тя го докосна.
	Ръката й се протегна към него, преди младата жена да успее да я възпре. Преди наистина да осъзнае какво прави. Пръстите й докоснаха кожата му — гладка, топла и жива. И толкова изкушаваща.
	Сетне се плъзнаха по очертанията на лицето му, откриха загладените ръбове на близо трисантиметровия бял белег върху скулата под лявото му око, по едва доловимите грапавини върху някога съвършения му нос. Гърдите й се стегнаха при мисълта за боевете, в които ги бе получил, за изпитаната болка.
	При мисълта за живота, който бе водил.
	Живот, който тя го бе принудила да води.
	— Какво се е случило с теб? — прошепна Мара.
	Той не отвърна и тя докосна последния белег, близо до извивката на долната устна.
	Знаеше, че не бива… че това беше нередно, но пръстите й помилваха тънката бяла линия, едва видима върху загорялата кожа, скриваща се в меката издутина на устните му. И в следващия миг вече докосваше устата му, галеше плътните извивки, дивейки се на мекотата им.
	Искаше й се да…
	_Не._
	Ръката й се отдръпна рязко, сякаш я бе изгорила, и тя отмести поглед по-надолу, към неговата ръка, просната накриво върху килима, жертва на лауданума*. Стори й се, че му е неудобно, и Мара се пресегна през него с намерението да оправи ръката му, да я положи край тялото му. Но след като ръката му се озова в нейната, не можа да се сдържи и започна да я разглежда: малките черни косъмчета отгоре, вените, които я пресичаха, както реките земята, кокалчетата, изранени и обезобразени от годините, прекарани в постоянни боеве. Белязани от опита.
	[* Опиева тинктура. — Б.пр.]
	— Защо си причиняваш това?
	Тя прокара палец по тези кокалчета, неспособна да устои, неспособна да остане безразлична към близостта му.
	Към спомена за него, за младия, чаровен и красив маркиз, когато целият свят лежеше в краката му, изкушаващ я както нищо друго.
	_Нищо друго освен свободата._
	Мара потръпна от студ и погледна към камината. Огънят, който той бе разпалил вече бе угаснал, бяха останали само тлеещи въглени. Тя се изправи и се приближи до камината, за да добави нова цепеница. Разрови жаравата и когато златистите пламъци отново затанцуваха, се върна при Темпъл. Взря се в отпуснатите му ръце и за един дълъг миг остана така, преди отново да заговори. Струваше й се по-лесно да го направи, когато очите му бяха затворени.
	— Ако не ме беше заплашил, нямаше сега да бъдеш в това положение. Ако просто се бе съгласил с условията на сделката, сега щеше да си в съзнание. И аз нямаше да се чувствам толкова виновна.
	Той не отговори.
	— Да, аз те оставих, обременен от вината за моята смърт.
	Отново нямаше никакъв отговор.
	— Но се кълна, че не исках да стане така. Просто всичко се обърка.
	_При все това тя беше избягала._
	— Ако знаеше защо го направих…
	Гърдите му равномерно се повдигаха.
	— Защо се върнах…
	И спускаха.
	И да знаеше, пак щеше да побеснее. Мара въздъхна.
	— Добре. Станалото — станало. И аз се уморих да бягам.
	Никакъв отговор.
	— Сега няма да избягам.
	Струваше й се важно да го каже. Може би защото част от нея, една много разумна част, искаше да избяга. Искаше да го остави тук, на студения твърд под, и да избяга, както преди много години.
	Но друга част нея, не толкова разумна и не толкова интелигентна, знаеше, че е дошло време да изкупи греха си. И че ако правилно си изиграеше картите, можеше да получи това, за което се пазареше.
	— При условие че се съгласиш да се договорим.
	Извърна се към бюфета, където днешният вестник лежеше непрочетен. Младата жена се запита дали той беше от хората, които всеки ден четяха новините. Дали беше от тези, които се интересуват от съдбините на света.
	Отново я прободе чувство на вина, но тя го пропъди.
	Скъса парче от сгънатия надве вестник, сетне се разрови из чекмеджетата, докато откри това, което търсеше — мастилница и перо. Надраска бележка, размаха листчето във въздуха, за да изсъхне мастилото, и после се върна обратно при неподвижния като труп Темпъл.
	Измъкна един фуркет от косата си и отново приклекна до него.
	— Този път няма да има кръв — прошепна му. — Надявам се да забележиш това.
	Той продължаваше да спи.
	Тя закрепи бележката на гърдите му, протегна ръка към ботуша му, измъкна ножа си и се приготви да си тръгне.
	Ала не можа.
	Досами вратата се извърна и отново потрепери от студ. Не биваше да го оставя така. Той можеше да се простуди до смърт. Върху стола в ъгъла беше метнато вълнено одеяло на карета в зелено и черно. Това беше най-малкото, което можеше да направи.
	В крайна сметка тя го беше упоила.
	Мара прекоси стаята и взе одеялото, преди да успее да размисли. Метна го върху Темпъл и внимателно подпъхна краищата, опитвайки се да не обръща внимание на мускулестото му тяло. На топлината, която излъчваше, примесена с изкусителното ухание на карамфил и мащерка. На спомена за него. На това как изглеждаше сега.
	Проснат безпомощно на пода.
	— Съжалявам — пророни тя.
	И си тръгна.


>	Глава 3

	Той сънуваше балната зала в Уайтфон Аби, сияеща като ярко слънце от светлините на хилядите свещи и блясъка на коприната и сатена в безброй цветове.
	А зад огромните прозорци, гледащи към просторните градини на девъншърското имение, провинциалната резиденция на херцог Ламонт, се спотайваше нощната тъма.
	_Неговото имение._
	Той се спускаше по широкото мраморно стълбище, водещо към балната зала, където гъстото стълпотворение от тела се извиваше под звуците на оркестъра, разположен зад стена от растения в дъното на помещението. Горещината от танцуващите го обгърна, докато си проправяше път през тълпата, притискаща се към него, пулсираща от смях и въздишки; нечии ръце се протягаха към него, докосваха го, впиваха пръсти в него. Широки усмивки и неразбираеми думи го мамеха все по-навътре сред множеството, приветстваха го с добре дошъл.
	_У дома._
	Той държеше чаша в ръка; поднесе я към устните си, прохладното шампанско утоли жаждата, която не бе забелязал досега, но внезапно бе станала непоносима. Пусна чашата и тя изчезна в нищото в мига, в който една красива жена се извърна и пристъпи в обятията му.
	— Ваша Светлост.
	Титлата отекна в него, заливайки го с вълна на удоволствие.
	Двамата танцуваха.
	Стъпките изплуваха от някакъв далечен спомен — бавна, въртяща се безкрайност от отдавна забравени умения. Ала жената в прегръдките му не беше спомен, беше топла и жива, при това достатъчно висока, за да му подхожда идеално, с достатъчно чувствени извивки, за да пасва на дългите му ръце.
	Музиката звучеше все по-силно, а те танцуваха все по-бързо, въртяха се отново и отново, морето от лица в балната зала избледня в тъмнината… стените на залата започнаха да чезнат, когато го разсея някаква внезапна тежест върху ръкава му. Той насочи внимание към ръката си, обвита в черна вълнена тъкан, съвършено безупречна, с изключение на бялото петно с размерите на монета от шест пенса.
	Восък, капнал от полилея над главата му.
	Докато се взираше в него, направо пред очите му петното се втечни и потече по ръкава на сакото му като нишка разтопен мед. Жената в обятията му се протегна към течността — дългите й изящни пръсти погалиха фината материя и от докосването й в цялото му тяло лумнаха пламъци, които се разпростряха към петното; горещият восък покри върховете на пръстите й, преди тя да ги вдигне към очите му.
	Имаше красиви ръце.
	Красива кожа.
	Не носеше ръкавици.
	Той плъзна поглед по дългата й ръка от китката до рамото, наслаждавайки се на съвършенството на тялото й, на съблазнителните извивки на раменете, изящната шия, вирнатата брадичка, широката изкусителна уста, правия нос с чувствени ноздри и на очите, каквито никога досега не беше виждал. Едното синьо, а другото зелено.
	Устните й се извиха, когато произнесе думите, за които толкова отдавна копнееше и от които едновременно се боеше.
	— Ваша Светлост.
	И изведнъж лицето й се открои.
	_Мара Лоу._
	Темпъл се събуди на пода в библиотеката и рязко скочи на крака. От устата му се изтръгна грозно проклятие, което отекна в синята мъгла на разпукващата се зора.
	Одеялото на зелено и черно каре падна в краката му. Фактът, че онази жена го беше завила с одеяло, след като го бе упоила в най-тъмната полунощна доба, ни най-малко не го утеши. Той си я представи как стои над него, а той лежи проснат и безпомощен на пода, и едва не изрева от ярост.
	Тя го бе упоила и си бе тръгнала.
	_Отново._
	След тази мисъл тутакси изникна друга.
	_Мили боже. Тя беше жива._
	Той не я бе убил.
	В дробовете му избухна чисто и помитащо облекчение, борещо се с объркването и гнева.
	_Той не беше убиец._
	Темпъл прокара длан по лицето си, опитвайки се да овладее бушуващите емоции, и забеляза, че тя не просто си бе тръгнала.
	Беше оставила бележка, надраскана върху вчерашните новини, и я бе прикрепила с фуркет към гърдите му, сякаш той беше пратка, предназначена да бъде изпратена по пощата.
	Откъсна посланието, отлично осъзнавайки, че съдържанието му едва ли щеше да уталожи гнева му.
C>
	Надявах се, че няма да се стигне до това, но няма да позволя да бъда заплашвана и няма да се оставя да стана жертва на физическо насилие.
C$
	Темпъл едва се сдържа да не смачка бележката и да я хвърли в огъня. Тази жена смяташе, че тя е била заплашена и е щяла да стане жертва на физическо насилие? Когато тъкмо той се бе озовал проснат на пода на собствения си кабинет?
C>
	Предложението ми е почтена сделка и нищо повече. Когато решите, че сте готов за преговори, ще се радвам да ме посетите, за да обсъдим като равни условията за нашето споразумение.
C$
	Това беше невъзможно. Той не беше толкова луд, че да й бъде равен.
C>
	Можете да ме намерите на Кърситър стрийт, номер 9.
C$
	Нахалницата дори бе оставила адреса си! Огромна грешка. Би трябвало да избяга. Не че той нямаше да я залови. Ако беше избягала, щеше да прекара остатъка от живота си да я преследва.
	В крайна сметка той бе заслужил правото си на възмездие. И щеше да го получи.
	Коя беше тази глупава, смела жена?
	Мара Лоу. Жива. В плът и кръв.
	_Силна като стомана._
	Мисълта го накара да си спомни за ножа и той пъхна ръка в ботуша, макар вече да знаеше какво ще намери.
	Харпията бе отмъкнала своя нож.

	* * *

	След час, вече измит и освежен, Темпъл беше на път към Кърситър стрийт, номер 9, в пълно неведение какво да очаква. Напълно вероятно беше жената все пак да е избягала и докато навлизаше все по-навътре в дебрите на Холбърн, младият мъж се питаше дали не бе направила точно това, оставяйки му адреса на банда главорези, за да довършат започнатото от самата нея предишната нощ.
	Районът изглеждаше доста противно дори в седем сутринта. Окаяни пияници бяха налягали в несвяст пред вратите на долнопробни кръчми, а край тях се търкаляха празни бутилки. Мършава проститутка с изпито лице и кървясали очи се появи с тежка стъпка от една странична уличка и се заклатушка към Темпъл.
	Погледите им се срещнаха и Темпъл мигом разпозна това отсъстващо изражение.
	— К’во прай тук убавец кат’ теб?
	_Преследва призраци._
	Като пълен идиот.
	Проститутката започна да го опипва и той сграбчи ръката й, когато се плъзна в джоба му за кесията.
	— Днес не ти върви, скъпа — рече той, измъквайки празната й ръка.
	Тя не се смути и се притисна към него, а Темпъл се намръщи от зловонния й дъх.
	— К’во шъ кайш малко да съ погушкаме тогава? Не ми е попадал убавец с твойте размери.
	— Благодаря — отклони той предложението и я отмести по-далече от себе си. — Боя се, че вече имам среща.
	Жената се ухили, разкривайки два липсващи предни зъба.
	— Я ми кажи, убавецо, навсякъде ли си толкоз голям?
	Друг мъж би пренебрегнал въпроса й, но Темпъл прекалено дълго бе живял на тези улици и се чувстваше в свои води с проститутките. От години те бяха единствените жени, желаещи да му правят компания, макар че, за щастие, досега не му се бе налагало да има вземане-даване с толкова… окаяна представителка на древната професия.
	Навярно превратностите на съдбата я бяха довели до това плачевно състояние и Темпъл разбираше тази истина по-добре от мнозина други. Тя не заслужаваше презрение заради начина, с който се справяше с живота.
	— Досега не съм имал оплаквания — смигна й благородникът.
	Тя се изкиска.
	— Потърси ме винаги когато имаш мерак, убавецо. Няма да съжаляваш.
	Той докосна периферията на шапката си.
	— Ще го запомня — рече и се отдалечи по надолу по Кърситър стрийт, броейки номерата на къщите, докато не стигна до номер девет.
	Сградата се отличаваше от останалите на улицата, беше по-чиста от другите в редицата, със сандъчета с цветя на прозорците, във всяко от което цъфтяха разноцветни кичести хризантеми. Докато стоеше отвън и се взираше в каменните стъпала отпред, Темпъл не се съмняваше, че е намерил правилното място. И че тя не беше избягала.
	Но защо живееше тук, на мръсна и воняща улица в Холбърн?
	Вдигна чукчето и решително удари с него по вратата.
	— Виж ти, май не съм първа на опашката — прозвуча женски глас.
	Той се обърна и видя проститутката, която го наблюдаваше. Жената приближи, в погледа й проблесна разпознаване и тя внезапно заяви:
	— Познавам те.
	Темпъл се извърна.
	— Ти си Херцога убиец — изфъфли тя, но той отново насочи вниманието си към вратата, обзет от познатото чувство на разочарование. Никога не изчезваше онзи студен гняв, примесен с нещо по-лошо. Нещо далеч по-разрушително. — Не че ми пука, ’убавецо. Момиче кат’ мен не може много да придиря.
	Но той бе доловил промяната в гласа й. Острота. Предпазливост и разбиране, сякаш тази жена го смяташе за равен. В крайна сметка и двамата живееха в мрака, нали?
	Той не й обърна внимание, но тя продължи:
	— Имаш момче за Макинтайър, а?
	Темпъл отново погледна към вратата, сетне се извърна към проститутката.
	— Момче ли? — удивено попита.
	Тя повдигна вежди.
	— Не си първият, да знайш. И няма да си последният. Така се получава. С _мъжете_. Момичетата трябва много да внимават в наши дни. Особено с таквиз кат’ теб.
	_Очевидно тази жена не познаваше Мара Лоу._
	Вратата се отвори, слагайки край на откровенията на проститутката, и на прага се появи младо момиче с лице на херувим. На вид не беше повече от шестнайсет и го зяпаше с широко отворени, смаяни очи.
	Той докосна леко шапката си.
	— Добро утро. Дойдох да се срещна с Мара.
	Момичето смръщи вежди.
	— Искате да кажете с госпожа Макинтайър?
	Трябваше да се досети, че тя няма да е тук. Трябваше да знае, че го е излъгала. Дали изобщо някога в живота си онази негодница бе казала истината?
	— Аз не…
	Не успя да довърши изречението, защото точно в този момент вътре в къщата се разрази истински ад.
	Отнякъде избухна какофония от писъци и няколко малки фигури се изсипаха в преддверието, преследвани от шепа малко по-големи фигури, едната от които държеше в ръка… крак на стол?
	Три от по-малките фигури, изглежда, подушиха опасността и направиха това, което на тяхно място би сторил всеки умен човек — хукнаха към изхода. Обаче допуснаха тактическа грешка, тъй като не взеха предвид присъствието на Темпъл, нито на младото момиче до вратата. В резултат, вместо да изскочат на улицата, те се оплетоха в широките й поли като мухи в паяжина.
	Триото запищя от отчаяние. Прислужницата до вратата изкрещя от нещо, което Темпъл оприличи на неподправен ужас, при това съвсем обоснован. А въоръженото с крака от стол създание извика победоносно, скочи върху малката масичка в преддверието, вдигна дървото над главата си и се впусна в битка.
	За един кратък миг Темпъл се възхити на храбростта и находчивостта на малкия разбойник.
	Момичето до вратата нямаше никакъв шанс. Тя рухна като отсечена топола, а момчетата се изсипаха от батистения си капан и се затъркаляха на пода, ритаха, врещяха и се налагаха един друг.
	И чак когато от купчината започнаха да се разнасят пронизителни писъци, Темпъл осъзна, че съвестта не му позволява да се отдръпне от вратата и да остави тази лудост да се развихри.
	Ако хлапетата избягат, щяха да причинят хаос в цял Лондон.
	Той беше единственият способен да ги възпре. Съвсем очевидно.
	Без да моли за разрешение, благородникът решително пристъпи прага и влезе в къщата. Вратата с грохот се хлопна зад гърба му, докато помагаше на момичето да се изправи на крака. След като се увери, че всичките й крайници са цели и няма нищо счупено, той насочи вниманието си към проблема, който не търпеше отлагане… гърчещата се купчина от момчета в средата на фоайето.
	И направи това, което умееше най-добре.
	Хвърли се в бой.
	Захвана се да издърпва едно по едно момчетата от купчината, поставяше ги на крака, отнемаше дървени мечове, измъкваше от джобовете торбички с камъни и прочее самоделни оръжия и ги освобождаваше с думите: „Това беше достатъчно!“, преди да се заеме със следващия боец.
	Раздели последните две момчета, храбреца с крака от стол и един друг дребосък, вдигна ги от пода, когато ненадейно го съзря… нещо малко, розово и неподвижно.
	Темпъл се наведе, все още държейки момчетата.
	— Ауу… — извика момчето, въоръжено с дървения крак, явно ни най-малко обезпокоено, че краката му се люлеят на половин метър от пода. — Тя ще избяга!
	Нима това наистина беше…
	Прасенцето внезапно оживя, оглушително заквича и се втурна в съседната стая. Темпъл сащисано отскочи назад.
	— Исусе Христе!
	И за пръв път, откакто той бе почукал на вратата, в къщата на Кърситър стрийт се възцари мъртвешка тишина.
	Гостът се извърна към момчетата, които се кокореха насреща му със зейнали уста.
	— Какво има?
	Всички мълчаха като онемели, вторачили погледи във водача си, който все още държеше крака от стол, но за щастие, явно не възнамеряваше да го пуска в ход.
	— Вие произнесохте напразно името Господне — заяви той.
	В тона му прозвуча упрек, примесен с нещо като възхищение.
	— Вашето прасе ме изплаши.
	Момчето поклати глава.
	— Госпожа Макинтайър не обича да се богохулства.
	Съдейки по сцената, на която бе свидетел, госпожа Макинтайър би трябвало по-малко да се безпокои за речника на момчетата, а повече за живота им, но Темпъл благоразумно се въздържа от коментар.
	— Е, в такъв случай — рече той, — най-добре да не й казваме.
	— Твърде късно — заяви малчуганът в другата му ръка и Темпъл сведе поглед към момчето, което сочеше към нещо зад гърба му.
	— Боя се, че вече го чух.
	Темпъл се извърна в посока на гласа, мек и женствен. И познат.
	Пусна момчетата на пода.
	Тя не беше избягала.
	— Госпожа Макинтайър, предполагам?
	Мара не отговори, вместо това се обърна към малките дяволчета.
	— Какво съм ви казала за преследването на Лавендър?
	— Ама ние не я преследвахме! — изкрещяха няколко момчета в един глас.
	— Тя беше наша плячка! — уточни друг хлапак.
	— Открадната от нашата съкровищница! — обяви главатарят на бандата и погледна към Мара. — Ние я _спасявахме_.
	Темпъл сбърчи вежди.
	— Името на прасето е Лавендър?
	Тя дори не го удостои с внимание. Вместо това местеше поглед от едно момче на друго с изражение, което му беше до болка познато — точно същото беше виждал милион пъти в детството си върху лицето на своята гувернантка. Разочарование.
	— Даниъл? Какво съм ви казала? — попита тя, втренчила суров взор в предводителя на доскоро веселата банда. — Какво е правилото?
	Момчето отвърна поглед и избъбри:
	— Лавендър не е плячка.
	Мара извърна очи към момчето от другата страна на Темпъл.
	— И какво още, Матю?
	— Да не преследваме Лавендър.
	— Точно така. Дори и… Джордж?
	Джордж пристъпи притеснено от крак на крак.
	— Дори ако тя сама започне.
	Мара кимна.
	— Добре. А сега, след като всички си припомнихме правилата, моля да се приведете в ред и да приберете оръжията. Време е за закуска.
	Момчетата явно не бързаха особено да изпълнят нареждането. Всеки един от дузината или повече злосторници с явно любопитство се блещеше срещу Темпъл.
	— Млади господа — обади се Мара, привличайки вниманието им, — струва ми се, че се изразих на съвсем правилен английски, нали?
	Даниъл пристъпи напред и вирна малката си остра брадичка към Темпъл.
	— Кой е той?
	— Никой, за когото да се тревожите — увери го Мара.
	Момчетата добиха скептични изражения. Умни хлапета.
	Матю килна глава, изучавайки Темпъл.
	— Той е много голям.
	— И силен — изтъкна друг хлапак.
	Даниъл кимна и Темпъл забеляза, че погледът на момчето се плъзна по белега на бузата му.
	— Той е дошъл да ни вземе? За работа?
	Дългогодишният опит попречи на Темпъл да издаде изумлението си от въпроса и прозрението го осени само след секунда. Тази къща беше сиропиталище. Навярно трябваше по-рано да се досети, но обикновено при думата „сиропиталище“ човек си представя нещастни момчета, наредени в дълга редица за купа с гореща сивкава каша. А не батальони крещящи воини, погнали прасе.
	— Разбира се, че не. Никой няма да ви вземе.
	Даниъл насочи вниманието си към строгата възпитателка.
	— Тогава кой е той?
	Темпъл повдигна вежда, чудейки се как ще отговори тя на този въпрос. Едва ли можеше да каже истината.
	Мара срещна погледа му, твърдо и решително.
	— Той е тук, за да си отмъсти.
	Малките ченета на малчуганите увиснаха. Темпъл едва се удържа да не ги последва. Даниъл отново заговори:
	— За какво да отмъсти?
	— За моята лъжа.
	Господи. Наистина не й липсваше кураж.
	— Лъжата е грях — изтъкна малкият Джордж.
	Устните на Мара се извиха в едва забележима усмивка.
	— Точно така. И ако излъжеш, някой човек като него ще дойде и ще те накаже.
	И ей така, без усилие тя отново го превърна в злодей. Темпъл се намръщи, когато към него се извърнаха множество ококорени очи.
	— Така че, нали разбирате, момчета — заговори той, — аз имам малко работа с госпожа Макинтайър.
	— Тя не е излъгала нарочно — защити я Даниъл.
	Темпъл ни най-малко не се съмняваше, че госпожа Макинтайър бе излъгала абсолютно съзнателно, но когато се обърна към момчето, не можа да се въздържи да не изтъкне:
	— Но при все това го е направила.
	— Сигурно е имала основателна причина. Нали?
	Морето от малки лица се извърна към Мара.
	Нещо проблесна в погледа й. Смях? Тя намираше това за забавно?
	— Наистина имах, Хенри, затова твърдо съм решена да се разбера с нашия гост.
	Само през гниещия му труп. Нямаше да има никакви споразумения.
	— Навярно не е зле да обсъдим въпросната причина, нали, _госпожо Макинтайър_?
	Тя наклони глава, без никакво намерение да подвива страхливо опашка.
	— Навярно — отвърна, но думите й прозвучаха, сякаш имаше предвид точно обратното.
	Това обяснение явно задоволи повечето от хлапаците, но не и Даниъл.
	— Ние трябва да останем. Просто за всеки случай — заяви малчуганът с присвити очи.
	За миг Темпъл зърна в погледа му нещо познато, от което го побиха тръпки.
	Недоверие.
	Подозрение.
	_Сила._
	— Това е много мило от твоя страна, Даниъл — рече Мара, побутвайки момчетата през страничната врата в преддверието, — но аз те уверявам, че отлично ще се справя и сама.
	Щеше да се справи. Темпъл ни най-малко не се съмняваше в това.
	Нито повечето от момчетата, както изглеждаше. Един след друг те напускаха помещението, сякаш не беше имало никакво крадене на прасе, преследване, бой, премятане във въздуха или каквото и да било, всички се изнизаха, с изключение на Даниъл, който пристъпваше доста неохотно, но се подчини, макар че постоянно се озърташе през рамо и гледаше Темпъл със сериозни тъмни очи.
	Много отдавна никой не се бе осмелявал да го гледа толкова безстрашно.
	_Момчето беше предано на Мара._
	Темпъл почти беше впечатлен, докато овреме не си припомни, че въпросната жена беше истински демон и не заслужаваше подобна преданост.
	Когато тя решително затвори вратата зад момчешката тайфа, Темпъл се залюля на пети.
	— Значи, госпожа _Макинтайър_?
	При многозначителния въпрос Мара насочи вниманието си към момичето, което все още стоеше вцепенено до вратата и ги гледаше с широко отворени очи.
	— Можеш да вървиш, Алис. Моля те, кажи на готвачката, че момчетата са готови за закуска. И нека в приемната донесат чай за нашия гост.
	Веждите на Темпъл се стрелнаха нагоре.
	— Дори и да бях от любителите на чая, не бих рискувал да пия каквото и да било от вашите ръце. Никога повече! — Той стрелна поглед към Алис. — Не се обиждай, Алис.
	Страните на Мара пламнаха. Много добре. Би трябвало да се засрами. Негодницата можеше да го убие с безразсъдното си поведение.
	— Благодаря, Алис, свободна си.
	Без да чака друга покана, момичето с радост напусна доскорошното полесражение.
	— Значи, госпожа Макинтайър? — отново подхвана Темпъл, когато вратата се затвори зад гърба на прислужницата.
	Тя срещна погледа му с гордо вдигната глава.
	— Да.
	— Какво се е случило с господин Макинтайър?
	— Той беше войник — отвърна тя, — убит на бойното поле.
	— И къде по-точно? — повдигна вежди Темпъл.
	Мара присви очи.
	— Повечето хора са достатъчно възпитани, за да не задават подобни въпроси.
	— Аз не съм от тях.
	Тя се смръщи.
	— Битката за Нсаманкоу*, ако толкова трябва да знаете.
	[* Битка между войските на Обединеното кралство и Ашантийската империя (на територията на съвременна Гана), състояла се през 1824 г., в която британските войски били победени от ашантийските. — Б.пр.]
	— Много хитро. Достатъчно мъгляво, че никой да не може да провери. — Темпъл огледа преддверието. — И явно е разполагал с достатъчно благоприлично жилище, където да се настаните.
	— Не ви очаквах толкова скоро — смени темата Мара.
	— Нямаше достатъчно арсеник в уискито?
	— Не беше арсеник — тросна се тя, снижавайки глас. — Беше опиева тинктура.
	— Значи признаваш, че си ме упоила.
	Жертвата на това безобразно престъпление заряза учтивата форма на обръщение.
	Тя се поколеба, но кимна.
	— Да.
	— И за да уточним, не беше за пръв път, нали? — Когато тя не отговори, Темпъл додаде: — Първия път си ме упоила и си избягала. И това е самата истина.
	Тя изсумтя раздразнено, сетне се приближи към него, улови ръката му и го поведе към стаята, където бе избягало прасето. Държеше го здраво, топлината на ръката й проникваше през вълнения плат на палтото му и той тутакси си спомни съня си — пръстите й, докосващи капката восък върху ръкава му.
	Тази жена го смущаваше.
	Несъмнено защото представляваше опасност за живота му. В буквален и в преносен смисъл.
	Мара затвори вратата и двамата се озоваха в чиста и скромна приемна. В малката желязна печка в ъгъла весело бумтеше огън, стопляйки прасето, по чудо избягнало смъртта само преди няколко минути, а сега потънало в безметежен сън. Върху възглавница.
	_Тази жена имаше възглавница, върху която спеше прасе. С името Лавендър._
	Ако не беше прекарал последните няколко часа в състояние на пълно изумление, щеше здравата да се удиви от странното присъствие на животното. Но сега, вместо да я засипе с въпроси, Темпъл се извърна към собственичката на прасето, която се беше притиснала до вратата.
	— Всъщност не избягах — опита се тя да разсее заблудата му. — Оставих ви адреса си. На практика аз определено ви поканих да дойдете тук.
	Темпъл насмешливо повдигна вежда.
	— Колко великодушно.
	— Ако не бяхте толкова гневен… — похвана тя.
	Темпъл не издържа и я прекъсна:
	— И ти смяташ, че оставяйки ме в безсъзнание на пода на моята библиотека, си уталожила гнева ми?
	— Завих ви с одеяло — защити се безсрамницата.
	— Какъв съм глупак! Разбира се, че това решава всичко.
	Мара въздъхна, странният й покоряващ поглед срещна неговия.
	— Не исках да се получи така, както стана.
	— Въпреки това си се въоръжила с конска доза опиум, преди да се отправиш към дома ми.
	— Ами вие сте по-едър от повечето мъже, трябваше да се подготвя с по-силна доза. Освен това ми взехте ножа.
	Веждите му се покачиха на челото.
	— Острият ти език няма да смекчи сърцето ми.
	Изражението й беше огледален образ на неговото.
	— Колко жалко, а досега толкова добре ми се получаваше.
	Темпъл навреме успя да сподави смеха си. Нямаше да й позволи да го развесели.
	Тя беше истинска отрова. А отровата не беше забавна.
	Но Мара не се предаваше.
	— Не отричам, че заслужавам частица от гнева ви, но няма да позволя да стана жертва на физическо насилие.
	— За втори път го казваш. Трябва ли да напомням, че по време на краткото ни познанство само един от нас е бил упоен, при това два пъти?
	Страните й поруменяха. Вина? Невъзможно.
	— Въпреки това описанието на евентуалното ви поведение изглежда доста точно, Ваша Светлост.
	Щеше му се тя да престане да го нарича така. Мразеше почтителното обръщение, напомняше му за горчилката, надигаща се в устата му, когато си спомнеше дванайсетте години, през които беше копнял за титлата. Години, през които не можеше да я има, макар че му принадлежеше по право.
	_Макар че я заслужаваше._
	Естествено, той не го е знаел.
	_Той не я беше убил._
	Осъзнаването на истината си оставаше шокиращо.
	Не го е знаел. Всички тези години Темпъл бе живял с мисълта, че беше възможно да е убиец. Всички тези години.
	_Тя ги бе откраднала от него._
	Заля го вълна на гняв, гореща и неприятна. Мисълта за отмъщение никога не го бе блазнила и сега, при все че не можеше да й устои, усети горчивия й вкус в устата си.
	Отново насочи поглед към нея.
	— Какво се случи?
	Очите й се разшириха.
	— Моля?
	— Преди дванайсет години, в Уайтфон. В навечерието на сватбата ти. Какво се случи?
	Мара се смути.
	— Не помниш ли?
	— Бях упоен. Така че, не, всъщност не си спомням.
	Не че не се бе опитвал. Той отново и отново бе превъртал събитията от онази вечер, стотици, хиляди пъти. Помнеше уискито. Помнеше, че бе искал жена. И я бе намерил. Не можеше да си спомни лицето, но помнеше странните очи, златистокестенявите къдрици, чувствените извивки на тялото и смеха й, очарователна смесица между невинност и грях.
	И онези очи. Никой не можеше да забрави онези очи.
	— Помня, че беше с мен.
	Тя кимна и страните й отново поруменяха.
	Винаги го бе знаел. Това беше едно от нещата, в които никога не се бе съмнявал. Тогава беше съвсем млад, опиянен от алкохола и никога не бе срещал жена, която не можеше да съблазни. Разбира се, че е бил с нея.
	И внезапно закопня да узнае всичко. Приближи се към нея и тя замря, притискайки гръб към стената.
	— И преди да ме уловиш в капана си, преди да инсценираш смъртта си и да побегнеш като страхливка, ние сме били сами?
	Мара преглътна, а Темпъл не можеше да откъсне поглед от потрепващите мускули на шията й, които издаваха нервността й. Вината й.
	— Да.
	Тя сведе поглед към полите си. Приглади ги. Той забеляза, че не носеше ръкавици — също като предишната вечер. Както в съня му. Но сега, на дневна светлина, Темпъл видя, че ръцете й са загрубели като на човек, занимаващ се с физически труд: късо изрязани чисти нокти; загоряла кожа; малък белег върху лявата ръка, съвсем блед, очевидно отдавна зараснал.
	Този белег не му хареса.
	Не му хареса, че му бе обърнал внимание.
	— Колко дълго?
	— Не много.
	Темпъл невесело се засмя.
	— Достатъчно дълго.
	Погледът й се стрелна към него, очите й бяха широко отворени и пълни с… нещо.
	— Напълно достатъчно за какво?
	— Напълно достатъчно, за да ме извадиш от строя.
	Тя шумно издиша и той разбра, че криеше нещо от него. Темпъл я изучава продължително, съжалявайки, че не се намира на ринга. Там виждаше уязвимостта на противника — ясна и открита. Там той знаеше къде да удари.
	Тук, в тази странна къща, в тази странна битка с тази странна жена, нещата не бяха толкова прости.
	— Кажи ми нещо. Ти знаеше ли кой бях аз?
	Поради някаква причина това имаше значение.
	Очите й срещнаха неговите и за пръв път той прочете истина в тях.
	— Не.
	Разбира се, че не е знаела. Тогава какво бе направила тя? Какво се бе случило в онази красива жълта спалня преди толкова много години?
	_По дяволите._
	Темпъл достатъчно добре беше наясно с правилата на битката, за да знае, че тя нищо няма да му разкаже. Отлично знаеше и още нещо: ако прояви своя интерес, тя щеше да владее ситуацията.
	Проклет да е, ако й даде още власт.
	Днешният ден му принадлежеше. Той смени тактиката.
	— Не биваше да се връщаш. Но след като си го направила, твоята грешка е моята награда. И светът ще узнае истината за нас двамата.
	Мара никога в живота си не бе изпитвала такава благодарност, както в момента, когато той измести разговора от онази далечна нощ и се върна към настоящето. Тук тя можеше да се справи с него. Сега. Колкото и да беше гневен.
	Но се оказа, че в мига, когато настоящето забули миналото, тя изгуби самообладание и се изплаши. Не знаеше как да се държи с този огромен мъж и как да преодолее годините, изминали от последния път, когато го беше видяла.
	При все това изтика страховете си и се застави да се върне към главното.
	— Значи, готов си да се споразумеем? — Младата жена се престори, че ни най-малко не е смутена от него, и се върна при бюрото. Отпусна се на стола. — Още днес ще напиша писмо до „Нюз“, ако сте съгласен да опростите дълговете, за които вече стана дума.
	Темпъл прихна.
	— Едва ли си въобразяваш, че ще бъде толкова лесно.
	— Не бих казала, че е лесно. — Нямаше да бъде лесно. Стотици пъти бе писала мислено писмото. Десетки върху хартия. Много години. И никога не стана по-лесно. — Но бих казала, че ще бъде бързо. Сигурна съм, че това е важно за вас.
	Темпъл повдигна вежда.
	— Чакал съм дванайсет години за това. Така че нито леснотата, нито бързината са важни за мен.
	— Тогава кое е най-важното за вас? — зададе въпроса Мара, макар да знаеше отговора.
	— Възмездието.
	Тя тихо се засмя, за да прикрие завладялата я от думите му тревога.
	— Какво смяташ да правиш? Да ме разведеш из улиците на Лондон, овъргаляна в катран и перушина?
	— Доста приятна картина — подсмихна се гостът й и Мара си представи, че навярно точно така се усмихваше в клуба си. На ринга. — Наистина смятам да те покажа на цял Лондон. Но не овъргаляна в катран и пера.
	Веждите й отхвръкнаха на челото.
	— Тогава как?
	— Изкусно гримирана. И нагласена.
	Мара поклати глава.
	— Във висшето общество няма да ме приемат.
	— Ще те приемат, макар и не като богатата наследница, каквато някога беше.
	И тогава едва я бяха приели. Тя беше заплаха за всичко, което знатните представляваха. За всичко, което притежаваха. Хубавичката млада дъщеря на богаташ от простолюдието, натрупал състояние от труда си. Тя може и да имаше пари, но не беше достатъчно добра за тях.
	— Те няма да ме допуснат в средите си.
	— Те ще направят всичко, което кажа. Разбираш ли, аз съм херцог. И ако правилно си спомням, докато херцозите убийци не са любимци на доайените на _висшето общество_, онези, които не са извършили убийство, са отлично приети. — Темпъл се наклони към нея. — Дамите много си падат по херцозите. — Думите приличаха по-скоро на въздишка, отколкото на звук и Мара едва устоя на желанието да докосне откритата си шия, едновременно за да ги изтрие и да ги запечата там. — А сега ти си моя и аз мога да правя с теб всичко, каквото си пожелая.
	При последните му думи веждите й се смръщиха. Заради начина, по който се разпростряха по тялото й, жарки и заплашителни.
	— И какво по-точно?
	— Точно това, което пожелая.
	Тя се скова.
	— Няма да стана ваша любовница.
	— Първо не си в положение да поставяш подобни условия. И второ, не си спомням да съм ти предлагал да ми станеш любовница.
	Мара пламна от срам.
	— Тогава какво?
	Темпъл сви рамене и в този миг тя го възненавидя.
	— Не ти вярвам, за да те допусна близо до спящото си тяло… но останалите не е нужно да го знаят.
	Думите му я засегнаха.
	— Значи любовница само по име?
	Той се приближи още повече до нея, достатъчно близо, за да усети топлината му.
	— Дванайсет години лъжи в мой ущърб несъмнено са те превърнали в убедителна актриса. Време е да използваш цялото това умение, за да лъжеш в моя полза. Както аз пожелая.
	Мара изпъна рамене и вдигна глава, за да го погледне право в очите. Той беше толкова близо, достатъчно близо, че в друго време, на друго място, бидейки друга жена, тя може би щеше да се повдигне на пръсти и да притисне устни в неговите.
	_Откъде се взе тази мисъл?_
	Тя не изпитваше ни най-малкото желание да целува този мъж.
	Той не беше създаден за целувки. Никога вече.
	Мара стисна устни.
	— Значи искате да ме погубите?
	— Ти погуби моя живот — изрече той нехайно. — Смятам, че това е справедливо, не мислиш ли?
	Нейният живот бе погубен преди дванайсет години, от момента, в който заля с кръв чаршафите и побягна от онази стая.
	_Тя беше погубена преди това._
	Но много добре го криеше, а сега имаше пълна къща с момчета, за които да се грижи. И може би нейното падение беше негов дълг. Може би беше и неин. Но проклета да е, ако позволи на този мъж да разруши живота на госпожа Макинтайър и безопасното убежище, което бе изградила за тези момчета.
	— Значи ще ми се наложи да замина. Да започна отначало.
	— Правила си го и преди — сряза я Темпъл.
	_Както и той._
	Отмъщението беше приятно, нали?
	Мара изопна рамене.
	— Приемам. — За половин секунда очите му се разшириха и тя изпита удоволствие от неговия шок. Очевидно той бе подценил нейната сила и целеустременост. — Но имам едно условие.
	_Кажи му._
	Мисълта изникна от никъде.
	_Кажи му, че дълговете на Кристофър включват всички пари на приюта._
	Мара срещна погледа му. Студен. Непреклонен. Равнодушен. Също като очите на бащите на момчетата.
	— Не виждам защо съм длъжен да приема каквото и да било твое условие — отсече той.
	— Защото нямате избор. Веднъж вече изчезнах. Мога отново да го направя.
	Той дълго я наблюдава, помежду им надвисна заплаха, очите му потъмняха от раздразнение. И нещо по-лошо. Нещо близо до омразата. Навярно той би трябвало да я мрази. Тя сама го бе изваяла с умението на скулптор, не от мрамор, а от плът, кръв и ярост.
	— Ако избягаш, аз ще те намеря. И няма да взема пленници.
	Натежалото от гняв обещание прозвуча искрено.
	Този мъж нямаше да се спре пред нищо, за да си отмъсти. Мара беше подложена на риск, както и всичко, което обичаше.
	Но тя не можеше да застраши момчетата.
	И се хвърли в битката, обмисляйки следващите стъпки… как да защити своите питомци, този дом и тяхното бъдеще. Изправи рамене и дръзко заяви:
	— Щом ще се отнасяте с мен като с проститутка, ще ми плащате като на такава.
	Думите й го засегнаха. Младата жена го видя, ударът й попадна в целта, сякаш бяха на ринга, където той властваше.
	— Ще направя всичко което желаете. Както го желаете. Ще играя глупавата ви игра, докогато решите да разкриете самоличността ми пред света. Докогато решите да ме изложите на показ. И когато го направите, ще си тръгна.
	— Заради дълговете на брат си?
	— Заради това, което искам от живота.
	Едното ъгълче на устата му се изви нагоре в мимолетна усмивка и за секунда Мара отново си помисли, че на друго място, по друго време, като друга жена навярно тази усмивка би й доставила удоволствие.
	Но в този момент тя я ненавиждаше.
	— Той не те заслужава.
	— Това не е ваша грижа.
	— Защо? Заради някаква сестринска обич? — Очите му потъмняха и тя реши да не разсейва заблудата му. Беше готова на всичко, за да го държи по-далече от сиропиталището. — Според мен твоят брат има нужда от един хубав пердах.
	_Възмездие._
	— Но въпреки това вие не желаете да се биете с него — процеди тя, изпълнена с гняв, на който не бе подозирала, че е способна. — Страхувате се да му дадете шанс?
	Темпъл повдигна вежди, но не се хвана на въдицата.
	— Никой досега не ме е побеждавал.
	Мара се усмихна.
	— Нима миналата нощ аз не ви победих?
	Той застина за миг, сетне впи поглед в нея. Тя съзря изумлението в черните му очи по начина, по който се разшириха за частица от секундата, но устоя на изкушението да покаже тържеството си.
	— Нима злорадстваш, задето ме упои?
	Младата жена поклати глава.
	— Не, аз се радвам, че ви _повалих_. Това е целта на двубоя, нали? Дължите ми пари.
	— Само на _ринга_, госпожице Лоу. Това важи само там.
	При думите му тя засия в усмивка, знаеше, че това ще го подразни. Надяваше се да го подразни.
	— Празни приказки. Вие се срамувате да признаете, че толкова ловко ви победих.
	— С помощта на достатъчно наркотик можеш да повалиш и вол.
	— Глупости. Може би кон. Но не и цял вол. А вас ви е срам. Аз се грижа за момчета, Ваша Светлост. Нужно ли е да ви напомням, че веднага разбирам, когато някое момче се срамува?
	Погледът му отново потъмня, той се намръщи и се наведе съвсем близо до нея. Направо надвисна над нея, повече от метър и осемдесет само мускули и кости, сила и могъщество, белези и стегната плът. Ухаеше на карамфил и мащерка.
	Не че я интересуваше.
	И тогава той прошепна в ухото й, толкова близо, че Мара по-скоро усети, отколкото чу думите, от които по гръбнака й плъзнаха ледени тръпки:
	— Аз не съм момче.
	Напълно вярно.
	Тя отвори уста, за да отвърне, ала нищо не можа да изрече.
	Сега беше негов ред да се усмихне.
	— Ако желаеш да ме повалиш, госпожице Лоу, предлагам да се срещнем на ринга.
	— Ще ви се наложи да ми платите за това.
	— А ако не се съглася? Тогава какво? Ти нямаш избор.
	_Истина._
	— Но също така и няма какво да губя.
	_Лъжа._
	— Глупости — махна Темпъл с ръка. — Винаги има какво да изгубиш. Уверявам те. И аз ще го открия.
	Той я бе уловил в капана си. Тя не можеше да избяга. Не и преди да се увери, че момчетата са в безопасност. Не и преди да върне парите, които Кит бе проиграл.
	Мара смело срещна черния му поглед, въпреки че Темпъл сякаш четеше мислите й.
	— Можеш да избягаш — прошепна той, — но аз ще те намеря. И никак няма да ти хареса това, което ще се случи тогава.
	Проклет да е.
	Явно нямаше намерение да се съгласи на сделка с нея.
	Искаше й се да се разкрещи. Едва не го стори, когато чу гласа му:
	— Ти няма да си първата жена, на която съм платил, за да изпълни желанията ми…
	Пред очите й се мярна картина — ръце и крака, преплетени сред шумолящите бели чаршафи, тъмна коса и черни очи и повече мускули, отколкото бе редно един мъж да има.
	— … но ви уверявам, госпожице Лоу, че ще бъдете последната.
	Думите заседнаха помежду им и на Мара й бе нужно малко време, за да се откъсне от мислите си и да се съсредоточи върху тях. Да проумее, че той все пак се бе съгласил. Че приютът щеше да бъде спасен.
	Цената беше нейната гибел. Нейният живот. Нейното бъдеще.
	Но приютът щеше да бъде спасен.
	Заля я вълна на облекчение, но ниският му глас много бързо пресекна радостта й.
	— Започваме довечера.


>	Глава 4

	— Кой ще ми разкаже какво се е случило с Наполеон след Ватерло?
	В малката, но добре обзаведена класна стая в „Дом Макинтайър за момчета“ се вдигна гора от ръце. Даниъл не дочака да назоват името му.
	— Той е умрял!
	Мара предпочете да не обръща внимание на откровеното ликуване в гласа на младежа, докато оповестяваше смъртта на императора.
	— Да, той наистина е умрял. Но аз питам за малко по-ранния период.
	Даниъл се замисли за миг и предложи следващ вариант:
	— Той побягнал със сълзи и вопли от Уелингтън* и… умрял!
	[* Фелдмаршал Артър Уелсли, херцог Уелингтън (1769–1852), британски военачалник и министър-председател, известен най-вече с победата си над Наполеон Бонапарт в битката при Ватерло, сложила край на управлението му като император на Франция. — Б.пр.]
	Мара поклати глава.
	— Не е точно така. Матю?
	— Попаднал с коня си във френски окоп и… умрял!
	Учителката леко се усмихна.
	— За съжаление, не. — Избра една от ръцете, устремили се към тавана. — Чарлс?
	Чарлс обмисли вариантите и се спря на един.
	— Прострелял се в крака, който позеленял, откъснал се и _тогава_ той умрял?
	Мара не издържа и широко се усмихна.
	— Знаете ли, джентълмени, вече не съм сигурна, че съм добър учител.
	Ръцете тутакси се свалиха и в класната стая се надигна всеобщо мърморене. Джентълмените разбраха, че днес ще им се наложи да учат още един час по история. Но пакостниците бяха избавени от тежката участ, когато на вратата се почука и Алис се появи на прага.
	— Моля за извинение, госпожо Макинтайър.
	Мара отпусна учебника, който държеше.
	— Да?
	— Ами… — Алис отвори уста, затвори я и после отново я затвори. — Ами… някой е дошъл да ви види.
	_Темпъл._
	Той се бе върнал.
	Младата жена погледна към часовника в ъгъла на стаята. Той беше казал _довечера_. Все още беше _днес_, следователно той беше негодник и лъжец. И тя възнамеряваше да му го заяви. Веднага щом сърцето й престане лудешки да препуска.
	Изведнъж се почувства така, сякаш някой бе изсмукал въздуха в стаята. Мара огледа морето от малките детски лица около нея и осъзна, че не беше готова да съобщи истината на света. Не беше готова отново да се превърне в Мара Лоу.
	Искаше да остане госпожа Макинтайър, родена незнайно къде и появила се от нищото, понастоящем гувернантка и наставница на тази разнородна група момчета. Госпожа Макинтайър имаше цел. Госпожа Макинтайър имаше кауза. Госпожа Макинтайър имаше живот.
	Мара нямаше нищо.
	Нищо, освен истината.
	Тя заповяда на краката си да се раздвижат, за да мине през тълпата от малките си питомци и да се изправи лице в лице с мъжа, завърнал се в дома й, без съмнение, с готов план да промени живота и на двамата. Когато стигна до вратата, Мара се извърна към учениците си.
	— Ако аз…
	_Не._ Покашля се. И отново опита.
	— _Когато_ се върна, очаквам да чуя какво се е случило с Наполеон.
	Когато захлопна вратата зад гърба си, я сподири всеобща въздишка.
	Алис благоразумно мълчеше, докато двете вървяха по тъмните тесни коридори. Мара беше благодарна за интуицията на младата прислужница — не беше сигурна, че ще може да води разговор, докато сърцето й бумтеше в гърдите, а мислите й бясно препускаха.
	Той беше тук. Долу. Съдия, съдебен заседател и палач — всички в едно.
	Тя бавно заслиза по стълбището. Разбираше, че никога няма да може да избяга от миналото, нито да избегне бъдещето.
	Вратата на малкия кабинет, където бяха разговаряли днес сутринта, беше открехната и на Мара изведнъж й хрумна, че петсантиметровата пролука между вратата и касата беше доста любопитно нещо — предизвикваше едновременно вълнение или ужас, в зависимост от ситуацията.
	Подмина факта, че някак си в този момент предизвикваше и двете.
	Всъщност — не. Този мъж ни най-малко не я вълнуваше; изпълваше я единствено с ужас.
	Тя пое дълбоко дъх, отчаяно желаейки сърцето й да престане да блъска толкова бясно в гърдите й, и освободи Алис с вяла усмивка — само на това беше способна при тези обстоятелства — преди да отвори вратата и да се срещне с мъжа, очакващ я в кабинета.
	— Ти си се видяла с него.
	Мара влезе вътре и решително затвори вратата.
	— Какво правиш тук?
	Брат й пристъпи към нея.
	— Защо си се срещнала с онзи човек?
	— Аз първа попитах. — С две малки крачки Мара го пресрещна в средата на стаята. — Разбрахме се, че ти никога няма да идваш тук. Трябваше да ми изпратиш бележка.
	По този начин двамата се бяха срещали през изминалите дванайсет години. Никога в тази сграда и никога на места, където можеха да я познаят.
	— Също така се разбрахме, че никога няма да кажем на онзи човек, че не си мъртва и живееш направо под носа му.
	— Той има име, Кит.
	— Но не го използва.
	— Но има и име, което използва.
	_Темпъл*._ Не беше трудно да мисли за него по този начин. Могъщ и студен.
	[* Храм (англ.). — Б.пр.]
	Дали винаги е бил такъв? Тя не го бе познавала, когато двамата бяха млади, но славата му се ширеше и никой никога не го бе наричал студен. Женкар, измамник и негодник, със сигурност. Но никога студен. Никога зъл.
	_Тя_ го бе направила такъв.
	Кит прокара ръка през вече разрошените си кестеняви кичури и Мара долови умората му. Две години по-малък, като дете брат й бе изпълнен с живот и желание да се забавлява, винаги готов да измисли някоя лудория.
	И тогава тя бе избягала, оставяйки Темпъл и Кит да събират парчетата от онази непоносима глупава вечер. И той се бе променил. Двамата от години тайно си разменяха писма, докато тя не се появи отново като госпожа Макинтайър, овдовялата собственица на „Дом Макинтайър за момчета“.
	Ала брат й се бе превърнал в друг човек. Беше станал по-студен. По-жесток.
	Никога не говореше за живота, който бе водил след бягството й. За мъжа, с когото го бе оставила.
	После в един момент той изчезна и пропиля всичките й пари.
	Мара забеляза отпуснатите му рамене, хлътналите страни, калта върху обикновено излъсканите му до блясък ботуши. Явно той поне разбираше затрудненото им положение. _Нейното_ затруднено положение. Младата жена леко въздъхна.
	— Кит…
	— Не искам да ме наричаш така — сряза я той. — Вече не съм дете.
	— Знам.
	Това беше всичко, което можа да каже.
	— Не биваше да отиваш да се срещаш с него. Знаеш ли как го наричат?
	Тя повдигна вежди.
	— Наричат го така заради мен.
	— Това не означава, че впоследствие той не е заслужил прозвището си. Не желая повече да го доближаваш.
	_Прекалено късно._
	— Ти не желаеш, така ли? — осведоми се тя, внезапно изпълнена с раздразнение. — Но ти нямаш избор. Мъжът е сложил ръка на всичките ни пари и ние сме изцяло във властта му. Аз направих това, което беше нужно, за да спася дома.
	Кит се намръщи.
	— Винаги все този твой дом. Винаги момчетата.
	Разбира се, че те бяха най-главното. Момчетата бяха единственото правилно нещо, което бе извършила в живота си. Те бяха най-доброто от нея.
	Но не си струваше да се кара с Кит.
	— Откъде изобщо разбра, че той е бил тук?
	Брат й я изгледа с присвити очи.
	— Да не ме смяташ за идиот? Плащам добри пари на проститутката на улицата, за да те наглежда.
	— За да ме наглежда? Или да ме следи?
	— Тя е видяла Херцога убиец. И ми прати вест.
	При мисълта, че брат й я беше шпионирал, Мара още повече се разгневи.
	— Аз не се нуждая от защита.
	— Разбира се, че се нуждаеш. И винаги си се нуждаела.
	Младата жена с усилие се сдържа да не му възрази по-рязко — беше се изправяла лице в лице с много повече демони, отколкото той, при това от години. Сама. Но преглътна хапливите думи и се застави да се върне към най-главното.
	— Кит… — подхвана, замълча за миг и се поправи: — Кристофър, отидох при него, защото и двамата имаме нужда от това. Ти… — Мара се поколеба, не знаеше как да изрече думите. Разпери широко ръце и отново опита: — Ти проигра _всичко_.
	Кристофър отново зарови пръсти в косата си, трескаво и злостно.
	— Да не би да мислиш, че не знам _това_? Исусе, Мара!
	Тонът му се повиши и тя с ужас осъзна къде се намираха — какво име той бе използвал. Стрелна тревожен поглед към вратата, за да се убеди, че е затворена.
	Но изглежда, на брат й не му пукаше.
	— Разбира се, че го знам! Аз пропилях всичко, което той ми остави.
	Както и всичко, което й принадлежеше. Всички пари, които с толкова лишения бе спестила и глупаво бе дала на брат си да ги пази. Но това беше нищо в сравнение с парите, които бяха отделени за поддръжката на сиропиталището. Всички пари, които мъжете бяха оставили заедно с незаконните си синове.
	Кристофър я бе уверил, че неговата банка ще се погрижи за парите. Дори може да ги увеличи. А тя беше жена, която не притежаваше никакви доказателства за женитбата си или за смъртта на съпруга си, затова брат й бе внесъл сумата на свое име.
	Нейният брат, който не можеше да спре да играе в казиното.
	Противно на волята й, гневът й се разгоря с нова сила. Искаше й се отново да стане на шестнайсет, когато можеше да утеши по-малкия си, по-нежен и по-добър брат, а не да ненавижда мъжа, в който се беше превърнал. Да не изпитва злоба към него, да не осъжда греховете му.
	— Ти не знаеш какво беше да живееш в сянката му — изхленчи Кит.
	Техният баща. Мъжът, който неволно ги бе тласнал по този път. Богат като Крез и вечно недоволен. Той винаги бе жадувал за повече. За нещо по-добро. Бе искал синът му да е по-умен, по-дързък, по-смел, по-предприемчив.
	Бе искал дъщеря му да стане херцогиня.
	Но не беше получил нито едното от двете.
	Кит горчиво се изсмя.
	— Той несъмнено ни наблюдава от ада, безумно разочарован.
	Мара поклати глава.
	— Той вече няма власт над нас.
	Погледът на брат й срещна нейния.
	— Разбира се, че има. Ако не беше той, нищо от това нямаше да се случи. Ти нямаше да избягаш. Аз нямаше да се отдам на хазарта и нямаше да проиграя всичко. — Кристофър вдигна дългата си ръка и посочи към улицата. — И ти нямаше да живееш сред безпризорни хулигани и курви… — Замлъкна и пое дълбоко дъх. — Защо отиде при него?
	— У него са всичките ни пари.
	Кит присви очи.
	— И какво каза той?
	Сестра му се поколеба. Отговорът никак нямаше да му хареса.
	— На какво се съгласи? — настоя брат й и тя долови раздразнението в гласа му, отчаянието.
	— На какво мислиш, че съм се съгласила?
	— Продала си се.
	_Де да беше толкова просто._
	— Казах му, че ще излязла на светло. Ще го върна в обществото.
	Кит се замисли и за миг Мара си помисли, че може би ще възрази. Ала тя бе забравила, че отчаяните хора стават користолюбиви.
	— И аз ще си върна парите?
	Той говореше само за себе си и това никак не й хареса.
	— Парите не са само твои.
	Брат й презрително изсумтя.
	— Твоят дял е нищожен.
	— Парите на сиропиталището бяха достатъчни, за да преживеем цяла година. Може би по-дълго.
	— Аз имам много по-големи проблеми, Мара. Нямам намерение да се тревожа и за твоите кутрета.
	— Те са деца! И те за всичко разчитат на мен!
	Той въздъхна, за него явно този въпрос бе приключил.
	— Ще получиш ли моите пари, или не?
	За него нямаше никакво значение, че тя можеше да изгуби всичко. Този живот, който бе изградила. Това място, което я бе приютило, където се чувстваше в безопасност. Този дом, който бе осмислил живота й. Него не го беше грижа, стига да върне своите пари.
	И затова Мара направи това, което умееше толкова добре.
	Тя излъга.
	— Не.
	Красивото му лице се изкриви от ярост.
	— Ти си сключила сделка с дявола и няма да получиш нищо в замяна? Каква е ползата от теб? Какъв е смисълът от всичко това? — Устните му се свиха от гняв и той закрачи из стаята. — Ти си съсипала всичко!
	Мара изгледа брат си с присвити очи.
	— Направих това, което трябваше да се направи. Той няма да се бие с теб, Кит. Сега поне ще те остави на мира.
	Кит се извърна, грабна стола, препречил се на пътя му, и го запрати в стената. Дървената мебел се разцепи на няколко парчета. Мара застина.
	Този гняв й беше познат.
	Във всеки смисъл на думата.
	Отстъпи зад писалището и вкопчи пръсти в плота, за да прикрие треперенето на ръцете си.
	Губеше контрол над ситуацията.
	Навярно го заслужаваше. Навярно това се случваше с жените, опитващи се да вземат съдбата в собствените си ръце. Тя беше направила точно това, бе променила бъдещето си. Бе променила живота си. И дванайсет години бе живяла така, както бе искала.
	Сега беше време да остави Кит да поеме юздите на своя.
	— Това е сделката, която сключихме. Единственият ти шанс да запазиш честта си е моето съгласие да призная това, което сторих. Аз заведох онзи мъж в стаята си. Аз го упоих. Аз изцапах с кръв проклетите чаршафи. — Тя поклати глава. — _Аз_ избягах. _Аз_ трябва да моля за прошка. _Аз_ мога да му помогна да получи възмездие. И той го знае.
	— Ами аз?
	— Той не се интересува от теб.
	Кристофър се приближи до прозореца и погледна навън в студения ноемврийски следобед. Дълго остана притихнал, преди да прошепне:
	— А би трябвало. Той не знае на какво съм способен.
	Лъчите на залязващото слънце превръщаха кестенявата му коса в златиста и Мара си спомни един отдавнашен следобед в дома на детството им в Бристъл. Кит се смееше и тичаше покрай брега на малкото езеро близо до къщата им и теглеше зад себе си новата си лодка играчка.
	Изведнъж се препъна в корените на едно дърво, падна и изпусна връвта, привързана към лодката. Силният вятър подхвана играчката и я отнесе в средата на езерото, където тя се преобърна и потъна.
	Двамата бяха набити за престъплението си и изпратени в леглото без вечеря. Кит, задето не бе успял да спаси лодката, за която баща му бе платил пари, а Мара, защото бе имала дързостта да напомни на баща им, че нито едно от децата му не умееше да плува.
	Това не беше първият път, когато Кит нямаше късмет, нито първият, когато сестра му се бе опитала да го защити от презрението и гнева на баща им.
	Не беше и последният.
	Но днес тя нямаше да го защити. Днес тя щеше да защити нещо много по-важно. Но не му се доверяваше достатъчно, за да го посвети в своя план.
	— Ти ще стоиш настрани от всичко това.
	— А ако не стоя?
	Мара рязко отвори вратата на стаята, давайки да се разбере, че разговорът беше приключил.
	— Нямаш избор.
	Той се извърна с лице към нея и за един миг светлината й изигра номер. За един миг й се стори, че пред нея стои баща й.
	— Ти си в ръцете на Херцога убиец, така ли? Той и неговият клуб ми отнеха всичко, което притежавам. И аз просто ще стоя със скръстени ръце и ще се примиря? Ами моите пари?
	Нито дума за _нея_. Нито дума за _неговата сестра_.
	Пропускът не би трябвало да я учудва, но при все това я изненада. Но тя прикри изненадата си и вирна брадичка.
	— Парите не са всичко.
	— О, Мара — въздъхна той и внезапно й прозвуча много по-стар и далеч по-мъдър. — Разбира се, че са.
	Урок, който баща им завинаги бе дамгосал в душите им.
	Той се взря в очите й.
	— Аз няма да стоя настрана. А сега ти също си затънала до гуша.
	И това беше самата истина.

	* * *

	Няколко часа по-късно, с Лавендър, разположена върху възглавница в краката й, Мара се опитваше да се съсредоточи върху работата, когато Лидия Бейкър влезе в малкия й кабинет и заяви:
	— Уморих се да се преструвам, че нищо не забелязвам.
	Опитвайки се да изобрази изумление, Мара извърна широко отворените си очи към най-близката си приятелка.
	— Моля?
	— И не се прави, че не си ме разбрала — продължи Лидия, настани се на малкия дървен стол, разположен от другата страна на писалището на Мара и потупа по коленете си, за да привлече вниманието на Лавендър. Прасенцето вдигна глава, изгледа замислено новодошлата и предпочете да остане върху възглавницата си. — Тази свиня не ме харесва.
	Мара побърза да се възползва от смяната на темата.
	— Тази свиня е прекарала половината сутрин, бягайки от орда пощурели момчета.
	— По-добре, отколкото от фермер с брадва.
	Лидия присви очи към прасенцето.
	Лавендър тихо изгрухтя.
	Мара се засмя.
	Лидия отново насочи вниманието си към своята приятелка.
	— От седем години двете работим рамо до рамо, но аз нито веднъж не съм те попитала за миналото ти.
	Мара се облегна назад на стола.
	— За което съм ти много благодарна.
	Лидия повдигна русата си вежда и махна пренебрежително с една от измамно деликатните си ръце във въздуха.
	— Ако ставаше дума само за мъжа, който те посети днес следобед, може би щях да си премълча. Но като се има предвид _тазсутрешния_ посетител, няма начин да не попитам. Херцозите променят всичко.
	Без съмнение, променяха и още _как_!
	Лидия се наклони напред, ритмично потропвайки по ръба на писалището с писмото, което държеше в ръка.
	— Аз може и да работя в сиропиталище, Маргарет, но не съм в пълно неведение за света отвъд входната врата. Огромният мъж, който се появи при пукването на зората, беше херцог Ламонт. — Приятелката й многозначително замълча. — _Херцога убиец_ Ламонт.
	Господи, започваше да ненавижда този прякор.
	— Той не е убиец.
	Думите се изплъзнаха, преди Мара да успее да прехапе езика си, преди да осъзнае, че те бяха неволно признание, че тя познава въпросния мъж.
	Стисна устни в тънка линия, докато очите на Лидия любопитно се разшириха.
	— Не е ли?
	Мара внимателно обмисли следващите си думи. Реши да се задоволи само с едно:
	— Не.
	Лидия изчака Мара да продължи. Десетина фиби и фуркети едва удържаха в що-годе приличен кок дивите й и непокорни руси къдрици. Когато Мара, нейната първа работодателка и най-добра приятелка, не продума нищо повече, Лидия на свой ред се облегна назад на своя стол, кръстоса крака, отпусна ръце в скута си и отбеляза:
	— Той не е идвал тук, за да остави дете?
	Не беше чудо нечувано някой аристократ да цъфне на прага на приюта им, влачейки незаконородения си син.
	— Не.
	Лидия кимна.
	— Нито е бил тук, за да вземе незаконороденото си отроче?
	Мара постави перодръжката в гнездото й.
	— Не.
	— И не е бил тук, за да направи прекалено щедро дарение за приюта?
	Директорката на приюта леко се подсмихна.
	— Не.
	Лидия килна глава.
	— Смяташ ли, че можеш да го убедиш да го направи?
	Мара се засмя.
	— За съжаление, той никак не е настроен великодушно, когато аз съм наблизо.
	— Аха. Значи, той не е идвал заради приюта?
	— Не.
	— Което означава, че посещението му е свързано с втория ти днешен посетител.
	Тревога прониза Мара, когато срещна погледа на приятелката си.
	— Не разбирам.
	— Лъжкиня — заключи Лидия. — Вторият ти посетител беше господин Кристофър Лоу. Предполагам, че е много богат, тъй като е наследил огромно състояние от покойния си баща.
	Мара стисна устни.
	— Вече не е богат.
	Лидия наклони глава.
	— Да, май не е. Чух, че е проиграл всичко в игралния дом на мъжа, убил _неговата сестра_.
	— Той не е убил…
	Мара млъкна. _Лидия знаеше._
	— Хмм. — Лидия бръсна малка власинка от полата си. — Изглежда, че си сигурна в това.
	— Да, сигурна съм.
	Лидия кимна.
	— Колко отдавна познаваш херцог Ламонт?
	Ето това беше въпросът, който щеше да промени всичко. Въпросът, който щеше да я измъкне от скривалището й и да я разкрие пред света.
	По някое време щеше да се наложи да каже истината. Би трябвало да го приеме като подарък от съдбата, че може да започне с Лидия. Само дето беше много трудно да признае на най-близката си приятелка, която й се бе доверявала седем дълги години, че през цялото това време я бе лъгала.
	Мара пое дълбоко дъх.
	— Дванайсет години.
	Лидия бавно кимна.
	— Откакто е убил сестрата на Лоу?
	_Откакто се предполага, че ме е убил._
	Би трябвало да е лесно да го изрече. Лидия знаеше за нея много повече, отколкото всеки друг на този свят. Тя познаваше живота на Мара, работата й, мислите, плановете. Бе дошла да работи за нея като съвсем млада, неопитна гувернантка на разнородна група момчета, изпратени от голямо имение в Йоркшър — там, където Мара се бе крила преди толкова много години.
	Лидия снижи глас, тонът й бе ласкав, разбиращ, изпълнен с приятелско съпричастие.
	— Всички имаме тайни, Маргарет.
	— Това не е моето име — прошепна Мара.
	— Разбира се, че не е — промълви Лидия и тези простички думи сломиха и последните остатъци от самоконтрола на Мара. От очите й бликнаха сълзи, а Лидия се усмихна и се наведе напред. — Това, че си отраснала във ферма в Шропшър, е също толкова вярно, колкото и това, че ще изпратиш там Лавендър.
	Мара се засмя леко и погледна към прасенцето, което мирно похъркваше в съня си.
	— Ферма в Шропшър много ще й подхожда.
	— Глупости! — подсмихна се Лидия. — Тя е разглезено малко прасе, което спи върху меки възглавници и се храни на масата. Няма да й се понравят нито лошото време, нито калта и помията. — Очите й се разшириха, изпълнени със съчувствие. — Щом не е в Шропшър, тогава къде?
	Мара погледна писалището, зад което бе работила седем години, всеки ден надявайки се, че никога няма да се наложи да отговаря на тези въпроси.
	— В Бристъл — пророни, без да вдига поглед от документите върху бюрото.
	Лидия за сетен път кимна.
	— Само че не ми звучиш като някой, отгледан сред доковете на Бристъл.
	Пред очите на Мара се мярна огромната къща, където бе прекарала детството и ранната си младост. Баща й обичаше да казва, че ако пожелае, можел да купи цяла Британия, и бе построил къща, за да докаже това на целия свят. Къщата бе пълна с позлата, картини и мраморни скулптури, пред които мраморите на Елгин* бледнееха. Той имаше особена слабост към портретите и бе изпълнил всеки сантиметър от стените с ликове на непознати. _Някой ден ще ги заменя с тези на моето семейство_, обичаше да казва всеки път когато окачваше нов портрет.
	[* Колекция от древногръцко изкуство, основно от Атинския некропол, отнесено в Англия в началото на XIX в. от лорд Елгин и съхранявано в Британския музей. — Б.пр.]
	В най-добрия случай можеше да се каже, че къщата изглеждаше прекалено украсена, а в най-лошия — пошла и безвкусна.
	И беше единственото нещо на света, което баща й обичаше.
	— Не бях.
	— А херцогът?
	Лидия знаеше. Мара не се съмняваше в това.
	— Аз… — Мара замълча, внимателно подбирайки следващите думи. — Аз се срещнах с него. Веднъж.
	Не беше лъжа, но и някак си не беше чистата истина. _Срещнала_ не беше точната дума, с която можеше да опише случилото се между тях. Часът беше късен, нощта — тъмна, а ситуацията — отчаяна. И тя се бе възползвала от него. За кратко.
	_Достатъчно дълго._
	— В навечерието на сватбата ти.
	От дванайсет години се бе ужасявала от този момент, боеше се, че ще я унищожи. При все това, докато стоеше на ръба на пропастта и се готвеше да разкаже истината за пръв път от дванайсет години, да бъде честна с приятелката си и някак си с Вселената, тя не се поколеба.
	— Да.
	Лидия кимна.
	— Той не те е убил.
	— Не.
	Лидия мълчаливо чакаше.
	Мара тръсна глава и разсеяно потърка ръката си.
	— Никога не съм имала намерение всичко да изглежда толкова… зловещо.
	Възнамеряваше да изцапа с кръв чаршафите, за да изглежда така, сякаш я бяха обезчестили. Сякаш бе избягала с мъж. Той трябваше да избяга, преди някой да види какво се бе случило. Но опиатът се бе оказал прекалено много. И кръвта също беше твърде много.
	Лидия дълго обмисля чутото. Не спираше да върти плика между пръстите си и Мара не можеше да откъсне поглед от малкия кремав правоъгълник.
	— Не мога да си спомня името ти.
	— Мара.
	— Мара — повтори приятелката й, сякаш вкусваше името. — _Мара._
	Мара кимна, изпитваше огромно удоволствие да го чуе от нечии други уста. Удоволствие и голяма доза страх.
	_Защото сега нямаше връщане назад._
	Накрая Лидия се усмихна, сияйна и искрена усмивка.
	— _Много_ ми е приятно да се запознаем.
	При думите й дъхът на Мара секна, толкова огромно беше облекчението, което я изпълни.
	— Когато той получи това, което желае, аз ще бъда разкрита.
	Лидия срещна погледа й, напълно наясно какво означават тези думи. Знаеше, че на пребиваването на Мара в Лондон щеше да бъде сложен край. Сиропиталището можеше да бъде закрито, ако я свържеха с него. Знаеше, че приятелката й ще трябва да замине.
	— А той ще постигне ли своето желание?
	_Възмездие._
	Мъжът нямаше да се спре пред нищо, докато не го получи. Но тя също имаше свои планове. Животът, който бе изградила, може и да бе приключил, но тя нямаше да замине, преди да се погрижи за бъдещето и безопасността на момчетата.
	— Не и докато аз не постигна своето.
	Устните на Лидия се повдигнаха в крива насмешка.
	— Точно както очаквах.
	— Ще те разбера, ако не искаш да се забъркваш в това. Ако искаш да се махнеш от тук.
	Лидия поклати глава.
	— Не желая да се махам.
	Мара се усмихна.
	— Хубаво. Това място ще се нуждае от теб, когато аз замина.
	— Ще бъда тук — кимна Лидия.
	Часовникът в коридора удари, оповестявайки часа, като че ли отбелязваше значимостта на момента.
	— Е, след като вече се изяснихме и приключихме с това — поде Лидия, подавайки на Мара плика, който държеше, — може би ще ми обясниш защо получаваш писма от игралния ад?
	Очите на Мара се разшириха, докато поемаше плика и го въртеше в ръце. Отпред с черно мастило и почти неразбираем почерк бяха надраскани името и адресът й. На гърба пликът беше запечатан със зашеметяващо красив сребрист печат с изображението на изящна девойка ангел, гъвкава и чаровна с разперени върху восъка крила.
	Печатът беше непознат.
	Мара го поднесе по-близо до очите си, за да го разгледа.
	— Това е печатът на „Падналия ангел“ — поясни Лидия.
	Мара вдигна глава, сърцето й внезапно се разтуптя.
	— Да. На клуба на херцога.
	Сините очи на приятелката й възбудено заблестяха.
	— Най-престижният игрален дом в Лондон, където всяка нощ половината аристокрация залага и проиграва безбожни богатства. — Лидия снижи глас: — Чувала съм, че членовете на клуба трябва само да пожелаят нещо, независимо колко е екстравагантно, неприлично или невъзможно да се осъществи, и клубът го изпълнява.
	Мара завъртя очи.
	— Ако е невъзможно да се осъществи, как тогава клубът го изпълнява?
	Лидия сви рамене.
	— Предполагам, че те са много могъщи хора.
	В съзнанието на Мара изплуваха широките рамене на Темпъл и счупеният му нос, тя си припомни властното му държание в дома й. Как безцеремонно договаряше условията на тяхното споразумение.
	— Да, мога да си представя — промърмори Мара, плъзна пръст под сребристия печат и отвори писмото.
	Върху листа бяха надраскани само две думи, заобиколени от огромно неизползвано пространство. На нея никога не би й хрумнало да използва толкова разточително хартията. Очевидно икономичността не беше отличителна черта на Темпъл, с изключение може би на пестеливостта на думите.
C>
	Девет часът.
C$
	Това беше всичко. Нямаше подпис, не че й бе нужен. Бяха изминали доста години, откакто някой бе проявявал толкова показна и безапелационна власт над нея.
	— Не мисля, че този твой херцог ми харесва.
	Лидия се бе навела над бюрото, проточила шия, за да види бележката.
	— Тъй като той не е моят херцог, ми е все едно — заяви Мара.
	— Смяташ ли да отидеш?
	Тя бе сключила споразумение. Това беше нейното наказание. Нейното изкупление.
	_Нейният единствен шанс._
	Пренебрегна въпроса, остави листа настрани и погледна втория плик.
	— Това не е толкова интересно — рече Лидия.
	Беше сметка и Мара го знаеше и без да отваря плика.
	— Колко?
	— Два паунда и шестнайсет шилинга. За въглища.
	Повече, отколкото имаше в ковчежето с наличните пари. И ако по ноември можеше да се съди за това, което предстоеше, зимата щеше да е студена. В гърдите й се надигнаха гняв, отчаяние и паника, но Мара побърза да отпъди емоциите.
	Трябваше да запази самообладание.
	Протегна се към кратката бележка на херцога, обърна листа, взе перодръжката, потопи я грижливо в мастилницата и написа:
C>
	10 паунда.
C$
	Пъхна обратно бележката в плика. Усещаше как сърцето й тупти в гърлото, но тя бе изпълнена с решителност. Той може и да диктуваше условията, но тя диктуваше цената. А десет паунда щяха да топлят момчетата от „Дом Макинтайър за момчета“ цяла година.
	Мара зачеркна своето име върху плика и написа името на херцога, преди да го връчи на Лидия.
	— Утре ще обсъдим сметката за въглищата.


>	Глава 5

	Шивачка. Той я беше довел при шивачка. В потайна доба, сякаш беше престъпление да се купуват нови рокли.
	Разбира се, когато се промъкваш в потайна доба през задната врата на една от най-известните модистки на Бонд стрийт, се чувстваш малко престъпница. Престъпница, която потръпна от удоволствие, докато се промушваше покрай придружителя си в работилницата на модното ателие, неспособна да избегне допира с него, след като беше огромен като вол.
	Не че Мара го забеляза.
	Както не забеляза и това, че той беше прекалено пъргав за размерите си, докато ловко скачаше в каретата и изскачаше от нея, отваряше врати и ги задържаше пред своята спътница с такова изящество, сякаш беше балетист, а не боксьор.
	Сякаш бе попил грациозността още в майчината утроба.
	Но Мара категорично отказваше да обръща внимание на всичко това, дори когато сърцето й забумтя в гърдите, когато вратата се затвори зад Темпъл и той я поведе към помещението, където половин дузината запалени фенери по-скоро хвърляха сенки, отколкото го осветяваха.
	— Защо сме тук?
	— Не е нужно да шепнеш. Ебер знае, че ще дойдем.
	Мара го стрелна с поглед.
	— А знае ли защо?
	Той отбягна погледа й и закрачи по-навътре в ателието между празните шивашки маси.
	— Сигурно смята, че искам да облека жена и желая да запазя това в тайна.
	Мара го последва.
	— И често ли правиш това?
	Спътникът й се закова на място и тя едва не се блъсна в гърба му, преди той да я погледне през рамо.
	— Нямам причини да крия жените си.
	В съзнанието й тутакси изникна споменът за младия и красив Темпъл, усмихнат и дързък, изкушаващ я с широките си рамене и черните си очи. Да, той нямаше нужда да крие жените си. Без съмнение, те се надпреварваха да му принадлежат. Младата жена побърза да изтика мисълта.
	— Аз и не мисля, че ги криеш.
	— В голяма част благодарение на теб — рече той и отмести тежката завеса, отделяща пробната от ателието.
	Не й оставаше нищо друго, освен да го последва.
	Трябваше да очаква напомнянето колко се бе променил животът му. Той беше син и наследник на едно от най-богатите и уважавани херцогства в Британия. А сега, макар и все още да притежаваше богатство, беше принуден да го харчи в сенките. Беше изгубил уважението.
	_Заради нея._
	Мара потуши вината, която припламна в нея, и спря, преди да влезе в пробната.
	— Кога ще получа парите си?
	— Когато нашето споразумение бъде изпълнено.
	— И откъде да съм сигурна, че ще спазиш думата си?
	Той я измери продължително с поглед и тя бе пронизана от острото чувство, че не биваше да поставя под съмнение честната му дума.
	— Ще ти се наложи да ми се довериш.
	Мара се намръщи.
	— Никога досега в живота си не съм срещала аристократ, достоен за доверие.
	Познаваше ги като отчаяни, злобни, жестоки и развратни, изпълнени с отвращение към света. Но никога почтени.
	— В такъв случай би трябвало да си благодарна, че много рядко ме смятат за аристократ — отсече Темпъл и се обърна, смятайки разговора за приключен.
	Тя го последва в пробната, където мадам Ебер ги очакваше, сякаш нямаше никаква друга работа на света, освен да стои там и да чака пристигането на херцог Ламонт.
	Думите му все още отекваха в ушите й, когато прозрението осени Мара. Модистката не беше тук заради херцог Ламонт. Тя беше тук заради един от могъщите собственици на най-легендарния игрален дом в Лондон.
	— Темпъл — приветства го мадам Ебер, приближи се, повдигна се на пръсти и го целуна по двете бузи. — Ти, великолепен красив звяр! Ако беше някой друг, щях да му откажа — изрече тя, потвърждавайки догадката на Мара. Жената се усмихна. Удоволствието, изписано на лицето й, беше в тон със силния френски акцент. — Но на теб не мога да устоя.
	Мара едва устоя на желанието да сбърчи нос, когато гърдите на Темпъл се разтресоха от боботещ смях.
	— Ти не можеш да устоиш на Чейс.
	Ебер се засмя със смях, звънтящ като кристал.
	— Е, една делова жена трябва да знае от коя страна, както казвате вие англичаните, е намазана филията с масло.
	Мара прехапа език, за да не се поинтересува не е ли изпращал самият Темпъл голям брой клиентки на модистката. Всъщност изобщо не я беше грижа.
	Но тя и без това не успя да каже нищо, тъй като тъмните очи на французойката се вторачиха в нея и тутакси се разшириха.
	— Тази е истинска красавица!
	Никой досега не я бе описвал така. Е, може би веднъж един човек… сякаш преди цяла вечност… но никой, откакто беше избягала.
	Още едно нещо, което се бе променило.
	Ала шивачката грешеше. Мара беше на двайсет и осем, със загрубели от черна работа ръце и повече бръчки около очите, отколкото й се искаше да признае. Освен това не беше гримирана, нито нагласена, нито привлекателна като жените, които бе видяла в „Падналия ангел“ през онази нощ. Не беше дребничка като тях, нито говореше с умилкващ тон като изисканите дами.
	И определено не беше красива.
	Отвори уста, за да опровергае думите на модистката, но Темпъл я изпревари, подминавайки без внимание комплимента, все едно го отхвърляше.
	— Тя се нуждае от дрехи.
	Мара поклати глава.
	— Не се нуждая от дрехи.
	Но французойката вече палеше свещите, поставени около малкия подиум в средата на пробната, сякаш Мара нищо не бе казала.
	— Ако обичате, свалете пелерината. — Модистката хвърли бърз поглед към Темпъл. — Пълен чеиз?
	— Половин дузина рокли. И още шест ежедневни рокли.
	— Аз не… — заговори Мара, но мадам Ебер я прекъсна:
	— Тези тоалети няма да й стигнат и за две седмици.
	— Толкова е достатъчно — заяви Темпъл.
	Мара присви очи.
	— Въпросната _тя_ все още е тук, нали? В тази стая.
	Веждите на шивачката изненадано се стрелнаха нагоре.
	— Oui*, госпожице…
	[* Да (фр.). — Б.пр.]
	— Засега не е нужно да знаете името й — намеси се Темпъл.
	_Засега._ Една-единствена дума, а какво огромно значение криеше. Някой ден шивачката щеше да узнае името й, нейната история. Но не тази нощ, дори не и утре, докато кроеше и шиеше роклите, които щяха да бъдат гибелта на Мара.
	Мадам Ебер довърши паленето на свещите, чиито пламъци образуваха възхитително златисто езерце, в което навярно Мара трябваше да пристъпи. Модистката бръкна в дълбокия си джоб, извади шивашки метър и се извърна към клиентката си.
	— Госпожице. Пелерината. Трябва да я свалите.
	Мара не помръдна.
	— Свали я — нареди Темпъл, като думите прозвучаха застрашително в тъмнината.
	Самият той вече бе свалил връхната си дреха, отпусна се на близкото канапе, кръстоса глезен върху коляното на другия си крак и разстла отгоре големия сив плащ. Лицето му остана скрито в сенките.
	Мара се засмя с кратък, безрадостен смях.
	— Навярно смяташ, че това е толкова просто? Нареждаш и жените с радост се втурват да изпълняват заповедите ти?
	— Да, когато става дума за сваляне на женски дрехи, много често именно така става — лениво процеди Темпъл и от яд младата жена едва се сдържа да не тропне с крак.
	Вместо това тя пое дълбоко дъх и се опита да се овладее. Измъкна малко черно тефтерче с молив от дълбокия джоб на полата си и попита:
	— Колко обикновено ти струва събличането?
	Темпъл доби вид, сякаш бе погълнал огромно насекомо. Ако не беше толкова бясна, Мара щеше да се засмее. Но той бързо се окопити и отвърна:
	— По-малко от десет паунда.
	— Неясна ли бях? — каза с усмивка. — Това беше началната цена за вечерта.
	Тя отвори тефтерчето и се престори, че изучава празната страница.
	— Предполагам, че пробата на дрехите ще ти струва… да кажем, още пет паунда?
	Темпъл гръмко се изсмя.
	— Ти получаваш колекция от най-желаните в Лондон рокли и аз трябва да ти плащам за това?
	— Човек не може да се храни с рокли, Ваша Светлост — изтъкна тя с глас на строга възпитателка.
	Ходът й сполучи и той кимна.
	— Един паунд.
	Мара чаровно се усмихна.
	— Четири.
	— Два.
	— Три и десет шилинга.
	— Два и десет шилинга.
	— Два и шестнайсет.
	— Ти си професионален изнудвач!
	Тя се усмихна и въодушевено сведе поглед към тефтерчето. Не се бе надявала на повече от два паунда.
	— Значи, разбрахме се. Два и шестнайсет.
	Сметката за въглищата беше платена.
	— Добре, давай тогава — изръмжа Темпъл. — Сваляй пелерината.
	Мара пъхна тефтерчето в джоба.
	— Няма що, наистина си щедър като принц. — Свали пелерината, приближи се към Темпъл и я метна върху подлакътника на канапето. — Трябва ли да съблека и роклята?
	— Да — отвърна модистката, стояща на крачка зад тях, и Мара можеше да се закълне, че съзря изумление в очите на Темпъл, тутакси заменено с дяволити искрици.
	Тя възмутено размаха пръст във въздуха, сочейки върха на носа му.
	— Да не си посмял да се смееш!
	Черната му вежда се повдигна.
	— А ако го направя?
	— За да ви взема мерки, госпожице, вие трябва да сте колкото може по-малко облечена. Ако беше лято и роклята ви беше памучна, може би нямаше да се налага, но сега…
	Французойката не довърши. Беше късен ноември и времето бе застудяло. Мара беше облечена във вълнена долна риза и вълнена рокля.
	Тя сложи ръце на хълбоците си и се извърна към Темпъл.
	— Обърнете се.
	Той поклати глава.
	— Не.
	— Не съм давала съгласието си да ме унижаваш.
	— Независимо от това, аз съм го купил — отряза той и се облегна удобно на канапето. — Отпусни се. Ебер има безупречен вкус. Позволи й да те накипри в коприна и атлаз и остави аз да платя сметката.
	— Мислиш, че три паунда ще ме направят по-отстъпчива?
	— Изобщо не съм и помислял, че можеш да си по-отстъпчива. Но очаквам от теб да спазваш нашата договорка. И своята дума. — Той замълча. — И си помисли, че когато всичко бъде казано и направено, ти ще имаш дузина нови рокли.
	— Един джентълмен би уважил моята скромност.
	— По-често ме наричат негодник.
	Сега беше неин ред да повдигне вежда.
	— Сигурна съм, че по време на нашето познанство ще ми се налага да те наричам с много, много по-лоши имена.
	Сега вече Темпъл прихна. Топъл, изпълнен с обещание смях проехтя в полумрака на стаята. Звук, който не би трябвало толкова да й харесва.
	— Без съмнение. — Нахалникът снижи глас. — Предполагам, че си достатъчно силна, за да понесеш присъствието ми, докато си само по бельо. Дори имаш компаньонка.
	Този мъж беше непоносим. Съвършено непоносим. Искаше й се да го цапардоса. Не. Това беше прекалено лесно. Искаше да го обърка и смути. Да го надвие в тази битка на остроумието… в тази словесна схватка. Несъмнено той бе свикнал да побеждава не само на ринга, а и с думи. Той искаше да бъде силен и извън ринга, да се сражава не само с мускули, но и с ум.
	Мара бе прекарала дълги години под властта на мъжете. Когато беше дете, баща й не й позволяваше да живее както искаше, диктуваше всяко нейно действие с помощта на армията си от шпиониращи слуги, досадни бавачки и вероломни гувернантки. Беше готов да я продаде на мъж, три пъти по-възрастен от нея, който навярно беше също толкова властен, както и той самият. И затова тя бе избягала.
	Но дори когато избяга, дори когато заживя в затънтения край на Йоркшър, а по-късно из мръсните лондонски улици, тя никога не бе успяла да се отърве от призраците на онези мъже. Никога не бе успяла да се отърси от техния контрол и те продължаваха да властват над нея, без дори самите те да го подозират. Те я подчиняваха със страха — страх да не я открият и да не я върнат обратно към живота, от който тя толкова отчаяно бе искала да избяга. Страх да не изгуби себе си. Да не изгуби всичко, заради което толкова дълго и упорито бе работила.
	Всичко, заради което се бе борила.
	Всичко, заради което бе рискувала.
	И сега, дори когато си бе дала дума, че ще получи това, което иска, Мара не можеше да се избави от чувството, че този мъж беше поредният от дългата върволица мъже, които размахваха властта си над нея като оръжие. Да, той желаеше възмездие и навярно имаше право на това. И да, тя се бе съгласила на изискванията му и се бе оставила във властта му. И разбира се, щеше да удържи на думата си и на тяхното споразумение, но когато всичко бъде казано и направено, щеше да й се наложи да се изправи пред самата себе си.
	Но проклета да е, ако започне да се страхува и от него.
	Той беше самодоволен, самомнителен и тя отчаяно искаше да му натрие носа.
	Дори това да означаваше в резултат да натрият нейния.
	Може би не биваше да изрича думите. Може би трябваше да ги преглътне. Може би, ако не я беше вбесил толкова, тя щеше да премълчи. Може би, ако знаеше какво щеше да последва, след като той чуе думите… щеше да си държи езика зад зъбите.
	Но вече всичко й беше все едно. Защото, вместо да замълчи, Мара се извърна, отправи се към златистото езеро от светлина, застана върху подиума и позволи на модистката да разкопчае копчетата и да развърже всички шнурчета на роклята й, преди за пореден път да извърне лице към него.
	Впери немигащ поглед в тъмнината, криеща арогантното му триумфиращо лице, и с ясен глас изрече съдбовните думи:
	— Предполагам, че не би трябвало да има значение. В крайна сметка вие не за пръв път ме виждате само по бельо.
	Сякаш всичко застина. Мара не би трябвало да произнася това, което той си мислеше, че е казала. Тя не би могла да _има предвид_ това, което му се стори, че има.
	Само че очевидно го имаше, съдейки по самодоволното изражение на лицето й и искрите, танцуващи в очите й, като че ли бе чакала цял живот, за да го сащиса с изявлението си.
	_И навярно беше точно така._
	Темпъл рязко се наведе напред, стъпил здраво с двата крака на пода. Трепкащите пламъци на свещите осветиха лицето му.
	— Какво каза?
	Тя повдигна вежда и той разбра, че му се присмиваше.
	— Да не би да имате проблем със слуха, Ваша Светлост?
	Тя беше най-гибелната, най-опустошителната и трудната жена, която той някога бе познавал. Изпълваше го с желание да разпердушини изящните кадифени мебели в това съвършено женско помещение, да разкъса от безсилна ярост дрехите на гърба си.
	Тъкмо понечи да стане и да я сплаши достатъчно, за да обясни думите си, когато и последните връзки на роклята й бяха развързани и дрехата се скупчи в краката й с едно плавно движение, оставяйки я да стои там в светлата си долна вълнена риза, обикновен корсет, без никаква украса и без почти нищо друго.
	И в този миг крайниците му напълно отказаха да се движат.
	_По дяволите._
	Французойката обиколи Мара и дълго я оглежда, докато Темпъл се опитваше да си възвърне дар слово.
	Мадам Ебер възвърна своето първа.
	— Ще й е нужно също и бельо.
	Темпъл категорично не беше съгласен. Мара изобщо не се нуждаеше от бельо. Ако трябваше да бъде честен, той би предпочел никога повече да не облича въпросните досадни допълнения към облеклото.
	Или въобще каквото и да било облекло.
	Мили боже.
	Тя беше съвършена.
	И освен това най-безсрамно беше излъгала.
	Защото, ако я беше видял само по бельо — в нещо подобно на сегашното й одеяние — той щеше да си спомня.
	Щеше да помни извивката на гърдите й и ръснатите лунички по тях, щеше да помни тези божествени пищни закръглености, увенчани… Темпъл не можеше да ги види, но беше сигурен, че зърната й са със същата прелестна форма, както и цялата й гръд.
	Щеше да запомни тези гърди.
	Или не?
	_Вие не за пръв път ме виждате само по бельо._
	Благородникът затвори очи, за да отпъди надигналото се в гърдите му отчаяние… и да посрещне спомена, който не идваше. Да, имаше една девойка, но той винаги бе смятал, че е по-скоро фантазия, отколкото истина. По-скоро откъслечно видение.
	_Широка усмивка. Странни, омагьосващи очи._
	— Червена ли е?
	Думите на модистката прозвучаха като изстрел в тъмната притихнала стая. Мара също се стресна.
	— Моля?
	— Косата ви? — уточни мадам Ебер. — Понякога светлината на свещите лъже. Но тя е червена, нали?
	Мара поклати глава.
	— Не, кестенява.
	_Копринен водопад от златистокестеняви къдрици._
	— Златистокестенява — уточни Темпъл.
	— Не ми приличаш на мъж, който може да забележи разликата в оттенъците — промърмори Мара, без да го поглежда, докато очите й следяха движенията на слабата французойка, в момента коленичила в краката й.
	— Забелязвам повече, отколкото можеш да си представиш.
	В продължение на дванайсет години онази коса бе изплувала в спомените му. Имаше безброй пъти, когато той бе решавал, че не е била истинска. В най-мрачните си мигове Темпъл си мислеше, че всичко е било плод на фантазията му. Жената. Нещо хубаво, което да си спомня от онзи нощ.
	_Но тя е била истинска._
	Той знаеше, че Мара е ключът към онази нощ. Тя помнеше повече, отколкото той. Тази жена беше единственият му шанс да събере отломките от своето падение. Ала никога не му беше хрумвало, че тя е била с него по-дълго време, отколкото й е било нужно, за да го погуби.
	А може би не е била. Може би думите й бяха лъжа. Може би го беше упоила и го бе оставила да отвлече вниманието на всички, докато е бягала — само бог знаеше от какво и къде — и онези подигравателни думи бяха последният й опит да го изтезава.
	Не, това не беше лъжа.
	Знаеше го със сигурност.
	Но някак си това, че знаеше истината, правеше всичко още по-лошо. Защото тя му беше откраднала спомените от нощта.
	_Тя го бе оставила без спомен за нея._
	Трябваше да се вземе в ръце. Да си възвърне контрола. Застави се да се облегне назад. За нищо на света нямаше да покаже, че го бе разтърсила из основи.
	— Например забелязвам, че никога не носиш ръкавици.
	Сякаш бяха на конци, които някой бе дръпнал, ръцете й се приближиха и пръстите й здраво се сключиха.
	— Когато човек работи, за да си изкарва прехраната… не може да носи ръкавици.
	Но нея никой не я бе заставял да работи. Тази жена можеше да стане херцогиня.
	Темпъл искаше отговори. Копнееше за тях.
	— Всички гувернантки, които съм познавал, са ги носели.
	Той бе огледал ръцете й и бе видял, че са загрубели, на места с ожулена кожа и зачервени от студа кокалчета. Това бяха ръце, познаващи черната работа.
	Неговите изглеждаха по същия начин.
	Сякаш прочела мислите му, Мара разтвори въпросните ръце и ги отпусна отстрани покрай тялото си.
	— Аз не съм обикновена гувернантка.
	_Без съмнение._
	— Никога не съм смятал, че си обикновена в каквото и да било.
	В този миг мадам Ебер се изправи, извини се и ги остави насаме. Мара дълго остана мълчалива, преди да промълви:
	— Чувствам се като на жертвен олтар.
	Темпъл разбираше какво има предвид. Подиумът се къпеше в топло златисто сияние, а останалата част от стаята тънеше в мрак. В семплото си светло бельо тя съвсем спокойно можеше да играе ролята на нищо неподозираща девственица, която всеки миг щяха да хвърлят в пастта на вулкана.
	_Девственица._
	Думата го сепна.
	Дали те двамата…
	Тутакси си я представи просната върху шумолящи снежнобели чаршафи, с широко разтворени дълги и стройни крака, съвършена и гола. При мисълта устата му пресъхна, в съзнанието му изникна мамеща картина как тя се отваря за него и той с усилие преглътна, докато се опитваше да реши откъде да започне… да обсипе с целувки дългата изящна шия, сетне чувствената извивка на високите и твърди гърди, женствения корем, докато стигне до тайните, скрити между дългите й идеални бедра.
	_Трябваше да започне от там._
	Младият мъж стана и се отправи към Мара, неспособен да се удържи, сякаш висеше на дълга рибарска въдица, а тя намотаваше кордата. Мара се обви с ръце, когато той приближи, и Темпъл забеляза настръхналата й кожа.
	_Той можеше да я стопли._
	— Студено ли ти е? — попита.
	— Да — тросна се тя. — Аз съм полугола.
	Лъжеше. Не й беше студено. Беше нервна.
	— Не мисля така.
	Тя му метна гневен поглед.
	— И защо не свалиш дрехите си, за да разбереш как се чувствам?
	Думите се изплъзнаха от устата й, преди да успее да ги спре. Преди тя или той, ако трябваше да бъде честен, да осъзнаят какво биха могли да предизвикат. Любопитство. Объркване. Нещо повече. Той се закова досами светлия кръг, в който стоеше Мара, неспособна да скрие лицето си.
	— Правил ли съм го и преди? — попита.
	Думите прозвучаха малко по-грубо, отколкото възнамеряваше. По` многозначително, отколкото очакваше.
	Тя сведе поглед към краката си. Той го проследи и огледа обутите й в чорапи ходила.
	— Онази сутрин се събудих гол — продължи, без да дочака отговора й. — Гол и залят с нечия кръв. Дяволски много кръв — додаде, макар че кръвта нямаше толкова голямо значение. Пристъпи в светлия кръг. — Но не е била твоята кръв.
	Младата жена поклати глава и накрая вдигна очи към него.
	— Не беше моята.
	— А чия беше?
	— Свинска.
	— Защо?
	— Аз не исках…
	По дяволите. Не му бяха нужни извинения. Искаше истината.
	— Достатъчно. Къде бяха дрехите ми?
	Тя отново поклати глава.
	— Не знам. Дадох ги на…
	— Несъмнено, на брат си. Но защо?
	— Ние… аз… — Мара се поколеба. — Помислих, че ако останеш без дрехи, това ще те забави и няма да започнеш веднага да ме търсиш. Така щях да разполагам с повече време, за да избягам по-далече.
	— Това ли е всичко?
	Темпъл се ужаси, когато осъзна, че обяснението го бе разочаровало. Но какво очакваше? Че тя ще му се обясни в дълбока и вечна любов?
	_Може би._
	Не. Дявол да го вземе. Тя беше истинско бедствие.
	Вече не проумяваше какво точно искаше от тази жена.
	— Аз бях гол, Мара. Помня разпуснатата ти коса. Тялото ти, надвесено над моето. — Тя се изчерви на светлината на свещите и Темпъл внезапно разбра точно какво искаше от тази жена. Качи се върху подиума, заемайки почти цялото място, но някак си по милостта на нещо много по-възвишено, отколкото и двамата заслужаваха, той не я докосна. — Ние двамата…
	— Excusez moi*, Ваша Светлост.
	[* Извинете ме (фр.). — Б.пр.]
	Той не се поколеба, не се помръдна. Не погледна назад.
	— Един момент, мадам Ебер.
	Французойката благоразумно се оттегли от стаята.
	Темпъл обви ръка около талията на Мара, макар в същия миг да намрази слабостта си. Привлече я по-близо, гърдите й се притиснаха о неговите, телата им се срещнаха. Бедрата им се долепиха.
	Тя ахна, но не изглеждаше изплашена.
	Мили боже, тя не се страхуваше от него. Кога за последен път бе държал в обятията си жена, която не се боеше от него?
	_Навярно последния път, когато бе прегръщал нея._
	— Направихме ли го, Мара? — тихо прошепна той в ухото й, устните му бяха толкова близо, че бръснаха нежната му извивка, топлата кожа.
	Не можа да устои и пое меката част в устата си, хапейки го със зъби, докато тя не потръпна от удоволствие.
	_Не от страх._
	— Чукахме ли се?
	Тя застина при думата, порочна и жарка до чувствителната кожа на шията й. Прониза го чувство на вина, въпреки че не желаеше да го признае. Въпреки че отказваше да съжалява, задето я бе обидил.
	А и не беше длъжен.
	Жената водеше своите битки. В този миг тя извърна глава и му отвърна подобаващо, притискайки меките си устни към ухото му, нежно го целуна веднъж, два пъти, преди да захапе меката част, изпращайки вълна на удоволствие по цялото му тяло. Мили боже, той желаеше тази жена, както не бе пожелавал никоя друга в живота си. Макар да знаеше, че беше чиста отрова.
	Макар тя да го доказа, отдръпвайки устни от него, изпълвайки го с отчаяния копнеж отново да ги почувства, и пророни:
	— Ако ти кажа, ще опростиш ли дълга?
	Тя беше най-изкусният противник, когото някога беше срещал.
	Защото в този миг той действително смяташе да го направи. Да прости всичко и да й позволи да избяга. И може би щеше да го направи, ако можеше да му върне спомените.
	Но тя му бе отнела и тях.
	— О, Мара — въздъхна Темпъл и бавно я пусна, завладян едновременно от две чувства: ярост и от нещо, смайващо приличащо на разочарование. Отдаде се на първото и пренебрегна второто. — Нищо, казано от теб, не може да ме застави да ти простя.
	Скочи от подиума, извика мадам Ебер и се скри в тъмнината.
	Модистката отново влезе. Държеше в ръцете си купчина от атлаз и дантела и приближи към Мара.
	— Mademoiselle, s ’il vous plait* — рече тя и показа с жестове на Мара, че трябва да облече роклята.
	[* Госпожице, моля (фр.). — Б.пр.]
	Мара се поколеба, но Темпъл бе забелязал как гледаше роклята, като човек, който не беше ял от няколко дни, а французойката й предлагаше храна.
	Той я наблюдаваше как първо започна да промушва главата си, а сетне зашари с ръце, за да открие отворите на ръкавите. Дъхът му секна за миг и главата му се замая. Извърна се към французойката и промърмори:
	— Не желая тя да облича чужди дрехи. Искам всичко да е ушито специално за нея. От вас.
	Мадам Ебер го стрелна с поглед.
	— Разбира се. Тази рокля е да се определи моделът. Вие изказахте желание лично да одобрите колекцията.
	Мара нададе възглас на несъгласие, когато главата й най-после излезе на светло.
	— Не ти ли стига, че ме унижаваш с присъствието си по време на пробата? А трябва да избереш и роклята?
	Мадам Ебер вече нагласяше диплите на роклята и я закопчаваше на гърба, давайки възможност на Темпъл да се наслади на гледката на Мара в бледомораво атлазено великолепие. Роклята й беше малко тясна в бюста и малко широка в талията, но изглеждаше впечатляващо.
	Той никога досега не бе вярвал, че дрехата може да разкраси една жена. Жените си бяха жени, ако бяха привлекателни, си оставаха такива, без значение какво бяха облекли. А ако не бяха, ами… платът не можеше да сътвори магия.
	При все това тази рокля навярно беше вълшебна с красивата си кройка и начина, по който трепкаше призрачно на светлината на свещите. Нежният цвят подчертаваше прекрасната кожа на Мара, червените оттенъци в косата й и синьото и зеленото в очите й.
	Проклятие! Започваше да разсъждава като жена.
	Проблемът беше, че това беше Мара, която той никога не беше познавал, тази, с която никога не бе имал шанса официално да се запознае. Жената, отраснала в безбожно богатство, в чиито крака беше целият Лондон. Тази, която трябваше да стане херцогиня Ламонт.
	И дявол да го вземе, ако в тази рокля тя действително не изглеждаше като херцогиня.
	Да, истинска херцогиня.
	Истинска лейди.
	Толкова истинска, че Темпъл искаше да протегне ръка и да…
	_Не._
	— Деколтето трябва да е по-ниско изрязано.
	— Mais non*, Ваша Светлост — възрази шивачката. — Корсажът е идеален. Вижте как само открива, без да разкрива.
	[* Съвсем не (фр.). — Б.пр.]
	Разбира се, тя беше права. Корсажът беше най-безупречната част на роклята, с красива кройка, достатъчно дълбок, за да дразни, без да е вулгарен. Темпъл го бе забелязал в мига, в който Мара облече роклята, не му убягна как изкусно подчертаваше съблазнителните й гърди, обсипани с лунички. Толкова изкусителни, че му се искаше да преброи и да запише в каталог всички тези малки петънца.
	Да, корсажът бе идеален.
	Но той не искаше да е идеален.
	Искаше да е погубващ.
	— По-ниско.
	Шивачката погледна към Мара и на Темпъл му се прииска тя да възрази. Да се възпротиви на заповедта му. Да настоява деколтето да остане такова, каквото е.
	Тогава той щеше да се почувства по-добре и нямаше да изпитва яд към самия себе си.
	Естествено, тази негодница отлично го разбираше. Знаеше, че той иска тя да му се опълчи. И тъкмо поради това Мара изправи рамене, после леко сведе глава в знак на покорство, макар той да бе сигурен, че е напълно престорено, и не промълви нито дума.
	Заставяйки го да се почувства като най-големия мерзавец на света.
	— Колко време? — излая той въпроса към модистката.
	— Три дни.
	Темпъл кимна. Три дни идеално го устройваха.
	— Ще й е нужна и маска.
	— Защо? Нима целта не е да ме разобличиш? — попита Мара вместо шивачката. В тона й се долавяше раздразнение, задето я бяха изключили от разговора. — Защо да се крия?
	Темпъл погледна право в очите й. Тя беше тополата, а той — бурята. Тази жена нямаше да се прекърши. В погледа му проблесна възхищение, но той побърза да го потуши. Тя го бе погубила. Бе откраднала живота му.
	— Ще се криеш, докато аз не реша да те изоблича.
	Мара застина.
	— Съвсем справедливо — промърмори. Остана мълчалива, докато шивачката разкопчаваше роклята и Темпъл стисна зъби, когато дрехата започна да се свлича. Изпита искрена благодарност, щом тя я подхвана и я притисна към гърдите си, преди отново да се разголи пред него. — Кажете ми, Ваша Светлост, от сега нататък винаги ли ще трябва да се събличам във ваше присъствие?
	В стаята изведнъж бе станало горещо и задушно и Темпъл закопня за ринга, ръцете го засърбяха да удари някого. Не мислеше, че ще понесе отново да я види само по бельо.
	Наклони глава.
	— С удоволствие ще те оставя сама — избоботи той и се запъти към предната част на ателието, но се спря пред завесата и додаде: — Но когато се върна, най-добре се подготви да ми разкажеш истината за онази нощ. Няма да те оставя на мира, докато не го направиш. Не, това не подлежи на обсъждане.
	И без да дочака отговора й, Темпъл пристъпи зад завесата и огледа оскъдно осветеното помещение, задръстено от топове плат и най-различни дрънкулки. Пое дълбоко дъх и прокара длан по дългия стъклен шкаф в очакване на разрешение да се върне.
	В очакване тя отново да се облече.
	И кутията на Пандора да се затвори.
	Машинално протегна ръка към кошничката, поставена върху стъкления плот, и извади дълго тъмно перо. Повъртя го между пръстите си, дивейки се на мекотата му. Запита се как ли щеше да изглежда в косата й. До кожата й.
	_В нейните пръсти до неговите._
	Захвърли перото, сякаш го бе изгорило, и се извърна към пробната. Видя мадам Ебер да го чака до завесата.
	— Зелено — заяви тя.
	Не му пукаше какъв ще е цветът на роклята. Нямаше намерение да обръща внимание на подобни дреболии.
	Но въпреки това каза:
	— Искам и в бледомораво. Като тази, която тя пробва.
	Дългогодишният опит не позволи на мадам Ебер да издаде мислите си, но при все това настоя:
	— Тази дама трябва да носи предимно зелено.
	За миг Темпъл се замисли над думите й, представяйки си Мара в зелена рокля. В атлаз, дантели и фино долно бельо — прозрачни долни ризи, извезани корсети и копринени чорапи, свличащи се на пода.
	Беше готов да заплати щедро, за да види краката й.
	_Може би ги беше виждал._
	Отново го обзе смущение. Дразнеше го самата мисъл, че тя пазеше тайни от него. Тайни, които засягаха и него, не само нея.
	— Изберете такъв цвят, какъвто желаете. Все ми е едно. — Темпъл се мушна покрай французойката. — Но нека едната рокля да е в бледомораво.
	— Темпъл. — Името, изречено от мадам Ебер, го накара да спре и когато той се извърна с ръка върху завесата, тя добави: — Доверете ми се, обличала съм много жени за вас.
	— Жени от „Ангела“.
	Незнайно защо, уточнението му се струваше важно.
	Французойката не възрази.
	— Да, тази не е като останалите.
	Много слабо казано.
	— Не, не е.
	— Дрехите — продължи мадам Ебер — притежават неоспорима власт. Те могат да променят всичко.
	Разбира се, това бяха пълни глупости, но той не беше в настроение да спори с модистката, затова я остави да довърши.
	— Внимавайте какво си пожелавате.
	Само това му липсваше. Загадъчна френска шивачка.
	Отметна завесата и погледът му се стрелна към подиума, където преди няколко минути стоеше Мара в красивата рокля, горда и висока като топола.
	Но сега подиумът беше празен.
	Както и стаята.
	_Мамка му._
	Накрая тя все пак беше избягала.


>	Глава 6

	Три минути. Може би по-малко.
	С толкова разполагаше, за да се скрие, преди той да хукне да я търси.
	А ако я залови, вечерта щеше да приеме съвсем друг обрат.
	Не че това вече не се бе случвало.
	Мара се обви по-плътно в пелерината и мислено благодари на Лидия, задето бе настояла да купи най-топлата дреха за зимните разходки с момчетата. Затича надолу по уличката зад модното ателие, отчаяно опитвайки се да открие малка ниша, където да се притаи и да го изчака да излезе. Беше успяла да избяга, докато кочияшът му не гледаше. За пореден път съдбата беше на нейна страна.
	А сега трябва да се скрие.
	Колкото може по-близо до магазина.
	Темпъл ще реши, че е избягала. Ще пресметне колко време е минало и какво разстояние би могла да измине и ще започне да претърсва района наоколо. Мара трябваше просто да се спотайва тихо и да чака Темпъл да мине покрай нея.
	Той никога нямаше да се досети, че тя е останала наблизо.
	През изминалите дванайсет години младата жена се бе научила да се крие. Всъщност се бе научила да се крие през първите дванайсет часа, след като бе избягала. Но сега не разполагаше с пощенска карета с добре платен кочияш и цял легион хора, готови да й помогнат. Сега се намираше в Мейфеър, в най-тъмната нощна доба. И освен това бе разгневила един от най-могъщите мъже в Лондон.
	Ако я залови, най-вероятно щеше да я принуди да му разкаже цялата истина.
	Но истината за онази нощ, за живота, й беше единственото й оръжие. И проклета да е, ако му позволи толкова лесно да й го отнеме.
	Ала тя не бе избягала заради това. Беше избягала, защото се опасяваше, че може би няма да съумее да му устои, както някога си бе мислила.
	Сърцето й заби по-силно.
	Слава на Бога за странната архитектура на Мейфеър. Мара много бързо се изгуби сред лабиринта от потайни кътчета и тесни улички и се скри зад голяма купчина, един бог знаеше от какво, опитвайки се да не диша прекалено дълбоко заради отвратителната воня.
	_Дори аристократите правеха боклук._
	Впрочем тя от опит знаеше, че аристократите правят повече боклук, отколкото всички останали. А и често изхвърляха почти годни за употреба вещи и храни.
	Е, различните хора имаха различно отношение към нещата.
	_Стъпки._
	Тежки, мъжки стъпки.
	Мара притисна челото си о коленете, опитвайки се да стане колкото може по-малка, и замря неподвижно, затаила дъх. Чакаше го да отмине.
	Когато стъпките заглъхнаха, тя скочи на крака, тъй като знаеше, че бе настъпил най-важният момент. Трябваше да бяга. Надалече и бързо. В противоположна посока.
	_Нищо нямаше да се получи. Сега съдбите на двамата бяха неизбежно преплетени._
	Но за тази нощ може да се получи. А като се отдалечи от него, ще има възможност да помисли. Да събере силите си. Да измисли стратегия. Да започне война.
	Мара си пое дълбоко дъх, за да се успокои, и хукна по уличката, но не бе изминала и два метра, когато се блъсна право в някаква човешка грамада.
	_Темпъл._
	Само че не беше. Тя почти мигом го разбра, защото той събуждаше у нея много чувства — ярост, объркване и раздразнение, но никога не я бе карал да изпитва страх.
	За разлика от мъжа, който в момента я стискаше толкова силно, че й причиняваше болка, и я задушаваше със зловонния си дъх.
	— Виж ти, виж ти, к’во си гепихме тук?
	Мара застина като заек, уловен в капан. Мъжът я метна към спътника си, който я стисна в желязната си хватка, докато първият преценяващо я оглеждаше от главата до петите. Той похотливо се ухили, разкривайки прогнилите си зъби.
	— Не сме ли най-големите късметлии в Лондон тази нощ? Девойчето само ни падна в скута.
	Похитителят й се наклони по-близо и заговори в ухото й, заливайки я с противния си дъх:
	— Точно там и ще останеш за малко.
	Думите я накараха да се окопити и тя започна да се съпротивлява, риташе и се извиваше, но мерзавецът я стисна още по-здраво и отново я заля миризма на пот и мръсни дрехи, от дни не видели сапун и вода. Мъжът се наклони и прошепна в ухото й:
	— Не обичаме, когато женските си вирят надменно носа.
	— Е, в такъв случай имате малък проблем, защото аз съм точно от тях — тросна се тя.
	Той я повлече отново в уличката и толкова силно я запрати към каменната стена, че въздухът изскочи от дробовете й. Обзеха я страх и паника и тя се затърчи под лапата му, нямаше сили дори да извика.
	Не можеше да си поеме достатъчно въздух.
	_Не можеше да диша._
	Мара знаеше, че не я беше блъснал толкова силно, че да я убие. Просто бе изстискал въздуха от дробовете й. Но това беше достатъчно, за да я вцепени от ужас.
	Но след миг яростта измести страха.
	В очите й запариха сълзи и тя започна да се бори още по-отчаяно, готова на всичко, за да се освободи от желязната му хватка. Извиваше се и се мяташе, но той продължаваше да я държи. Със свободната си ръка дръпна пелерината и копчетата се разлетяха на всички страни, преди да сграбчи полите й, вдигайки ги нагоре. Леденият въздух се обви около глезените, прасците и коленете й.
	— Дръж я! — заповяда първият и започна да разкопчава панталона си.
	Думите му като по чудо изпълниха дробовете й с въздух, прогониха паниката и възвърнаха силите й.
	Мара с подновено настървение впи нокти в насилника, ръцете й удряха където сварят, но не можеше да се мери с него. Тогава смени тактиката и заопипва подплатата на пелерината си, търсейки ножа. Опита се да се запази спокойствие и да се съсредоточи.
	Откри ножа точно в момента, когато почувства ръцете на другия мъж да я сграбчват грубо над коляното. Затвори очи, неспособна да се отърси от образа на отвратителните мръсни ръце върху кожата й. С един замах измъкна ножа.
	Но мръсникът го видя, преди тя да успее да го използва. Сграбчи ръката й.
	Беше прекалено силен за нея.
	Измъкна оръжието и притисна стоманеното острие до гърлото й.
	— Тъпа женска. Тез’ оръжия са бая опасни за таквиз кат’ теб.
	Страхът се превърна в ужас.
	И изведнъж мъжът изчезна, повече не усещаше тежестта му, а ножът й издрънча върху калдъръма. Всичко това бе съпроводено с оглушителен рев, който би трябвало да усили страха й, но вместо това тя се изпълни с облекчение, каквото не бе изпитвала никога досега в живота си.
	_Темпъл._
	Тя беше свободна, насилникът я бе пуснал в мига, в който херцогът се бе появил. Отначало се опита да помогне на приятеля си, но сега стоеше по-назад, неспособен да откъсне очи от схватката. Мара също бе побързала да отстъпи назад, сви се до стената, притисна колене към гърдите си и впери очи в двамата мъже.
	Сега Темпъл налагаше с юмруци нападателя й, притиснал го към същата стена, където стоеше тя допреди миг. Без съмнение, негодникът бе изпълнен със същия страх, както самата тя допреди малко, докато най-известният боксьор на Англия използваше цялото си умение и сила, за да въздаде правосъдие.
	Но това не беше професионалният боксьор, който се биеше по правилата, влагайки спортен дух в боя.
	Този Темпъл жадуваше кръв. Движенията му бяха прецизни и пестеливи, несъмнено резултат от многогодишни тренировки и практика, но във всеки удар се усещаше мощта на гнева му. Той удряше отново и отново, докато в един момент стана ясно, че единствено движещата сила на юмруците му помагаше на бандита да остане на крака.
	Темпъл беше по-силен дори от земното притегляне.
	Вторият мъж, застанал в уличката, изглежда, бе осенен от същото прозрение и реши, че е далеч по-важно да спаси себе си, отколкото приятеля си. Опита се да се промъкне незабелязано край Темпъл с надеждата да си плюе на петите и да избяга.
	Но късметът не беше на негова страна.
	Темпъл захвърли нещастния си противник, който се свлече в безформена купчина в краката му, протегна ръка, сграбчи втория мъж за врата и го запрати върху земята. Мара зърна блясъка на сребро в ръката на злодея. Беше нейният нож. Той го бе намерил в тъмното.
	— Нож! — извика тя и се надигна, готова да се включи в боя.
	За да го защити, както той бе защитил нея. Обаче преди да успее да се намеси, Темпъл се отпусна на коляно редом с мъжа и започна да го налага с юмруци, сякаш оръжието не можеше да го нарани. Като че ли беше недосегаем.
	Острието проблесна във въздуха, но херцогът го изби от ръцете на бандита. Ножът се изтърколи върху камъните и спря на сантиметри до ботушите на Мара. Тя го вдигна и го стисна здраво в ръце, без да откъсва поглед от Темпъл.
	Този път той заговори, ударите продължаваха да се сипят, докато натъртено процеждаше през стиснатите си зъби.
	— Ти. Никога. Повече. Няма. Да нараниш. Друга. Жена.
	Мъжът изскимтя.
	Темпъл се надвеси над него.
	— Какво каза?
	Нещастникът отново изскимтя.
	Темпъл го повдигна за реверите на палтото му, сетне го пусна. Главата на насилника се удари върху калдъръма.
	— Не те чувам.
	Мъжът поклати глава със затворени очи.
	— Аз… няма.
	Темпъл го цапардоса още веднъж.
	— Няма какво?
	— Да наранявам друга.
	— Друга какво?
	— Друга жена.
	Темпъл клекна, разтворил широко мощните си мускулести бедра. Дишаше тежко и учестено.
	— Ставай.
	Мъжът се подчини и с усилие се изправи на крака.
	— Прибирай жалкото си приятелче, ако не искаш да предаде богу дух.
	Мъжът помогна на пъшкащия си приятел да се изправи и колкото се може по-бързо го поведе надолу по уличката.
	Тя дълго гледа след тях, докато се отдалечаваха, после извърна поглед към Темпъл, който се взираше в нея от мястото си, на няколко крачки, неподвижен като камък. Когато погледите им се срещнаха, всичко се промени. Той тихо изруга и бавно пропълзя на четири крака към нея.
	— Мара?
	В секундата, когато името й се отрони от устните му, тихо, с хриплив глас, тя се изтръгна от вцепенението и цялата затрепери в мрака на мръсната лондонска улица. Темпъл тутакси се озова до нея и се протегна. Но ръката му застина във въздуха, само на сантиметри от нея. Дори по-малко. Без да я докосне. Навярно не искаше да я изплаши, предположи младата жена. Не искаше да се натрапва.
	Движението беше толкова нежно, толкова грижовно, като на истински приятел.
	_Ти дойде_ — искаше й се да каже. — _Благодаря ти._
	Ала не можа да произнесе думите. И не беше нужно, защото Темпъл отново тихо изруга и я привлече в мощната си прегръдка.
	И за пръв път от години Мара се почувства в безопасност.
	А може би за пръв път в живота си.
	Тя се притисна към него, наслаждавайки се на топлината, на силата му. Ръцете му се обвиха около нея, притеглиха я здраво към гърдите му, главата му се сведе над нейната и цялото му тяло закрилнически я обгърна.
	— Вече си в безопасност — прошепна той. — В безопасност си — повтори и я залюля напред-назад. — Те няма да се върнат.
	Устните му докоснаха слепоочието й, докато говореше.
	И тя му повярва.
	Повярва на ласкавия глас и ласкавите ръце, доскоро безмилостно оръжие срещу гнусните й нападатели, въздаващи справедливо възмездие, които сега я милваха нежно по гърба, надолу по краката, внимателно подпъхваха полите около нея, разпръсквайки топлина до всички части на тялото й, сковани от студ и страх.
	— Ти ги победи — пророни тя. — Те бяха двама. А ти беше сам.
	— Казах ти, аз никога не губя.
	В тона му прозвуча безгрижие, което тя усещаше, че не изпитва.
	Но при все това думите я накараха да се усмихне.
	— Каква самонадеяност.
	— Не е самонадеяност, а истина.
	Мара не знаеше какво да отвърне на това, затова само промърмори:
	— Ти си без плащ.
	Темпъл се поколеба за миг, сетне рече:
	— Нямаше време. Трябваше да те открия.
	И го бе направил.
	— Благодаря ти — промълви тя, но думите прозвучаха някак странно, задавено и непривично.
	Той я придърпа още по-близо до гърдите си.
	— Не ми благодари — прошепна. — Бях дяволски ядосан.
	Тя се усмихна, заровила глава на гърдите му.
	— Мога да си представя.
	— Може би още съм ядосан, но ще трябва да почакаш, докато се отърся от ужаса.
	Мара рязко вдигна глава и мислено прокле заобикалящия ги мрак, защото искаше да види очите му.
	— Ужас?
	Темпъл се извърна.
	— Това няма значение. Сега вече си в безопасност.
	И наистина беше. Защото той беше с нея.
	Забележително.
	— Но ти как…
	— Казах ти, че ако избягаш, ще те намеря — прекъсна я той с лека усмивка.
	Мара поклати глава, чувствайки как сълзите напират в очите й. Той я бе подминал. Тя го бе чула.
	_И въпреки това я бе открил._
	Темпъл отметна косата от лицето й.
	— Нарочно те подминах и се върнах.
	— Ако не го беше направил…
	Той поклати глава и отново я притисна здраво към гърдите си.
	— Но го направих — рече твърдо.
	Да, направил го беше. Тя беше в безопасност.
	— Благодаря ти — прошепна Мара и отпусна ръка върху неговата.
	Темпъл се скова и изсъска от болка.
	Мара мигом се изправи, ръката й се отпусна върху бедрото му.
	— Ръката ти.
	Херцогът поклати глава.
	— Дреболия.
	Върху сакото му имаше дълбок процеп и когато дръпна плата, тя напипа подобен разрез върху фината ленена риза отдолу и върху кожата.
	— Той те е ранил. — Копчетата на сакото се бяха откъснали по време на боя и без съмнение, се бяха пръснали върху тъмните камъни. Мара разтвори единия ревер. — Свали го — рече тя и започна да развързва вратовръзката, за да стигне до яката на ризата. — Раната трябва да се почисти и превърже.
	Темпъл улови ръката й.
	— Всичко е наред.
	— Не, не е — възрази младата жена, залята от чувство на вина. — Не биваше да бягам.
	Той застина, погледът му откри нейния.
	— Какво?
	— Ако не бях избягала…
	Тя го бе наранила.
	_Както винаги._
	— Не.
	Тя не му обърна внимание, отскубна ръката си и отново се зае с вратовръзката.
	Темпъл отново я спря, едната му ръка се притисна към бузата й, топла и уверена.
	— Не го казвай. Не го мисли. Вината не е твоя.
	Тя се взря в черните му очи и тихо рече:
	— Ти си ранен.
	Ъгълчето на устата му се повдигна нагоре.
	— Ръцете ме сърбяха да ступам някого.
	Мара поклати глава.
	— Случилото се не беше обикновена тупаница.
	— Аз не бих бил толкова сигурен — подкачи я той, преди да стане сериозен. — Онези мъже бяха зверове. А ти…
	Той замълча, но беше късно; казаното напомни и на двамата кой беше той.
	Или кои бяха те двамата.
	Ала сега беше неин ред да се погрижи за него.
	— Трябва да се прибереш у дома — заяви тя, изправи се и протегна ръка, за да му помогне да стане.
	Той пренебрегна ръката й и се изправи на крака с едно-единствено грациозно движение. Когато застана в цял ръст, се спря за миг и тя реши, че чувства слабост заради болката от раната. Побърза да мушне рамото си под здравата му ръка.
	— Облегни се на мен.
	Смехът му, подобен на кучешки лай, разцепи тъмнината.
	— Не.
	— Защо не?
	— Ами вероятността да те смажа?
	Мара се усмихна.
	— Аз съм по-силна, отколкото изглеждам.
	Темпъл сведе поглед към нея.
	— Мисля, че сега за пръв път ми каза истината.
	От думите му я прониза нещо необяснимо. Едновременно вълнуващо и тревожно, примесено с още половин дузина други емоции.
	— Ще го приема за комплимент.
	— Би трябвало.
	Не. Тя не искаше да го харесва.
	_Прекалено късно._
	— Тогава защо да не се облегнеш на мен?
	— Не ми е нужна помощ.
	Мара се вгледа изпитателно в лицето му и съзря нещо в челюстта му, в твърдата линия на устните. Нещо познато.
	Колко пъти тя бе заявявала същото на онези, които й предлагаха помощ? Беше живяла толкова дълго сама, че мигновено отхвърляше мисълта, че някой може да й предложи помощта си, без да очаква нещо в замяна.
	Или още по-лошо, без да стане част от живота й.
	— Разбирам — промълви тя меко.
	Помежду им се възцари продължително мълчание, преди Темпъл едва чуто да каже:
	— Понякога наистина мисля, че ме разбираш.
	Взе ръката й и тя замря от допира му. Той я погледна и попита:
	— Трябва ли да плащам и заради това?
	Думите му бяха напомняне за тяхната сделка, за противоречията помежду им. Но в докосването му нямаше противоречие. Плъзването на топлата, груба кожа върху нейната я изпълни с наслада. Наслада, която не искаше да признае, но не можеше да отрече.
	— Не — отвърна Мара, потръпвайки от студения вятър. — Няма да плащаш за това.
	Докато вървяха към каретата, Темпъл не пророни нито дума. Като че ли в тъмнината помежду им се установиха дружески отношения, които навярно щяха да изчезнат на дневна светлина, когато си спомнят за своето минало и настояще. Или вече предначертаното им бъдеще.
	Затова тя също не заговори.
	Остана мълчалива, когато излязоха от уличката и завиха към каретата, както и когато кочияшът скочи от капрата и се приближи, за да им помогне. Мълча и когато се озоваха в тихото тъмно купе, прекалено тясно, за да не се докосват коленете им. Но тя не се отмести, прекалено горда, за да издаде, че близостта му има значение.
	Не заговори и когато пристигнаха пред градската му къща, а той скочи на студената тъмна лондонска улица и рече:
	— Ела вътре.
	Не й бяха нужни думи и когато го последва.

	* * *

	— Историята на нашето запознанство е прекалено опетнена от насилие, Ваша Светлост — заяви Мара, отново обръщайки се към него с титлата му, когато се озоваха в библиотеката, където тя за пръв път бе разкрила самоличността си и причината за появата си.
	Където го бе упоила за втори път.
	Темпъл свали сакото си и остана по изцапаната с кръв риза.
	— И чия е вината? — попита той.
	Думите прозвучаха много по-нежно, отколкото тя очакваше.
	_Нежно._
	Колкото и да беше странно, но точно тази дума внезапно й хрумна, макар че тя съвсем не подхождаше на мъжа, известен в Лондон с жестоката сила и непобедимата си мощ.
	Но към нея той някак си проявяваше едновременно твърдост и мекота.
	Темпъл изсъска от болка, когато отлепи ризата от ръката си, изхлузи я през глава и я метна в ъгъла, разкривайки дълбока рана от нож точно над широката ивица кожа, покрита с черна геометрична рисунка с особени заврънкулки. Погледът на Мара неволно се стрелна към този своеобразен маншон. И към близнака му върху другата ръка. Мастило. Беше виждала подобно нещо и преди, но никога върху някой като него.
	Никога върху аристократ.
	Темпъл донесе гореща вода и чисти ленени кърпи с ловкостта на човек, който не за пръв път се прибира в празната къща и сам се лекува. Той се настани в креслото до камината, в която бе разпалил огъня още щом влязоха в библиотеката, и пусна кърпата в горещата вода.
	Движението му я изтръгна от унеса й и Мара се приближи към него.
	— Остави на мен — рече меко и потопи кърпата, а той се отпусна назад.
	Тя грижливо изстиска кърпата, преди да се заеме с почистването на раната.
	Той не възрази, което я учуди. Учуди и двамата.
	Темпъл мълчеше, а Мара се застави да гледа само раната, правия разрез, разкъсал плътта, напомнящ й за отвратителното насилие, на което можеше да бъде подложена. От което той я бе спасил.
	Съзнанието й беше обсебено от мисълта да не го докосва никъде другаде, освен там — мястото над широката ивица черна кожа, където сякаш мракът, стаен в душата му, бе изплувал на повърхността във вид на красиви шарки, толкова порочни и несъвместими с неговия произход. Съвършено неуместни за един херцог.
	Мрак, за чието съществуване тя имаше вина.
	Мара се стараеше да не диша прекалено тежко, макар че неговият аромат — карамфил и мащерка, смесен с нещо неопределимо, но типично за Темпъл — дразнеше сетивата й, предизвикваше я да го вдишва по-дълбоко.
	Вместо това се съсредоточи върху раната и с внимателни движения почистваше ръката му от засъхналата кръв и попиваше свежата. Гледаше само кърпата, която потапяше във вече порозовялата вода.
	Стараеше се да не отмества взор към останалите белези, нашарили торса му. Нито към мамещите хълмове и падини на гърдите му, към тъмните завити косъмчета, макар че пръстите я сърбяха игриво да ги разроши.
	— Не си длъжна да се грижиш за мен — изрече Темпъл.
	Думите прозвучаха особено меко в тихата полутъмна стая.
	— Разбира се, че съм длъжна — отвърна тя, без да го поглежда, тъй като усещаше втренчения му поглед. — Ако не бях аз…
	Ръката му улови нейната и я притисна към вече почистените му гърди и твърдите къдрави косъмчета погъделичкаха китката й.
	— Мара — промърмори той, името й прозвуча някак чуждо в устата му, сякаш принадлежеше на друга жена.
	Този мъж, този дом не бяха за нея.
	Тя изви ръката си в дланта му и той я пусна, позволявайки й да се върне към прекъснатата работа, сякаш никога не я бе докосвал.
	— Е, тогава се погрижи за мен.
	— Раната трябва да се зашие — отбеляза тя.
	Веждите му се стрелнаха нагоре.
	— Нима разбираш кога една рана трябва да се зашие?
	Мара бе шила много рани в живота си. Повече, отколкото можеше да преброи. Прекалено много още в детството си. Но не каза на глас нито едно от тези неща.
	— Разбирам. И тази е една от тях.
	— Предполагам, че ще ми излезе скъпо, нали?
	Думите я изненадаха. И й напомниха за споразумението им. За кратко тя си бе позволила да се преструва, че двамата бяха различни хора. На различно място.
	Глупачка!
	Нищо не се бе променило през тази нощ. Той все още жадуваше за отмъщение, а тя все още се нуждаеше от пари. И за двамата щеше да е по-добре да не го забравят.
	Пое дълбоко дъх, за да се успокои.
	— Ще се спазарим.
	Едната черна вежда се повдигна.
	— Назови цената си.
	— Два паунда — отвърна тя и потръпна от отвращение.
	Нещо проблесна в очите му. Скука? Не. Изражението изчезна, преди тя да успее да го определи, а той вече посягаше към масичката до лакътя му. Отвори малкото чекмедже и извади игла и конец.
	— Ший тогава.
	Хрумна й, че само мъж, който редовно е раняван, ще държи игла и конец подръка. Погледът й се плъзна по гърдите на Темпъл, проследявайки двайсетината белези на различен етап на заздравяване. Навярно бяха дори повече.
	Колко ли болка бе изтърпял този мъж през последните дванайсет години?
	Мара пропъди въпроса, приближи се до бюфета и наля два пръста уиски в една чаша. Когато се върна при него, Темпъл поклати глава.
	— Няма да изпия това.
	Тя го изгледа косо.
	— Не съм сложила опиат вътре.
	Темпъл килна глава.
	— Въпреки това предпочитам да съм сигурен.
	— И без това не беше за теб — рече Мара и пусна иглата в чашата, преди да отреже дълъг конец.
	— Това е напразно хабене на свястното уиски.
	— Ще направи шиенето по-малко болезнено.
	— Глупости.
	Тя повдигна рамо и рече:
	— Жената, която ме научи да шия рани, го научила от мъже, участвали в сражения. Звучи разумно.
	— Несъмнено всеки мъж по време на сражение иска да има бутилка с уиски подръка.
	Без да обръща внимание на думите му, Мара старателно вдяна конеца в иглата и отново се съсредоточи върху раната.
	— Ще боли.
	— Въпреки добавката на моето превъзходно уиски?
	Тя промуши иглата.
	— Ти ми кажи.
	Темпъл трепна и изхриптя:
	— По дяволите.
	Тя повдигна вежда.
	— Да ти налея ли сега няколко пръста?
	— Не. Предпочитам да виждам ясно оръжието в ръката ти.
	Устните й леко се извиха. Не биваше да й е толкова забавно с него. Не биваше да го харесва. Той беше враг, а не приятел.
	Младата жена бързо и ловко се зае да шие раната. Когато след края на последния бод отряза конеца, Темпъл отново протегна ръка към чекмеджето и извади бурканче с мехлем. Тя го отвори и тутакси я лъхна познатият аромат на карамфил и мащерка.
	— Затова ухаеш така.
	Той дяволито повдигна вежди.
	— Забелязала си моето ухание?
	За неин най-голям срам, страните й пламнаха.
	— Невъзможно е да не се забележи — оправда се Мара.
	Поднесе стъкленото съдче към носа си, вдъхна аромата и приятни тръпки плъпнаха по гърба й. Топна пръст в него и намаза възпалената кожа около раната, като се стараеше да не му причини болка. После сгъна надве чиста ленена кърпа и внимателно превърза ръката.
	След като свърши, се прокашля и изрече първото нещо, което й дойде наум.
	— Ще остане ужасен белег.
	— Не е първият, нито последният.
	— Но е единственият, за който аз съм отговорна — възрази Мара. Темпъл се засмя и тя не можа да се сдържи, вдигна глава и най-сетне срещна тъмния му поглед. — Забавно ли ти се струва?
	Пациентът й сви рамене.
	— Струва ми се интересно, че се нагърбваш с отговорността за единствения белег, който няма нищо общо с теб.
	Очите й се разшириха.
	— Значи останалите имат?
	Той наклони глава и изпитателно я изгледа.
	— Всеки един е спечелен в бой. Боеве, които нямаше да водя, ако не бях…
	Поколеба се и Мара неволно се зачуди как ще довърши изречението.
	_Ако не бях погубен._
	_Ако не бях съсипан._
	_Ако не бях обезчестен._
	— … Темпъл — довърши той.
	_Темпъл._ Името, което бе приел чак след като тя бе избягала. След като го бяха прогонили от семейството, обществото и още един бог знае от къде. Името, което нямаше нищо общо с живота, който бе водил дотогава. В този живот, в който той беше Уилям Хароу, маркиз Чейпин. Наследник на херцогство Ламонт.
	Всесилен аристократ.
	Докато тя не го бе лишила от тази сила.
	Мара го погледна, изучавайки белезите му. Картата с бели и розови линии, завършващи с едноседмични синини, клеймото на професията му.
	Само че това не беше професия.
	Този мъж беше богат и знатен и независимо дали върху него тегнеше вината за смъртта й, той не беше длъжен да се бие. И въпреки това го бе направил.
	_Темпъл. Боецът._
	Тя го бе направила такъв. Може би заради това й се струваше съвсем правилно сега да се погрижи за него.
	Кой се бе грижил за него преди?
	Ала тъй като не можеше да зададе този въпрос, тя се задоволи с друг:
	— Защо Темпъл?
	Той пое дълбоко дъх, здравата му ръка се стисна в юмрук, после се отпусна.
	— Какво имаш предвид?
	— Защо си избрал това име?
	Той се подсмихна накриво.
	— Навярно заради телосложението ми.
	Това беше лекомислен, отработен отговор. Дългите години практика, когато й се бе налагало да отсява истината от лъжата, й подсказа, че в случая беше последното, но тя реши да не настоява. Вместо това погледът й се плъзна надолу по масивната му ръка до мястото, където върху кожата му изпъкваше широката черна мастилена ивица.
	— А какво е това мастило?
	— Това са татуировки.
	Ръката й сякаш по своя воля се протегна към рисунките, пръстите й приближаваха към него, когато тя осъзна, че прекрачва границите, които сама бе начертала. Спря на косъм от него.
	— Продължавай — подкани я той с нисък глас.
	Тя го погледна, но очите му бяха приковани в ивицата. В пръстите й.
	— Не бива — пророни тя и думите я накараха да се опомни.
	Припряно отдръпна ръката си.
	— Но ти го искаш. — Темпъл сгъна ръката си и мускулите раздвижиха рисунката, сякаш бе оживяла. — Няма да те ухапе.
	В стаята не беше топло, огънят още не се бе разгорял, отвън беше зима, но ръката му пареше. Мара прокара пръсти по сложния рисунък, по извитите линии и тъмното пространство между тях.
	— Как става? — попита, удивена от гладката кожа.
	— С малка игла и голямо шише с мастило — отвърна Темпъл.
	— Кой го е направил?
	Очите й срещнаха черния му поглед.
	Той го отмести към мястото, където пръстите й галеха гладката кожа. Явно му беше приятно.
	— Едно от момичетата в клуба.
	Пръстите й застинаха.
	— Явно е много умела в работата си — промърмори младата жена смутено.
	Темпъл се размърда.
	— Такава е. И слава богу, че има уверена ръка.
	_Твоя любовница ли е?_, едва се сдържа да не попита Мара, но всъщност не желаеше да чуе отговора. Не искаше да я интересува.
	Не искаше да мисли за красивата жена, склонена над него, с таланта си на художник и отвратителната си игла в ръка. Не искаше да мисли какво се бе случило после, след като иглата бе пробола хиляди пъти кожата му. Дори повече.
	— Боля ли те?
	— Не повече, отколкото схватките на ринга всяка божа вечер.
	В крайна сметка болката беше нещо обичайно за него. В крайна сметка това не я интересуваше.
	— Сега е мой ред — заяви той и тя се сепна и насочи внимание към него, а той поясни: — Да задавам въпроси.
	Думите разрушиха магията помежду им и ръката й се отдръпна от неговата.
	— Какви въпроси? — попита Мара, сякаш не знаеше.
	Сякаш през всичките изминали години не знаеше, че рано или късно, ще настъпи моментът, когато ще се наложи да им отговори.
	Искаше той да си облече ризата.
	_Не, не искаше._
	Само че ако той възнамеряваше да я притисне да му разкаже за онази нощ, случила се сякаш преди векове, когато тя бе извършила много съдбовни грешки, може би щеше да е по-добре, ако той беше напълно облечен. Ако внезапно не бе станал толкова неотразим.
	_Не беше внезапно_.
	— Откъде си научила толкова много как да почистваш и превързваш рани?
	Не очакваше този въпрос и в отговор пред очите й се мярнаха десетки картини. Кръв и викове. Ножове и купчини подгизнали от кръв кърпи. Последното издихание на майка й, сълзите на Кит и студеното жестоко лице на баща й, неизразяващо нищо. Никакви чувства. Никаква вина.
	И със сигурност никакви угризения на съвестта.
	Мара заби поглед в ръцете си, в преплетените ледени пръсти, докато внимателно подбираше думите си.
	— За дванайсет години имах възможност да обработвам множество рани — рече накрая.
	Темпъл не каза нищо. Възцарилата се помежду им тишина като че ли продължи цяла вечност. Изведнъж той плъзна пръст под брадичката й и я повдигна, заставяйки я да го погледне право в сериозните черни очи.
	— А сега ми кажи истината.
	Тя се опита да не обръща внимание на начина, по който този най-обикновен жест я хвърли в смут.
	— Ти смяташ, че ме познаваш достатъчно добре, за да разбереш кога лъжа?
	Той дълго мълча, върховете на пръстите му погалиха бузата й до слепоочието, сетне обходиха извивката на ухото й, напомняйки й как й бе шепнал и бе целунал това място в ателието на шивачката. Мара затаи дъх, когато тези пръсти на опитен развратник се спуснаха по шията и докоснаха ямката, където пулсът й бясно бумтеше под кожата, заплашващ да я оглуши.
	И през цялото това време тя го гледаше право в очите, отказвайки да отвърне поглед. Отказваше да му позволи да победи. Дори когато той приближи лице към нейното, повдигна го и леко го наклони, а устните й се разтвориха в очакване на целувките, които той й обещаваше.
	Целувки, които Мара осъзна, че жадуваше повече от всичко на света.
	И той почти й ги дари, устните му леко бръснаха нейните, веднъж, два пъти, нежни като милувка на перце, изпълвайки всяка нейна клетка с болезнения копнеж за истинска целувка, а сетне се отдръпнаха.
	От гърдите й се изтръгна разочарована въздишка и тя изведнъж чу как нисък, хриплив звук заклокочи в гърлото на Темпъл. Младата жена цялата потръпна. Нима той бе изръмжал? Колко скандално! И колко прекрасно!
	Но той не я целуна истински. Вместо това проклетникът заговори:
	— Прекарал съм целия си живот, наблюдавайки как хората лъжат, Мара. Джентълмени и негодници. И се превърнах в страхотен познавач на истината.
	Тя преглътна с усилие, усещайки пръстите му върху гърлото си.
	— И предполагам, че ти никога не си лъгал?
	Темпъл я погледна продължително.
	— Аз лъжа постоянно. Аз съм най-лошият от всички негодници.
	Сега, когато тръпнеше в очакване на целувката, с която той само я дразнеше, тя му повярва. Той наистина беше негодник. Дори по-лошо.
	Ала дори това не й попречи да се запита какво би било, ако му каже истината. Да я разтовари като зидар в идеална малка купчина от тухли в краката му? Цялата истина.
	И ако го направи? Ако му разкаже всичко, което бе направила, и му обясни защо? Ако разголи пред него цялата си душа и му позволи да я съди за добрите й дела, както и за греховете й?
	— Кажи ми истината. — Думите прозвучаха като ласка. Изкушение. — Кого си лекувала, Мара?
	Темпъл замълча, сякаш беше готов да чака цяла вечност за отговора. И изведнъж тя отчаяно пожела да му разкаже.
	_Нищо, казано от теб, не може да ме застави да ти простя._
	Думите отекнаха в главата й, заплаха и обещание в едно. Предупреждение да не се оставя на милостта му.
	Той жадуваше за възмездие, а тя беше средството за постигане на целта му.
	Не биваше да го забравя.
	Истината беше нещо странно и нереално, заради това малцина прибягваха до нея и често прозираше единствено в лъжите на хората.
	— Никой, който е от значение — рече тя. — Аз просто съм добра с иглата, това е всичко.
	— Ще ти платя за истината — настоя той и макар че го изрече нежно, като милувка, думите я жегнаха, силно и болезнено.
	Така се играеше тази игра.
	Мара поклати глава.
	— Истината не е за продан.
	Но Темпъл не бе приключил. Тя го прочете в погледа му. И направи единственото, което можеше да отвлече вниманието му. Повдигна се на пръсти и го целуна.


>	Глава 7

	Ако трябваше да се обзаложи какво ще се случи в тази стая същата вечер, той щеше да заложи всичко, което притежаваше, че сам ще я целуне.
	Темпъл искаше да я целуне от мига, в който я взе в прегръдките си в онази уличка.
	_Дори преди това._
	От момента, когато го бе зашеметила с намека, че през онази нощ преди дванайсет години между тях може би се бе случило нещо повече.
	_Дори преди това._
	След сериозен бой, който не завършва, докато някой от противниците не нанесе решителния удар, винаги има едно неопределено състояние „на ръба“. Тази теория явно беше вярна и когато противникът ти е жена, а нанесеният удар е наслада.
	Затова Темпъл игнорира желанието, сигурен, че то беше просто напрежение след боя, което трябваше да се разсее. Той достатъчно често бе преживявал състоянието „на ръба“ и знаеше, че много скоро щеше да премине.
	Само дето не преминаваше. Напротив, то бушуваше в него, когато Мара неволно докосна ранената му ръка в онази тъмна уличка и го прониза остра болка. И това желание почти напълно го погълна, докато пътуваха в каретата към дома му, толкова го завладя, че той не успя да се сдържи и я покани да влезе вътре.
	С тази молба сякаш нарочно сипа сол в раната, защото знаеше, че ако тя се съгласи, той щеше да я пожелае още по-силно. Дългите й крака, красивото лице и онази коса, която го изпълваше с изгарящия копнеж да я освободи от фибите и фуркетите и да зарови ръце в морето от златистокестенява коприна. Но всичко това бледнееше в сравнение с това колко го възбуждаха нейната воля, хапливите й отговори и остроумните забележки. Тази жена се бе оказала силен и достоен противник.
	Желанието се бе извисило до критичната точка, докато тя шиеше раната му, продължавайки да пази тайните си. И когато той най-после я докосна, то стана непреодолимо, неоспоримо и опасно.
	Така че, да. Темпъл щеше да се обзаложи, че ще я целуне.
	Но не би заложил и пени за това, че тя ще го целуне. И щеше да изгуби, защото Мара Лоу бе пълна с тайни и беше готова на всичко, за да ги опази от него.
	Дори да целуне Херцога убиец.
	И господи, тя наистина го целуна, силната й мека ръка наклони главата му, докато тя се повдигаше на пръсти, завладявайки устните му със своите. Дъхът му секна от нежните й плахи и опустошителни милувки. Дразнеше го с лекото бръсване на устните си върху неговите, пробвайки реакцията му. Мамеща и обещаваща.
	Той се застави да остане неподвижен, да не я докосва, да запази самообладание. Ужасен, че ако я обхване с огромните си груби ръце, ще я изплаши и тя отново ще избяга. И тогава устата й се разтвори под неговата, неопитна и въпреки това толкова съвършена. Върхът на езика й се плъзна по долната му устна — дивна, божествена ласка.
	По дяволите, той беше мъж и всяко въздържание си имаше граници!
	Самообладанието го напусна.
	Темпъл я сграбчи в обятията си и изохка, ниско и глухо стенание, което навярно щеше да я изплаши, ала той не можа да го възпре. Вече нищо не можеше да го удържи, той я стисна по-здраво, наклони глава и леко я повдигна към себе си, откривайки съвършения ъгъл, за да я целуне така, както тя заслужаваше да бъде целувана.
	Сякаш цял живот бе мечтал да я целува.
	Да я направи своя.
	И проклет да е, ако тя не откликна подобаващо. Ръцете й се обвиха около шията му, пръстите й се заровиха в косата му и устата му се впи в нейната, езикът му нахлу в кадифената й мекота и тя въздъхна от удоволствие. Звукът отекна в него, достигна право до най-съкровената му част, която бе твърда и болезнена сякаш от дни — винаги когато беше близо до нея.
	Зъбите му гризнаха долната й устна и той отмаля, когато тя потръпна в обятията му, позволявайки на пръстите му трескаво да извадят фибите и фуркетите от косата й, пускайки на воля златистокестенявия водопад от къдрици. Темпъл плъзна ръце по копринените кичури, погали ги веднъж, после втори път, докато почувства, че повече не може да издържа и трябва да я погледне. Леко се отдръпна и сърцето му се изпълни с радост, когато Мара тутакси се притисна към него, възпротивявайки се на раздялата.
	— Темпъл — задъхано отрони тя с нетърпелива нотка в гласа.
	— Почакай — прошепна младият мъж. — Нека те погледна.
	Тя беше най-прекрасното създание на света. Погледът му жадно я поглъщаше — косите, разпилени върху раменете, червеникавите оттенъци, проблясващи на светлината на свещите, странните й възхитителни очи, пълни със смут и желание. Устните й, подути от целувките му…
	Темпъл отново завладя тези устни, неспособен да им устои. Целува я дълго и страстно, запаметяваше звука на въздишките й, уханието й, божествените извивки на тялото й, притиснато о неговото. Никога досега не бе изпитвал нещо подобно…
	С изключение…
	Той рязко отдръпна глава и очите й мигом се отвориха.
	— Ти наистина трябва да престанеш да спираш — промълви Мара с усмивка.
	Той поклати глава.
	— Когато бяхме при модистката — подхвана и се изпълни с ненавист, когато видя как при тези думи угасва чувствеността в очите й. — Това, което каза…
	_Не за пръв път ме виждате само по бельо._
	— Правили сме това и преди — рече той.
	Погледът й се стрелна към ръката му, към татуировката.
	— Да.
	Не. Не можеше да е вярно! Той щеше да помни това… Колко идеално пасваше устата й на неговата. Как тялото й сякаш бе създадено за неговото.
	Темпъл отново я целуна, този път за проба. Сякаш искаше да провери усещанията си. Щеше да я запомни. Със сигурност щеше да запомни вкуса й. Звуците, които издаваше. Ласките, с които се отдаваше докрай.
	Щеше да я запомни.
	Откъсна се от устните й и се придвижи по-надолу, целуна извивката на шията й, ямката над ключицата, плъзна език по кожата, пробвайки вкуса. Наслади се на въздишката, отронила се от устните й, когато ръцете му дръпнаха връзките на корсажа, разхлабиха го и се пъхнаха под плата, за да погалят твърдото щръкнало зърно.
	Разголиха го на светлината на свещите.
	Мили боже! Той щеше да я запомни.
	Надникна в очите й, замъглени от желание.
	— Правили сме това и преди — повтори той.
	Мара нерешително застина и това колебание го изпълни с разочарование. Нямаше да й позволи да шикалкави. Нямаше да й позволи да излъже. Не и за това.
	Внезапно това му се стори много по-важно от всичко останало. Темпъл дръпна дрехите надолу и видя как под тъмната рокля и светлата долна риза се разкрива още по-светла кожа. Безупречна кожа, добила меднозлатист оттенък на светлината на пламъците в камината.
	Устата му се напълни със слюнка и той приближи устни към твърдото зърно.
	Зърно, което се бе втвърдило заради него.
	Нужна му бе цялата воля, за да застине на един дъх разстояние и да прошепне:
	— Правили сме това и преди.
	— Уилям.
	Името му прозвуча като въздишка в полумрака.
	_Истинското му име._
	Той замря. Както и тя.
	— Как ме нарече?
	Мара се поколеба.
	— Аз…
	Никой не го бе наричал така вече от десет години. Дори повече. И преди малцина го бяха наричали по име, но винаги му бе харесвало неговите жени да го правят. В това имаше някаква непринуденост, която ги сближаваше с него. Правеше ги по-сговорчиви. Това беше много по-лесен начин да ги накара да обичат неговата наивна, глупавата му страна.
	— Кажи го.
	Думите прозвучаха като заповед, на която не можеше да не се подчиниш.
	— Уилям — повтори тя.
	В прекрасните й очи пламтеше огън, топлите й устни произнесоха сричките с чувствени извивки, изпълвайки го едновременно с гняв и копнеж.
	_Господи._
	Това се бе случило.
	_Щеше да я запомни._
	Но не я помнеше. Защото тя се бе погрижила да я забрави. Беше откраднала онази нощ от него. Този момент.
	Темпъл рязко я пусна, сякаш го бе изгорила, и може би го бе направила. Може би забравата на онази нощ беше най-сериозното й прегрешение сега, когато разбираше точно какво не можеше да си спомни.
	Той се изправи, чувствайки мощен прилив на кръв при всяко движение. Главата му се замая, а разочарованието се изостри още повече. Тази жена му идваше прекалено много. Извърна се и се отдалечи от нея, искаше да си тръгне, ала тя все още неудържимо го привличаше. Отиде в другия край на стаята, кръстоса я веднъж, после още веднъж, преди отново да се извърне към нея.
	— Какво друго се случи през онази нощ?
	Тя остана мълчалива.
	По дяволите. Какво се бе случило? Дали я бе съблякъл гола? Дали бе целувал всичките й забранени места? И дали тя му бе отвърнала с взаимност? Дали се бяха насладили един на друг през онази нощ, последната нощ, преди той да се събуди като Херцога убиец, който никога повече не ще може да докосне жена, без да види в очите й страх?
	_Или Мара просто го бе използвала?_
	Гневът го завладя като треска.
	— Ние сме се целували. Аз съм те видял по бельо. Ние направихме ли…?
	При въпроса му тя застина, очаквайки го да довърши със студената и глупава дума, която бе използвал в модното ателие. Очакването беше не по-малко мъчително от самата дума. Тя не отговори. А Темпъл ненавиждаше слабостта си, задето не можеше да остави тишината да продължи, както ненавиждаше и пресекващия си глас, когато повтори:
	— Направихме ли го?
	_Никога досега в живота си не съм срещала аристократ, достоен за доверие._
	Исусе! Дали я бе наранил?
	Не можеше да си спомни, но ако тя е била девствена, то той й бе причинил болка. Едва ли е бил толкова внимателен, за да не го стори. Прокара ръка през косата си. Никога не е бил с девственица.
	_Или е бил._
	Ами ако… Темпъл замръзна. Сиропиталището. Момчетата.
	_Ами ако едно от тях беше негово?_
	Сърцето му лудешки запрепуска.
	Не. Невъзможно. Тя нямаше да си тръгне така. Нямаше да отведе детето му. _Или щеше да го направи?_
	Мара оправи корсажа си и се изправи спокойна и овладяна, сякаш обсъждаха времето. Или Парламента. Явно бе решила, че не си струва да се обижда.
	Той се приближи към нея и спря едва на сантиметри. С усилие сподави желанието здравата да я разтърси.
	— Дължиш ми истината.
	За миг нещо проблесна в погледа й. За миг се замисли над думите му. Той видя, че се замисли. А след това изведнъж се възпря. Темпъл сякаш прочете препускащите в главата й мисли. Претегляше възможностите. Пресмяташе вариантите.
	Когато заговори, гласът й прозвуча твърдо. Мара не се страхуваше.
	— Ние обсъдихме условията на нашето споразумение, Ваша Светлост. Вие получавате своето възмездие, а аз парите. Ако желаете истината, с удоволствие ще обсъдим цената.
	Темпъл никога досега не бе срещал жена като нея. И проклет да е, ако не изпитваше огромно възхищение от нея, въпреки че ужасно му се искаше да я завърже и да я разпитва, докато тя не отговори.
	— Изглежда, все пак добре познаваш негодниците — заключи той.
	— Ще останеш изненадан, ако разбереш какво могат да сторят с един човек дванайсет години самота — заяви тя, вперила в него блесналите си странни очи.
	Двамата стояха един срещу друг и Темпъл имаше чувството, че тази жена бе единственият равностоен противник, с когото някога се бе срещал. Може би защото и двамата бяха съгрешили толкова много. Може би защото и двамата нямаха доверие никому.
	— Ни най-малко няма да остана изненадан — възрази той.
	Мара отстъпи крачка назад.
	— В такъв случай, значи си готов да обсъдим допълнителните условия?
	За един миг той бе готов да се съгласи. Едва не заяви, че й опростява целия дълг и й връща къщите, конете, всичко. Тя почти победи.
	Защото повече от всичко на света искаше да си върне спомените за онази нощ. Искаше го повече, отколкото неопетненото си име. Повече, отколкото титлата. Повече, отколкото всичките си победи, пари и всичко останало.
	Ала тя не можеше да му върне спомените, както не можеше да му върне изгубените години.
	Можеше само да му разкрие истината.
	И той щеше да я узнае.

	* * *

	Пред сиропиталището стоеше непознат.
	Разбира се, тя би трябвало да го очаква от момента, когато миналата вечер излезе от дома на Темпъл и седна в каретата, огромна и празна без него. Трябваше да се досети, че той ще изпрати някой да я следи, след като, забравила за предпазливостта, бе предложила да му разкаже истината срещу допълнително заплащане. Разбира се, че Темпъл щеше да я наблюдава. Сега тя беше много по-ценна за него, отколкото преди.
	Защото за тях миналото беше най-ценната стока.
	Екипажът бе останал на улицата, когато Мара влезе в къщата, не потегли и докато се изкачваше по стълбището, докато отмяташе завивките на леглото. Когато се унасяше в сън, тя виждаше как се полюшват на вятъра фенерите на каретата и хвърлят сенки върху тавана на стаята, нарушавайки неприкосновеността на убежището й.
	През нощта бе навалял сняг, покривайки улиците с тънка бяла пелена в чест на първия ден на декември. Когато в сивия здрач на настъпващото утро Мара надникна през прозореца, с изненада установи, че каретата бе заминала, а снегът вече бе затрупал следите от колелата. На нейно място стоеше огромен мъж, плътно загърнат с дебел вълнен плащ. Шапката бе нахлупена ниско върху челото, а около врата му бе омотан шал, почти скриващ лицето му. Виждаха се само ивица тъмна кожа и бдителни очи.
	Щеше да замръзне там до смърт.
	Мара си каза, че не би трябвало да се изненадва, тъй като непознатият явно е бил изпратен от Темпъл, за да я наблюдава. Очевидно Негова Светлост не вярваше, че тя ще остане в Лондон и смирено ще понесе наказанието, което той й готвеше.
	Докато се миеше, обличаше и мислено се подготвяше за днешните уроци, се убеждаваше, че й е все едно, и се кълнеше да изхвърли Темпъл от главата си. Заедно със спомена за постоянните им словесни двубои. Заедно със спомена за целувката му.
	_И без това напълно бе забравила за целувката._
	През цялото време, докато слизаше по стълбището от горните стаи към долния етаж, беше погълната от усилието да прогони навеки от мислите си всичко, случило се между нея и набедения херцог.
	Лидия я посрещна във фоайето с купчина пликове в ръка и угрижено смръщени вежди.
	— Имаме проблем.
	— Ще го отпратя — заяви Мара, запътвайки се към вратата.
	Лидия примигна.
	— Не знам за какво мислиш, но нямам предвид този проблем.
	Тя размаха пликовете и сърцето на Мара се сви. Изглежда, днес пазачът на Темпъл беше най-малката им грижа.
	Тя покани с жест приятелката си в кабинета и седна зад писалището. Лидия също седна.
	— И проблемът не е един. По-точно е един голям проблем, изтъкан от много малки. — Мара зачака, вече знаейки какво ще последва. — Отказаха ни кредит.
	Нищо чудно. От месеци не бяха плащали дълговете си. Нямаха пари.
	— Кой?
	Лидия започна да отделя пликовете.
	— Шивачът. Книжарят. Обущарят. Собственикът на галантерията. Млекарят. Месарят…
	— Мили боже! — възкликна Мара. — Да не би да са организирали градско събрание и да са решили едновременно да си поискат дължимото?
	— Така изглежда. Но това не е най-лошото.
	— Момчетата няма да има какво да ядат и това не е най-лошото?
	Мара потръпна от студ, приближи се до камината, вдигна капака на сандъка за въглища и установи, че е празен. Поклати глава и го затвори.
	Лидия й подаде още един плик.
	— _Това_ е най-лошото.
	Мара погледна към сандъка. Въглищата.
	Отново.
	Лондонските зими бяха дълги, студени и влажни, а сиропиталището се нуждаеше от въглища, за да не боледуват момчетата. По дяволите! За да _оживеят_.
	— Два паунда и шестнайсет шилинга — кимна Лидия и Мара произнесе единствената дума, която в случая всеки би казал:
	— По дяволите.
	Приятелката й не трепна.
	— Същото мисля и аз.
	Проклети сметки.
	Проклети кредитори.
	Проклет да е баща й, принудил я да се крие.
	Проклет да е брат й, проиграл всичко.
	И проклети да са Темпъл и игралният му ад, отнели всичките им пари.
	— Ние управляваме дом за момчета, потомци на най-богатите мъже в Англия — изтъкна Лидия. — Нима никой от тях не може да ни помогне?
	— Никой, който няма да поиска в замяна нашите списъци.
	Родословните списъци, десетки имена, които ще скандализират Лондон и междувременно ще погубят момчетата. Без да се споменава репутацията на приюта, която беше най-важната.
	— Ами самите бащи?
	Мъжете, които идваха под прикритието на нощта, за да се отърват от нежеланите си потомци. Мъже, които бяха отправили немислими заплахи, само и само да запазят своята тайна. Мъже, които Мара никога повече не желаеше да види. Които също никога повече не желаеха да я видят.
	— Те са си измили ръцете, предавайки ни момчетата. — Тя поклати глава. — Няма да отида при тях.
	В стаята се възцари продължително мълчание.
	— Ами херцогът?
	Мара не се престори, че не разбира. Херцог Ламонт. Богат като Крез и два пъти по-могъщ. И изпълнен със справедлив гняв към Мара.
	— Какво за него?
	Лидия се поколеба и Мара разбра, че приятелката й търси подходящите думи. Сякаш тя самата не бе мислила за това.
	— Ако му кажеш истината… че парите, които брат ти е проиграл, не са били негови…
	_Нищо, казано от теб, не може да ме застави да ти простя._
	Думите отекнаха в съзнанието й, злокобното обещание я накара да потрепери. Миналата нощ той беше толкова бесен. И тя сама си беше виновна — с недомлъвките си, изкушавайки го с полуистини, а накрая дори му предложи да й плати за спомените.
	Унило се отпусна на стола.
	Не. Херцогът нямаше да помогне. Трябваше сама да се справи. Момчетата бяха нейни питомци. Нейна отговорност.
	Тя трябваше да се погрижи за тях.
	Отново стана, приближи се към библиотеката и извади дебел том. Подържа книгата в ръцете си, дишаше бързо и накъсано, всяка частица от нея се противеше на това, което се канеше да направи. Книгата беше нейната осигуровка. Нейното бъдеще. Обещанието, което си бе дала, че никога повече няма да бъде бедна или гладна. Че никога повече няма да разчита на чуждата помощ.
	Тя беше нейната закрила, тази книга пазеше това, което бе спестила за дванайсет години усърдна работа.
	Всичко, което нямаше да й позволи отново да се озове на улицата.
	Всичко, с което смяташе да преживява, след като Темпъл разруши живота й.
	Но момчетата бяха много по-важни.
	Мара остави книгата върху писалището и я отвори. Вътре беше изрязан голям отвор, в който лежеше платнена кесия. Когато я извади, кесията издрънча.
	Лидия ахна.
	— Откъде се взе това?
	Години работа. Спестяване. Шилинг тук, шест пенса там.
	Общо дванайсет паунда, четири шилинга и десет пенса.
	_Всичко, което имаше._
	Мара подмина въпроса и извади монетите.
	— Плати на въглищаря, на млекаря и на месаря. Удръж си заплатата. Плати и на Алис. И на готвачката. И се постарай да получиш отсрочка от останалите… докато на по-големите не им потрябват нови обувки и дрехи.
	Лидия погледна монетите и поклати глава.
	— Дори с това…
	Не беше нужно да довършва изречението. Парите не бяха достатъчни, за да изкарат зимата. Едва щяха да стигнат до Нова година.
	_Имаше само един начин._
	Да прекарва повече време с херцог Ламонт.
	Тя стана и се запъти към фоайето, вече пълно с момчета. Те се бяха скупчили край предните прозорци на дома, някои се люлееха върху облегалките на креслото, а други се бяха покачили върху первазите. Погледите на всички бяха приковани върху мъжа на улицата.
	Лавендър се бе разположила недалече и с любопитство ги наблюдаваше. Мара я взе на ръце, за да не я премаже някое от момчетата, ако падне.
	— Той стои там вече най-малко час! — възкликна Хенри.
	— И изглежда, изобщо не му е студено!
	— Невъзможно! Навън вали! — оповести Хенри, сякаш останалите нямаха очи.
	— И е почти толкова голям, както онзи, който идва при госпожа Макинтайър — изумено уточни Даниъл.
	Почти, но Темпъл беше по-едър.
	— Вярно! Онзи беше голям като къща!
	По-голям и несъмнено по-силен. И по-красив. Мисълта я смрази. Тя не се интересуваше от красотата му. Ни най-малко. Дори не я бе забелязала. Както не беше забелязала и как целувките му я караха да отмалява.
	Темпъл беше вбесяващ. И невъзможен. И властен по възможно най-лошия начин.
	И по-красив, отколкото мъжа на улицата.
	Не че тя го забелязваше.
	— Мислите ли, че е дошъл за някого от нас?
	Тревогата в гласа на Джордж я върна в реалността.
	— Джентълмени.
	Момчетата се стреснаха и пуснаха пердетата. Странната им скулптурна група рухна и половин дузина малчугани се стовариха на пода. Мара едва се удържаше да не прихне от смях, докато малките калпазани бързаха да скочат на крака, оправяха ръкавите на ризите си и отмятаха коси от очите си.
	Пръв заговори Даниъл.
	— Госпожо Макинтайър! Вие сте се върнали!
	Мара се усмихна.
	— Разбира се, че се върнах.
	— Но снощи не дойдохте на вечеря. Ние помислихме, че сте си тръгнали — обади се Хенри.
	— Завинаги — додаде Джордж.
	При тези думи сърцето на Мара мъчително се сви. Въпреки че се преструваха на безстрашни, питомците на „Дом Макинтайър за момчета“ се ужасяваха, че тя ще ги изостави. Без съмнение, това се дължеше на факта, че бяха сираци и Мара прекарваше по-голяма част от времето си да ги убеждава, че никога няма да ги изостави. Че напълно естествено те ще бъдат тези, които един ден щяха да я изоставят.
	Само че сега това беше лъжа.
	Тя беше длъжна да си тръгне. Щеше да напише писмото до вестниците, да се покаже пред цял Лондон и след това нямаше да има избор, освен да ги напусне. Само така можеше да ги защити. Да се погрижи животът им да продължи както досега. Само така щеше да осигури по-нататъшните приходи на средства за приюта и само така питомците й нямаше да бъдат опетнени от скандала, който щеше да я погуби.
	Обзе я дълбока тъга и тя се наведе, едва удържайки опитващата се да се освободи Лавендър. Целуна русата глава на Джордж и се усмихна на Хенри.
	— Никога няма да ви изоставя.
	Момчетата повярваха на лъжата й.
	— Тогава къде ходихте? — попита Даниъл, винаги стремящ се да достигне до същността на нещата.
	Мара се поколеба, обмисляйки отговора. Не можеше да каже на момчетата, че посред нощите беше бродила из Лондон, за да пробва тоалети, достойни за проститутка, и е била нападната от разбойници. _А след това един негодник я бе целунал._
	— Имах малко… работа… която трябваше да свърша.
	Хенри се извърна отново към прозореца.
	— Сега отвън има _двама_ мъже! И още една голяма черна карета! Божке! Всички ние можем да се поберем вътре! И дори ще остане още място!
	Съобщението привлече любопитството на останалите хлапаци и въпреки опитите да му устои — на Мара. Тя знаеше още преди да е погледнала през прозореца, през плетеницата от длъгнести ръце и крака, кого ще види долу на заснежената улица.
	И разбира се, той беше там.
	Без да се замисли за секунда, младата жена се отправи към вратата на сиропиталището, отвори я и решително закрачи към каретата. Темпъл стоеше с гръб към нея, потънал в оживен разговор със своя страж. Ала Мара не бе успяла да направи и десет крачки, когато той се извърна и й хвърли кратък поглед през рамо.
	— Влез вътре. Ще настинеш до смърт.
	Тя щяла да настине до смърт? Мара вирна глава, без да трепне.
	— Какво правиш тук?
	Темпъл отново погледна към събеседника си, каза му нещо, което накара другия мъж да се ухили глупаво, и се извърна с лице към нея.
	— Това е градска улица, госпожо Макинтайър — отвърна нахалникът. — Може да имам безброй причини да бъда тук. — Пристъпи към нея. — Сега ме послушайте и влезте вътре. Веднага.
	— Достатъчно ми е топло — опълчи се тя и присви очи насреща му. — Освен ако не си търсите жена, която да стопли леглото ви, Ваша Светлост, едва ли имате някаква причина да се намирате тук — отново стана официална Мара. — А и мисля, че във вашето състояние изобщо не ви е до жени.
	Той повдигна вежда.
	— Така ли мислиш?
	— Не са изминали и дванайсет часа, откакто ви заших раната.
	Темпъл сви рамене.
	— Днес се чувствам много добре. Достатъчно добре, за да те увия в плаща си и да те внеса вътре.
	Тя си представи картинката и застина, впила поглед в мъжа пред себе си, излъчващ покоряваща сила изпод широкия плащ, който го правеше да изглежда още по-широк и по-смущаващо огромен от обикновено.
	Той наистина изглеждаше добре. Безобразно добре.
	Мара не желаеше да мисли за чувствата, които я връхлетяха, докато го съзерцаваше, и промърмори:
	— Не бива да се развяваш из Лондон с прясна рана. Тя може да се отвори.
	Темпъл килна глава.
	— Да не би да проявяваш загриженост към мен?
	— Не — инстинктивно побърза да отрече Мара.
	— А пък на мен ми се струва, че да.
	— Може би раната е замъглила мозъка ти — раздразнено изсумтя тя. — Просто не ми се ще отново да я шия.
	— И защо не? Може да ме одереш с още няколко паунда. Между другото, проверих цената. Това е истински грабеж. Един хирург щеше да го направи за шилинг и три пенса.
	— В такъв случай много жалко за вас, че наблизо нямаше хирург. Аз взех толкова, колкото прецених, че можете да платите. И цената ще се удвои, ако раната се отвори и се наложи отново да я шия.
	Темпъл не обърна внимание на думите й.
	— Ако не искаш да влезеш вътре заради себе си, направи го заради свинята. Тя ще настине.
	Тя сведе поглед към Лавендър, заспала в сгъвката на ръката й.
	— Да, май не й е много удобно.
	Погледът му се плъзна над рамото й и тя отново се почувства малка и незначителна, макар че беше с половин глава по-висока от повечето мъже, които познаваше.
	— Добро утро, джентълмени.
	При думите му Мара се обърна и откри обитателите на „Дом Макинтайър за момчета“, скупчени на прага с облещени очи. Някои дори бяха излезли на покритите със сняг стъпала.
	— Момчета — заяви тя с гласа си на строга гувернантка, — влезте вътре и вървете да закусвате.
	Малките дяволи не помръднаха.
	— Нима всички представители на мъжкия пол са съвършено непоносими? — измърмори под нос строгата възпитателка.
	— Явно така изглежда — подсмихна се Темпъл.
	— Въпросът беше риторичен — сряза го тя.
	— Виждам, че разглеждате каретата, момчета. Ако желаете, тя е на ваше разположение.
	Хлапаците тутакси се оживиха и хукнаха надолу по стъпалата, сякаш мощна приливна вълна ги носеше към голямата черна каляска. Темпъл кимна на кочияша, който слезе от капрата, отвори вратичката и спусна стълбичката, за да могат да се качат момчетата вътре.
	Мара изумено гледаше дванайсетината си питомци, врещящи от възторг, удивление и радост, които се бутаха край стълбичката.
	— Не беше нужно да го правиш.
	Не искаше той да бъде добър към момчетата. Не желаеше те да му се доверяват, не и точно сега, когато от него зависеше да имат пълни стомаси и топли легла.
	Той нехайно сви рамене, втренчил изпитателния си поглед в децата.
	— За мен е удоволствие. Предполагам, че те нямат голяма възможност да се возят с карети.
	— Нямат. Боя се, че освен Холбърн те виждат много малко от външния свят.
	— Разбирам.
	Само дето не разбираше. Не и в действителност. Той бе отраснал в едно от най-богатите семейства в Англия, като наследник на най-голямото херцогство в Британия. Целият свят е бил на негово разположение — клубове и училища, всички постижения на културата и обществото — и половин дузина карети. Навярно повече.
	Но въпреки това Мара долови искреност в гласа му, докато наблюдаваше изследователския поход на момчетата. Този мъж наистина разбираше какво означава да си сам. Да си уловен в капан от обстоятелства, които нямаш власт да контролираш.
	Мара изпусна дълбока въздишка. Поне по това двамата с него си приличаха.
	— Ваша Светлост…
	— Темпъл — поправи я той. — Никой вече не използва титлата.
	— Но ще го правят — заяви Мара, припомняйки си за сделката. За своя дълг. — Много скоро.
	Нещо проблесна в черните му очи.
	— Да. Ще го правят.
	В думите му се долавяше удоволствие и още нещо. Нещо по-студено. По-плашещо. Нещо, което й напомни за обещанието, което той й бе дал в нощта, когато сключиха споразумението си. Когато й бе заявил, че тя ще е последната жена, на която плаща за компанията.
	Навярно се дължеше на студа или малкото сън, но въпросът се изстреля от устните й, преди да се усети.
	— И после какво?
	Темпъл я погледна изумено и тя съжали, че не може да си вземе думите назад. Съжали, задето се бе издала колко силно се интересува от живота му.
	Той мълча толкова дълго, че тя помисли, че няма да й отговори. Но той го направи. По своя тих начин. С истината. Както винаги.
	— После всичко ще бъде различно.
	Отново насочи вниманието си към момчетата и посочи Даниъл.
	— На колко години е?
	Мара също погледна към тъмнокосото момче, предвождащо ордата, шумно щурмуваща каретата.
	— На единайсет — отвърна.
	Сериозният му поглед срещна нейния.
	— От колко време е в дома?
	Тя извърна поглед към момчето.
	— От самото начало.
	Черните му очи се взряха изпитателно в нея.
	— Я ми кажи — подхвана той с горчивина в гласа, — отдавна ли планираш да ме изнудваш с онази нощ? Затова ли дойде при мен? За да я използваш да си върнеш парите на брат си? Затова ли заши раната ми? Защото си знаела, че така ще ме размекнеш? Заради това ли ме целуна? Това ли е бил грандиозният ти план от момента, когато той е изгубил всичко?
	Гръмкият детски смях я избави от отговора, даде й възможност да се окопити, защото беше прекалено разтърсена от мисълта, че той може да си мисли такива гадости за нея. Да овладее обзелото я желание да се защити. Да му разкаже всичко.
	_Нищо, казано от теб, не може да ме застави да ти простя._
	Мара отвърна поглед, докато думите отекваха в нея, и го насочи към каретата, в която двайсетина момчета се опитваха да се напъхат.
	— Шестнайсет! — изкрещя някой, когато Хенри се насочи към навалицата с протегнати ръце, а Даниъл го буташе отзад.
	Мара понечи да отиде при тях, за да ги спре.
	Темпъл я спря с едно движение на ръката.
	— Остави ги. Заслужават малко забавление.
	Тя отново се обърна към него.
	— Но те ще съсипят тапицерията.
	— Може да се поправи.
	Разбира се, че можеше. Той беше несметно богат.
	— Не съм го планирала — върна се тя към прекъснатия разговор.
	Темпъл вдигна глава към небето, дъхът му излизаше на малки облачета пара от устата.
	— Въпреки това ти ми предлагаш сделка, вместо истината.
	_Тя нямаше избор._
	Ала той не го разбираше.
	Над Кърситър стрийт се изви леден вятър и Мара се обгърна с ръце, за да се предпази — ежедневната вълнена рокля не можеше много да я защити от студа. Лавендър се събуди и недоволно изгрухтя миг преди Темпъл да я притегли в силната си прегръдка, заслонявайки я от вятъра с огромното си тяло.
	Младата жена с мъка удържа желанието си да се облегне на него. Как можеше да е толкова топъл?
	Темпъл тихо изруга.
	— Прасето ти ще замръзне.
	Той я бе пуснал, след като вече бе защитена от вятъра и свободната му ръка се мушна между тях. Мара наблюдаваше дългите му пръсти, които галеха малките меки бузи на Лавендър, и тя усети как прасенцето се сгушва доволно.
	За един кратък миг си представи себе си на мястото на Лавендър и осъзна, че изпитва смътна ревност към прасенцето.
	Което беше съвършено неприемливо!
	Отдръпна се и го погледна право в лицето, стараейки се да не обръща внимание на усмивката му. Темпъл явно се забавляваше от реакцията на прасенцето, отдало се напълно на ласките му.
	— Колко време ще ме следиш?
	Темпъл отново бе насочил поглед към момчетата.
	— Докато не приключа с теб.
	Думите прозвучаха студено и зловещо. Така й беше по-лесно да му отвърне хапливо:
	— Ами моето предложение?
	Той спря да гали Лавендър и отново насочи студения си поглед към Мара.
	— Предполагам, че мога да се сдобия с информацията и по друг начин.
	По тялото й пробягаха тръпки. На тревога. На страх. И на още нещо, което не желаеше да признае.
	— Не се съмнявам. Но аз съм по-силна, отколкото мислиш.
	— Ти си точно толкова силна, колкото те мисля.
	Стаената заплаха в думите му отекна в студения порив на вятъра, който подхвана полите й.
	— А дотогава аз ще бъда щастливката, радваща се на зоркия ти поглед.
	Ъгълчетата на устата му се повдигнаха в невесела усмивка.
	— Хубаво е, че виждаш проблясък дори в буреносен облак.
	— По-скоро мълния по време на буря.
	Тя пое дълбоко дъх.
	— И колко ти струва това наблюдение?
	— Нищо.
	— Това противоречи на споразумението ни.
	— Не, според споразумението аз плащам за твоето време. А това е моето време. И времето на моите хора.
	— Които ни наблюдават, сякаш сме престъпници.
	— По-добре ли ще се почувстваш, ако аз се нагърбя с ролята на престъпника? Това ще ти помогне ли да се освободиш от греховете си?
	Макар и изречени тихо, думите бяха смущаващи и прекалено проницателни.
	Мара се извърна.
	— Само искам ти и хората ти да не плашите децата.
	Темпъл хвърли поглед към каретата.
	— Виждам, че сме голяма заплаха за тях.
	Тя проследи погледа му и видя, че питомците й бяха приключили с по-раншната си игра и сега се опитваха да завладеят огромната каляска. Седем или осем се бяха покачили на покрива, а останалите се катереха по стените с помощта на огромния страж и кочияша.
	Темпъл и хората му се бяха появили тук, в живота й, и бяха спечелили сърцата на момчетата само с помощта на една красива карета и няколко мили думи. Той бе променил живота й едва за няколко дни, застрашавайки всичко, което й бе скъпо.
	Напълно лишавайки я от самообладание.
	Не можеше да го позволи.
	Притисна Лавендър към гърдите си и извади от джоба си малкото черно тефтерче.
	— Днес отнехте достатъчно от времето ми, Ваша Светлост — заяви тя и го отвори. — Да кажем един паунд?
	Веждите му се извиваха нагоре.
	— Аз не съм те молил да ми правиш компания.
	Тя го дари с фалшива усмивка.
	— Е, да, но аз го направих. Не си ли голям късметлия?
	— О, да — отвърна Темпъл, полюшвайки се на пети. — Твоето присъствие винаги ми носи късмет.
	Тя се намръщи.
	— Значи се разбираме за един паунд.
	Отбеляза сумата в тефтерчето и отново се извърна към каретата.
	— Момчета! — извика. — Време е да се прибирате!
	Те не я чуха. Сякаш изобщо не съществуваше.
	— Джентълмени! — рече Темпъл и те мигом застинаха насред играта. — Достатъчно за днес.
	Децата тутакси слязоха от каретата, като че ли бяха чакали точно тези думи. Разбира се, че ги бяха чакали. Малките вагабонти бяха готови да изпълнят всяка негова заповед.
	От яд й се искаше да запищи.
	Вместо това Мара се отправи към къщата. Измина половината улица, преди да осъзнае, че той я следва по петите, сякаш беше съвсем естествено да я съпровожда. Тя спря. Той също.
	— Не си поканен вътре.
	Устните му се извиха.
	— Истината, рано или късно, ще излезе наяве, Мара.
	— Но не и днес — тросна се тя намръщено.
	Темпъл повдигна вежда.
	— Тогава утре.
	— Зависи.
	— От какво?
	— Дали ще донесеш кесията си.
	При тези думи Темпъл изсумтя насмешливо, дори се засмя, но смехът му много бързо заглъхна и Мара се възненавидя, задето се наслади на звука.
	— Утре вечер ще имам нужда от теб — рече той тихо. — Предполагам, че това удоволствие ще ми струва още десет паунда?
	Думите му я смутиха. Когато тя говореше за пари, някак си се изпълваше със самочувствие и сила, ала от неговите уста прозвуча обидно. Обаче в никакъв случай нямаше да издаде чувствата си.
	— Добро начало — кимна тя.
	Той дълго се взира в нея, лицето му също изразяваше смущение.
	Но Мара реши да не му обръща внимание.


>	Глава 8

	Когато на следващото утро Мара влезе в своя кабинет, установи, че Лидия беше предателка.
	Лидия бе приседнала на ръба на малкия стол до писалището, потънала в задушевен разговор с херцог Ламонт, сякаш беше нещо съвсем обичайно мъж с неговите размери и занятие да си пилее времето в сиропиталище, а за една обикновена гувернантка да му прави компания. Лидия се хихикаше, гледаше го прехласнато и попиваше всяка негова дума.
	Мара силно хлопна вратата и Темпъл тутакси скочи на крака. Младата жена предпочете да не обръща внимание на залялата я топла вълна. Беше декември и в къщата цареше адски студ, защото още не бяха докарали въглищата. Този мъж не беше печка. Тя насочи вниманието си към Лидия.
	— Да не би напоследък да пускаме тук всеки, който попадне?
	Лидия работеше рамо до рамо с Мара достатъчно дълго и изобщо не се смути.
	— Херцогът даде да се разбере, че имате насрочена среща.
	— Нямаме.
	Мара заобиколи писалището и седна.
	— Можете да си вървите, Ваша Светлост. Чака ме доста работа и съм заета.
	Той не си тръгна. Вместо това се настани отново на стола си, заплашвайки да счупи изящната мебел.
	— Навярно не си спомняш. Уговорихме се, че днес ще намина.
	— Уговорихме се за _тази вечер_.
	— Госпожица Бейкър ме покани.
	— Херцогът беше пред дома, когато се събудих — обясни Лидия. — Навън е кучешки студ и аз си помислих, че може би ще пожелае да пийне чаша чай.
	Темпъл очевидно здравата й бе замаял главата.
	— Той не желае чай.
	— Чай звучи възхитително.
	_Възхитително_ беше най-странната дума, която можеше да излезе от устата на този мъж.
	— Но ти не пиеш чай — изтъкна Мара.
	— Тъкмо обмислям да започна.
	Лидия се изправи.
	— Ще позвъня да донесат.
	— Не си правете труда, госпожице Бейкър, все едно, не мога да го изпия.
	Лидия изглеждаше съкрушена.
	— Защо не?
	— Защото той се страхува, че ще го отровя — отвърна Мара вместо неканения си гост.
	— О! — изуми се другата жена. — Да, предполагам, че това си е сериозна тревога. — Наклони се към Темпъл. — Аз няма да ви отровя, Ваша Светлост.
	Той се ухили.
	— Вярвам ви.
	Мара изсумтя недоволно и метна кръвнишки поглед към Лидия.
	— Това е предателство.
	Обаче Лидия явно беше изключително доволна от себе си.
	— Освен това е напълно справедливо да се погрижим за херцога, след като днес смятаме да се възползваме от услугите му.
	— Моля! — сащиса се Мара и скочи на крака.
	Темпъл също стана.
	— Той предложи да помогне с момчетата.
	Мара се свлече на стола.
	— Това е невъзможно.
	Темпъл също седна.
	Тя го погледна.
	— Какво правиш?
	Той сви рамене.
	— Един джентълмен не може да седи, когато една дама е права — отвърна сериозно.
	— Значи сега си джентълмен? Вчера сам се назова негодник.
	— Може би обръщам нова страница в живота си. — Ъгълчето на устата му трепна в усмивка. — Също като с чая.
	Усмивка, която привличаше вниманието към устните му.
	Тези вбесяващи устни, за които нямаше никакво намерение да мисли.
	_Мили боже! Тя го бе целувала!_
	Не. Нямаше да мисли за това.
	Младата жена го изгледа намръщено.
	— Дълбоко се съмнявам в това.
	Наистина, този мъж беше вбесяващ. Тя отново стана.
	Херцогът също, изпълнен с безкрайно търпение.
	Мара седна. Осъзнаваше, че проявява глупав инат, но не й пукаше.
	Той остана прав.
	— Не трябва ли да седнеш като джентълмен? — заяде се тя.
	— Правилото _ставане-сядане_ не е задължително за обратния вариант. Мисля, че е по-добре да остана прав, докато си… разстроена.
	Тя присви очи насреща му.
	— Уверявам ви, Ваша Светлост, че ако чакате да престана да бъда _разстроена_, може би никога вече няма да седнете.
	В сините очи на Лидия затанцуваха весели пламъчета.
	Мара й метна поредния свиреп поглед.
	— Ако възнамеряваш да се смееш, ще пусна посред нощ Лавендър в спалнята ти и ще се събудиш сред прасешко грухтене.
	Заканата подейства и Лидия мигом доби сериозно изражение.
	— Просто джентълменът предложи и аз помислих, че на момчетата ще им се отрази добре да се поучат от един мъж.
	Мара смаяно се облещи насреща й.
	— Сигурно се шегуваш.
	— Съвсем не — възрази Лидия. — Има неща, които момчетата трябва да научат, за които ние, жените, не сме… особено сведущи.
	— Глупости. Ние сме отлични учителки.
	Лидия се покашля и бутна през писалището един лист към приятелката си.
	— Снощи го конфискувах от читанката на Даниъл.
	Мара отгърна листа и видя рисунка на…
	— Какво е…?
	Тя обърна листа и наклони глава. Темпъл се надвеси над писалището, опасно приближавайки се към нея, и… отново обърна листа. И всичко изведнъж стана ясно.
	Тя припряно сгъна листа, чувствайки, че лицето й пламва.
	— Та той е дете!
	Лидия килна глава.
	— Очевидно единайсетгодишните момчета са доста любопитни.
	— Е, струва ми се съвършено неуместно той да удовлетворява тяхното любопитство. — Мара махна с ръка към Темпъл, не желаейки да го погледне. Неспособна да го погледне. — Макар да признавам, че Негова Милост навярно е всепризнат експерт по тези въпроси.
	— Приемам го като комплимент — заяви Темпъл, все още прекалено близо до нея.
	Тя се извърна на стола и впери поглед право в лицето му.
	— Не беше комплимент. Аз просто имах предвид твоето разпътство.
	Темпъл повдигна вежди.
	— Разпътство?
	— Разхайтеност. Разпуснатост. Нехранимайничество. Негодничество.
	— Сигурен съм, че някои от тези думи не съществуват в речника.
	— Да не би сега да претендираш за длъжността на гувернантка?
	— Може би идеята не е съвсем лоша, щом момчетата учат думи като _нехранимайничество_.
	Мара се извърна към Лидия.
	— Той си тръгва.
	— Мара — опълчи се приятелката й, — та той е идеален! Той е херцог и доколкото разбирам, възпитан като джентълмен.
	— За бога, та той е боксьор! Притежава игрален дом! И изобщо не е подходящ за наставник на млади, впечатлителни младежи, които трябва да станат образцови джентълмени.
	— Някога бях доста вещ в джентълменското изкуство.
	Мара го стрелна с гневен поглед.
	— Вие, сър, не можете да ме измамите!
	Думите се изплъзнаха от устата й, преди да успее да ги спре… и тя тутакси осъзна, че неволно му бе напомнила за онази нощ, която бе причината за всички днешни трудности и ги бе тласнала по пътя, довел ги дотук, до този момент, когато той, изглежда, бе предопределен да завладее всеки аспект от живота й.
	Погледът му потъмня.
	— Може би трябва да ви напомня, че аз бях измаменият през онази нощ, _госпожо Макинтайър_. — Натъртването на фалшивото й име я накара да стисне устни, а херцогът се обърна към Лидия: — Днес съм свободен и с радост ще обуча вашите питомци на всички правила на джентълменското изкуство.
	Цялата ситуация напълно й се изплъзваше от контрол.
	Тя не го искаше тук. Наблизо. Изобщо около нея. Този мъж замисляше нейната гибел. Не го искаше близо до момчетата, до приятелката й, в живота й.
	Изобщо не го искаше. И точка!
	И нямаше никакво значение, че бе прекарала почти цялата нощ, въртейки се в тясното си легло, отдадена на спомена за тяхната целувка. И за това как се бе държал с момчетата, обсадили вчера каретата му.
	Нямаше значение, че бе забравила за миналото, че дори го харесваше в настоящето. Нищо от това нямаше значение. Не и когато той държеше в ръцете си нейното бъдеще и бъдещето на сиропиталището.
	— Да не би и на двама ви да е убягнал от вниманието фактът, че аз съм управителката на този приют? И че нямам никакво намерение да позволявам на този човек да остане тук през деня?
	— Празни приказки! — сряза я Лидия. — Не можеш да лишиш момчетата от възможността да общуват с херцог.
	— С не най-желания херцог във висшето общество. — Думите изскочиха, преди да успее да ги помисли.
	Темпъл застина.
	Лидия отвори уста и я затвори. Сетне отново я отвори.
	И Мара се почувства като пълна глупачка.
	— Не исках да кажа…
	Той втренчено я погледна.
	— Разбира се, че не.
	— Аз по-добре от всеки знам, че…
	Той мълчеше. Тя се извърна към Лидия, надявайки се на помощта й, но гувернантката само поклати глава с широко отворени очи. Чувството на вина се разпростря по Мара като гореща и неприятна вълна. Трябваше да поправи стореното. Отново се обърна към Темпъл.
	— Значи сте обучен на изискани маниери?
	Той дълго се взира в очите й, преди да се наведе в безупречен поклон — изглеждаше като истинския херцог, какъвто Мара досега не го бе виждала.
	— Да — произнесе с финес.
	_Примирие._
	— И на любезно общуване с дамите? — Лидия беше благодарна за разведряването на обстановката и погледът й се стрелна към листа в ръката на работодателката й. — Може би ще имаме малко нужда от това.
	— Дамите рядко са се оплаквали от мен.
	Той беше страхотен сладкодумник. Мара не се съмняваше в това.
	— Ами спорт? — продължи Лидия. — Струва ми се, че прекалено дълго пренебрегвахме спорта като част от обучението на момчетата.
	Мара сърдито изпухтя.
	— Та този мъж има телосложение на гръцки бог! Мисля, че спортът е единственото, на което може да ги научи.
	Думите отекнаха в стаята, шокирайки всички. Лидия отново разтвори широко очи. Темпъл отново застина.
	Ченето на Мара увисна.
	Не, не го бе казала!
	_Гръцки бог?_
	Вината беше негова! Той бе объркал мислите й. И най-безобразно си бе наврял носа в живота й, във всичко, за което толкова усърдно бе работила и за което толкова отдавна се бе борила. Сигурно това беше причината да изтърси подобно нещо.
	_Гръцки бог?_
	Младата жена затвори очи и с все сили му внуши да изгуби дар слово. Незабавно и безвъзвратно.
	— Очевидно нямах предвид…
	— Е, благодаря.
	Нима в цялата човешка история внушението някога бе успявало?
	Тя изпъна рамене и храбро продължи, изпълнена с непоколебимото намерение да поправи стореното:
	— На ваше място не бих го приела за комплимент. Гръцките богове са били странна тайфа. Вечно са се превръщали в животни и са отвличали девици.
	Мили боже! Нима не можеше да си държи устата затворена?
	— Това не е чак толкова ужасна съдба — заяви той.
	Лидия се изкиска.
	Мара й метна унищожителен поглед.
	— Ти току-що го помоли да научи момчетата на изкуството да бъдат джентълмени.
	Лидия извърна огромните си очи към новоизлюпения преподавател по светски обноски.
	— Ваша Светлост, вие разбирате, че не можете да разговаряте с нашите момчета с такива… намеци.
	— Разбира се — съгласи се Темпъл. — Но вие на свой ред също разбирате, че вашата работодателка започна всичко.
	Мара искаше с все сила да го настъпи по крака. Но като го гледаше какъв е гигант, едва ли ще почувства нещо.
	— Добре тогава. Значи всичко е уредено — обяви Лидия с доволна физиономия, сякаш наистина всичко беше решено. И май наистина беше, въпреки твърдото нежелание на Мара. — Вие ще прекарате сутринта с момчетата и аз не се съмнявам, че ще научат много неща от вас. — Погледна многозначително към Мара и нехайно додаде: — И след като прекарате деня с момчетата, двамата с госпожа Макинтайър навярно ще можете да обсъдите възможността за щедро дарение от ваша страна за нашия приют.
	Лидия беше голяма хитруша. Докато Мара гледаше на Темпъл като на опасен враг, нейната приятелка го възприемаше като богат потенциален съюзник. Човек, който може да плати всичките им сметки.
	Темпъл повдигна вежди.
	— Деловите ви умения и находчивост достойно съперничат с тези на вашата работодателка.
	Лидия се усмихна.
	— Ще го приема за комплимент.
	_Не би трябвало, разбира се._
	Темпъл не можеше просто да реши да даде дарение на сиропиталището. Той също беше хитър. И най-добрият им шанс да платят сметките бе Мара да следва избрания път. При тази користна мисъл й стана неудобно, но тя побърза да се отърси от чувството на вина.
	Ставаше дума за сиропиталището и безопасността на момчетата.
	Така че целта оправдаваше средствата.
	Лидия стана.
	— Е, това е голям празник! Не се случва всеки ден херцог да забрави за титлата си и да се захване за работа.
	— Чувал съм, че в романите постоянно се случва — възрази Темпъл.
	— Да, но това не е точно роман — кисело отбеляза Мара.
	В романа тя щеше да бъде безупречна красавица с не по-малко безупречно минало. А той щеше да бъде очарователният и мрачен херцог.
	Е, предполагаше, че последното напълно съответстваше на реалността.
	— Наистина ли? — подсмихна се Темпъл. — Трябва да призная, че събитията от последната седмица бяха достатъчно странни, за да ме убедят в противното.
	Лидия се засмя.
	— Действително!
	Мара насочи пръст към нея.
	— Недей да го харесваш.
	Приятелката й дяволито се ухили.
	— Това може да се окаже трудно.
	Темпъл галантно се поклони.
	Сега двамата откровено флиртуваха и на Мара й хрумна, че ако това беше роман, тя едва ли щеше да бъде героинята. По-скоро Лидия. Добрата, привлекателна, русокоса гувернантка с жизнерадостен смях и големи очи беше жената, която щеше да спечели сърцето на красивия херцог и да прогони тъгата му.
	Мара се намръщи. Това не беше роман.
	— Лидия, подготви момчетата за специалния урок с Негова Светлост — рече тя и погледна Темпъл право в очите. — А вие останете тук.
	Лидия я стрелна с любопитен поглед, но беше достатъчно разумна, за да не се мотае повече, и побърза да излезе, за да подбере питомците си. След като вратата се затвори зад нея, Мара заобиколи писалището и се изправи срещу Темпъл.
	— Не е нужно да правиш това — заговори, като остави официалното обръщение.
	— Много мило от твоя страна, че мислиш за моето добро.
	— Изобщо не съм имала предвид това.
	Устните му насмешливо трепнаха.
	— Въпреки това ще го приема точно така.
	Той я смущаваше. Мара долови аромата на карамфил и мащерка — мехлема, с които бе намазала раната му, докато той търпеливо чакаше, а пръстите й се плъзгаха по топлата му гладка кожа.
	А след това в съзнанието й тутакси изникна споменът за устните му върху нейните.
	Не можеше да повярва, че тя го бе целунала.
	А още по-малко можеше да повярва, че той бе отвърнал на целувката й.
	Нямаше да мисли за това колко й бе харесало.
	Или по-скоро за това, че _харесало_ беше прекалено слаба дума, за да опише чувствата, които ласките му бяха събудили в нея.
	Той самодоволно се усмихна, сякаш бе прочел мислите, въртящи се в главата й.
	Тя се прокашля и изправи рамене.
	— Момчетата рядко имат възможност да общуват с джентълмени. Ти ще ги заинтересуваш.
	— Напълно разбираемо — кимна той.
	— Недей… — Мара се запъна, търсейки подходящите думи. — Не прави така, че да те харесат.
	Веждите му се извиха нагоре.
	— Иначе ще им бъде по-трудно, когато си тръгнеш и повече не се върнеш. Не им позволявай да се привържат към теб.
	Внезапно вероятността, че някой може се привърже към него, вече не й се струваше толкова нереалистична.
	Темпъл дълго мълча и накрая рече:
	— Това е само една сутрин, Мара.
	Тя кимна, игнорирайки напрежението, което думите му породиха помежду им.
	— Ще разчитам на думата ти.
	Той леко изпухтя. Насмешка? Разочарование?
	— Дума на джентълмен? Или на негодник?
	— И двамата.
	Темпъл кимна.
	— Добре, давам думата си и за двамата.
	Мара отвори вратата и се обърна с гръб към него, стараейки се да не забелязва колко е красив. И изкусителен.
	— Надявам се, че поне един от тях ще удържи на думата си.
	Той излезе, а тя затвори вратата зад гърба му. След като няколко минути се бори с желанието да го последва, управителката на „Дом Макинтайър“ завъртя ключа и се върна при писалището.

	* * *

	Един час.
	Само толкова време измина, преди любопитството й да надделее над разума и да тръгне да го търси.
	Откри Лидия да стои на стража в преддверието на сиропиталището.
	— Къде са те? — попита Мара.
	Лидия кимна към плътно затворената врата, водеща към трапезарията.
	— Той е там с тях вече почти три четвърти час.
	— И какво правят?
	— Нямам представа.
	Мара приближи до приятелката си и снижи глас почти до шепот:
	— Не мога да повярвам, че го помоли да направи това.
	Лидия сви рамене.
	— Той изглежда порядъчен човек.
	_Такъв беше._
	— Не можеш да го знаеш.
	Сините очи на Лидия многозначително я изгледаха.
	— Аз разпознавам порядъчните хора. А и ти самата каза, че той не е извършил това, което всички си мислят, че е направил. — Замълча и додаде: — Освен това е достатъчно богат, за да спаси всички ни.
	Само ако той знаеше, че те са в опасност.
	_Нищо, казано от теб, не може да ме застави да ти простя._
	Нищо, което тя му каже, няма да го застави да помогне.
	Лидия продължаваше да говори.
	— … но те, изглежда, се забавляват.
	Дружният смях и възбудените гласове, долетели откъм трапезарията, върнаха Мара в настоящето. Тя почука и отвори вратата. Смехът тутакси стихна.
	Темпъл, седнал начело на масата, вдигна глава и мигом стана, когато тя влезе. Момчетата последваха примера му.
	— Ах — рече той, — госпожо Макинтайър. Ние тъкмо привършвахме нашата дискусия.
	Тя местеше поглед от едно момче на друго. Всяко бе стиснало устни по-здраво от съседа си и всички изглеждаха така, сякаш бяха посветени в някакви тайнствени науки.
	— Предполагам, че всичко е наред? — попита тя, когато погледът й отново попадна върху Темпъл.
	Той предпазливо кимна.
	— Смятам, че занятието мина доста успешно.
	Мара излезе, като мислено се закле, че повече няма да се намесва.
	_Тази_ клетва изтрая цели два часа, след което тя повече не можеше да се сдържа и излезе от кабинета уж да провери докъде бяха стигнали с приготвянето на обяда. Съвсем случайно пътят й минаваше през преддверието на сиропиталището и тя просто не можеше да не забележи редицата от сериозни, внимателни момчета, строени в единия край, всяко от които бе вперило поглед в Темпъл. Новоизпеченият им наставник се извисяваше в средата на помещението с Лавендър на ръце, а Даниъл и Джордж стояха редом.
	Мара се спря в подножието на стълбището, мигом се дръпна назад, за да не я видят, и се заслуша.
	— Той ме ядоса — говореше Джордж.
	Двамата с Даниъл не за пръв път се караха и нямаше да е за последен.
	Темпъл кимна, съсредоточил цялото си внимание върху момчетата.
	— И после какво?
	— Ами после аз го ударих.
	Признанието я слиса. Физическото насилие бе строго забранено в „Дом Макинтайър“. Очевидно допускането на боксьор, който се биеше без ръкавици, в сиропиталището се бе оказало лоша идея. Тя понечи да пристъпи във фоайето, когато Темпъл попита:
	— Защо?
	Мара спря при странния въпрос, който не би й хрумнало да зададе. Въпрос, който явно затрудни Джордж с отговора. Момчето сви рамене и заби поглед в краката си.
	— Джентълменът гледа в очите този, с когото разговаря.
	Джордж вдигна глава към Темпъл.
	— Защото исках и той да се ядоса.
	Наставникът му кимна.
	— Искал си отмъщение.
	Дори сградата да се срутеше в този миг, Мара нямаше да забележи.
	— Да — потвърди Джордж.
	— Даниъл? Той успя ли да го постигне?
	Другото момче не се поколеба нито секунда и се изправи.
	— Не.
	Мара съвсем ясно видя как Темпъл с усилие сдържа усмивката си при тази проява на смелост, но той успя да запази сериозното си изражение и се обърна към другото момче.
	— Наистина ли? Защото изглеждаше доста ядосан, когато той те удари.
	— Разбира се, че бях! — възкликна Даниъл, сякаш Темпъл бе откачил. — Той ме удари! Аз се защитавах!
	Темпъл кимна.
	— Което е твое право. Но почувства ли се по-добре, когато отвърна на удара?
	Даниъл се начумери.
	— Не.
	Темпъл отново се извърна към Джордж.
	— А ти почувства ли се отмъстен за обидата, която Даниъл ти е нанесъл?
	Джордж се замисли над въпроса, килна глава и дълго се взира в Даниъл, преди да осъзнае истината.
	— Не.
	Темпъл кимна.
	— Защо не?
	— Защото още съм ядосан.
	— Именно. И какво още?
	— Ами сега и Даниъл е ядосан.
	— Точно така. А Лавендър?
	Момчетата погледнаха към свинчето.
	— Ние не я видяхме! — възкликна Даниъл.
	— Тя се появи изневиделица! — извика Джордж.
	— И горката едва не пострада във вашата свада. Можеше да я нараните. Или да стане нещо още по-лошо. — Момчетата бяха ужасени. — Нека това ви послужи за урок. Не ви казвам да не се биете. Само ви казвам, че ако ще се биете, то трябва да е заради правилна причина.
	— Отмъщението не е ли правилна причина?
	Той дълго остана мълчалив и Мара затаи дъх в очакване на отговора му. Знаеше, че той мисли за нещо много по-голямо от едно незначително сбиване между двама хлапаци.
	— Опитът ме е научил — рече накрая Темпъл, — че невинаги всичко става така, както очакваш.
	_Какво означаваше това?_
	Той отново се замисли, сетне добави:
	— И понякога може да завърши с опасност за една невинна свиня. — Момчетата се усмихнаха и Джордж се протегна, за да погали Лавендър по малката й розова глава, а Темпъл продължи: — А сега, нещо по-важно. Предполагам, че юмруците здравата ви болят?
	Джордж разтърси ръка.
	— Откъде знаете?
	Темпъл протегна огромната си ръка и я стисна в юмрук, голям колкото главата на едно от момчетата.
	— Ти пъхна палеца си вътре. — Той разтвори юмрук и отново го стисна. — Ако го оставиш отвън, ще боли по-малко.
	— Ще ни научите ли да се бием?
	Сега устните му се извиха в истинска усмивка. Господи, колко беше красив! И от скришното си място под стълбището тя можеше да го гледа колкото й се иска. Никой нямаше да разбере.
	— С удоволствие.
	Мара трябваше да го спре, преди да се сдобие с армия от добре обучени боксьори на своя страна. И навярно щеше да го направи, ако той не се бе извърнал към нея. Погледът му тутакси срещна нейния и сърцето й се свлече в петите.
	— Госпожо Макинтайър — рече той, — защо не се присъедините към нас?
	Тя го бе наблюдавала цяла вечност, притихнала и неподвижна в ъгъла. Ако беше друга жена, той навярно нямаше да забележи.
	Но тя беше Мара Лоу и той се бе примирил с осъзнатата истина, че винаги ще я забелязва. Че беше неустоимо привлечен от нея, макар това никак да не му се нравеше. Въпреки че не й вярваше, съмняваше се в нея и й беше бесен.
	Въпреки че участваше в нейната игра и искаше да й внуши да му каже истината.
	И така, когато нейните млади повереници му предоставиха възможността да я принуди да излезе от укритието си, той се възползва, наслаждавайки се на смаяното й изражение, когато разбра, че е била видяна.
	Мара пристъпи напред, с всички сили давайки вид, че не е подслушвала.
	— Добър ден, джентълмени! — бодро поздрави малчуганите.
	Те се изпънаха пред нея като малки оловни войничета и всеки един се сведе леко в безупречен поклон.
	— Добър ден, госпожо Макинтайър — отвърнаха в хор.
	Мара се закова на място.
	— Мили боже! Какъв изискан поздрав.
	Тя обичаше момчетата, това беше съвсем очевидно. Внезапно пред очите му изникна картина. Мара се усмихва на няколко момчета. Строени върху просторната зелена морава на Уайтфон Аби. Няколко тъмнокоси момчета с черни очи и щастливи лица. Неговите синове.
	_Неговата Мара._
	Той тръсна глава и се върна в настоящето.
	— Госпожо Макинтайър, момчетата помолиха да им дам урок по боксиране и аз помислих, че бихте искали да помогнете.
	Очите й се ококориха.
	— Но как бих могла? Дори не знам откъде да започна.
	Тази жена носеше нож в себе си. Темпъл беше готов да се обзаложи на всичко, което притежаваше, че тя съвсем точно знаеше откъде да започне.
	— Още една причина да се научите.
	Момчетата, които до този момент мълчаха, започнаха да протестират.
	— Тя не може да се научи; тя е момиче! — извика едно от тях.
	— Правилно — присъедини се друг вагабонтин, — момичетата харесват танците. И шиенето.
	Темпъл едва не прихна, като си представи Мара да шие нещо друго, освен рани от нож.
	— Тя може да се научи — обяви Джордж, — но не й трябва. На момичетата не се налага да се бият.
	Никак не му се понрави мигновено изникналият ярък спомен — Мара, притисната в Мейфеър от двама мерзавци, много по-яки от нея. Темпъл искаше тя да е в безопасност. Защитена. И възнамеряваше да я научи как да се пази.
	— Първо, джентълмените не наричат дамите момичета — изтъкна Темпъл. — Второ, предполагам, че всички вие много скоро ще се научите да танцувате. — Това предизвика хорова въздишка от учениците му. — И трето, всеки човек трябва да умее да се защити. — Извърна се към Мара и протегна ръка. — Госпожо Макинтайър?
	Тя се поколеба и за един дълъг миг се взира в ръката му. Сетне явно взе решение, приближи се и плъзна пръсти в неговите. Отново не носеше ръкавици и в този миг Темпъл съжали, че бе сложил своите.
	Може би това не беше добра идея. Искаше да я смути, да разруши самообладанието й, но не очакваше, че той ще е смутеният.
	Но с Мара Лоу винаги беше така.
	Темпъл я обърна с лице към юнаците, обхвана дланта й със своята и стисна пръстите й, докато не се свиха в идеален юмрук. Докато го правеше, не спираше да говори, за да не усеща толкова силно близостта й.
	— Когато стискате ръцете си в юмрук, се опитайте да не стягате мускулите. Нараняваш противника не с напрегнат юмрук, а със сила. Колкото е по-стегнат юмрукът, толкова по-болезнен ще е ударът за вас.
	Момчетата кимаха, наблюдаваха, свиваха юмруци, размахваха ръце. Но не и Мара. Тя държеше юмруците си като боксьор — близо до лицето, сякаш някой всеки момент можеше да я нападне. Срещна погледа му, съсредоточи се в него. Заля го топла вълна.
	Той отново се обърна към учениците си.
	— Запомнете нещо важно, момчета. Колкото сте по-ядосани, толкова по-голяма е вероятността да загубите.
	Даниъл спря насред боя с въображаемия си противник и объркано смръщи чело.
	— Ако не се бием, когато сме ядосани, защо тогава?
	Отличен въпрос.
	— За отбрана.
	— Ако някой те удари пръв — досети се едно от момчетата.
	— Но защо някой ще те удря пръв? — възрази Джордж. — Освен ако не е ядосан и нарушава правилата?
	— Може би има лоши маниери — предположи Даниъл и всички се засмяха.
	— Или е зле възпитан — додаде наставникът им с усмивка.
	— Или ти си обидил някого, когото той обича — вметна Хенри. — Аз здравата бих цапардосал някой, който нарани Лавендър.
	Всички дружно закимаха.
	— Защита. — Кокалчетата на Темпъл още го боляха след нощното нападение над Мара. Той я погледна, благодарен, че е в безопасност. — Това е най-добрата причина да се сбиеш.
	Страните й поруменяха и херцогът осъзна, че гледката му доставя удоволствие.
	— Или може би човекът просто е допуснал грешка — рече тя.
	_Какво означаваше това?_
	Нещо се спотайваше в тези странни, красиви очи. Съжаление?
	Нима беше възможно?
	— И какво по-нататък, Ваша Светлост?
	Момчетата отново завладяха вниманието му.
	Темпъл стисна юмруци и ги вдигна високо пред лицето си.
	— Винаги трябва да защитавате главата. Дори когато нанасяте удар. — Той издаде напред левия си крак. — Лявата ръка и левият крак напред. Коленете са присвити.
	Момчетата заеха позицията и той мина край редицата им, поправяше тук рамо, там юмрук. Напомняше, че трябва да държат коленете сгънати и да пружинират и подскачат. След като провери и последното момче, той се извърна към Мара, която го очакваше с вдигнати юмруци.
	Сякаш двамата бяха в постоянна схватка.
	Което си беше самата истина.
	Той приближи към нея.
	— С дамите е по-сложно — рече тихо, — защото не мога да виждам краката им. — Би дал всичко на този свят, за да види краката й. Темпъл мина зад гърба й и сложи ръце върху раменете й. — Може ли?
	Тя кимна.
	— Да, моля.
	Наблюдаваха ги двайсетина момчета, всяко едно в ролята на строга компаньонка. Нямаше нищо потайно в докосването му, ала допирът до нея сякаш го опари.
	Той я залюля леко напред-назад върху краката й, леко плъзна напред едното й коляно, за да провери дължината на крачката. Полата й закачи ръба на панталона му и гърлото му мигом пресъхна. Тя беше толкова близо, че я чу как бързо пое дъх, усети уханието й, едва доловим аромат на лимони, макар че беше декември и лимони можеха да си позволят само най-богатите лондончани.
	Ако тя беше негова, щеше да изпълни къщата с лимонови дръвчета.
	_Ако тя беше негова?_
	Каква глупост. Тя просто беше висока, гъвкава и красива и ако на нейно място беше всяка друга подобна жена, той би я пожелал.
	_Лъжа._
	Темпъл отстъпи крачка настрани.
	— Дръжте юмруците високо, главата наведена. Запомнете, че мъжът се боксира от раменете.
	— А жената? — попита тя. — Жените по друг начин ли се бият?
	Той я погледна. Очите й развеселено блестяха. Да не би да го дразнеше? Мисълта беше странна и несъвместима с тяхното минало, но при все това… тези синьо-зелени очи искряха от смях. Тя _наистина_ го дразнеше.
	— От опит знам, че жените не се бият по правилата.
	Мара се усмихна.
	— Глупости. Ние просто се бием от все сърце.
	Той й повярва. Безусловно. Това беше жена, която се бореше с цялото си сърце и душа за това, което искаше, и за тези, в които вярваше. Тя щеше да се бие за тези момчета и изглежда, за жалкия си и безполезен брат.
	Но тя се биеше с цел. И това беше почтено.
	Той се запита какво би било усещането, ако тя се биеше заради него.
	_Навярно несравнимо с нищо друго._
	Темпъл изтласка мисълта от главата си и отново насочи вниманието си към момчетата, макар че не можеше да се сдържи да не я докосва. Оправи стойката на главата й, за да бъде напълно професионална. Всеки допир го пронизваше като стрела.
	— Дръжте главата си наклонена напред — продължи с инструкциите.
	Нима косата й винаги е била толкова мека?
	— Не вирвайте брадичка или рискувате да получите удар ето тук… — Той допря кокалчетата си до брадичката й, където нежната кожа го мамеше като купчина от лакомства. — И тук.
	Стиснатите му в юмрук пръсти се плъзнаха по изящната шия, където силно и равномерно биеше пулсът й.
	Мара рязко пое дъх и младият мъж разбра, че и тя изпитва същото.
	Удоволствие.
	Желание.
	Коя беше тази жена? Какво си причиняваха двамата един на друг?
	Темпъл с усилие се отдръпна от нея. Повиши глас и се обърна към момчетата:
	— Ударът не идва само от ръцете. Той идва от цялото тяло. Вашите ръце са само пратениците.
	Нанесе удар във въздуха и момчетата вкупом ахнаха.
	— Еха! Това беше бързо!
	— Вие сигурно сте най-силният човек в света!
	— А сега пробвайте и вие, бойци.
	Момчетата с въодушевление започнаха да нанасят удари във въздуха, подскачайки напред-назад с присвити колене.
	Темпъл дълго ги наблюдава и накрая погледът му се задържа върху най-голямото момче — Даниъл. Тъмнокосото сериозно момче се бе съсредоточило върху ударите си, изпълнено със страстното желание да спечели одобрението на учителя, и в това имаше нещо познато. Нещо, в което херцогът разпозна себе си.
	Тъмна коса. Тъмни очи. Единайсетгодишен.
	Момчето имаше сини очи, но косата и тенът на лицето бяха на Темпъл.
	_Очите бяха сини като на Мара._
	Тя бе казала, че момчето винаги е било с нея. Той предположи, че това означава от самото раждане. Тя ли го бе родила?
	Нима това дете беше негов син?
	И ако беше, защо тя го бе крила толкова дълго? Нима не знаеше, че той веднага щеше да ги приеме? Да ги защити? Щеше да се ожени за нея. Незабавно.
	_Можеха да бъдат семейство._
	Мисълта го завладя с по-голяма сила, отколкото можеше да предположи. Темпъл си представи закуски и обеди, радостни събития, изпълнени със смях и обич. И Даниъл нямаше да бъде сам. Щеше да има братя и сестри, до един тъмнокоси, с очи с цвета на лятото. Зелени и сини. И всички щяха да бъдат щастливи.
	Щастието беше нещо странно и мимолетно.
	Но в този миг неговото тайнствено несъществуващо семейство беше щастливо.
	Шумът от боксиращите се момчета го върна към реалността. Щеше да получи отговорите от Мара Лоу. Но сега не му беше времето.
	— Много добре ви се получава, джентълмени.
	Двамата с Мара дълго стояха рамо до рамо, наблюдавайки питомците си.
	— Нищо чудно, че си непобедим — тихо промълви тя накрая.
	Той сви рамене.
	— Това е моята работа. Това съм аз.
	И единственото, което правеше добре вече дванайсет години.
	— Знаеш ли, аз не мисля така.
	Темпъл се извърна към нея и срещна погледа й, наслаждавайки се на начина, по който тя го гледаше. Как цялото й внимание бе съсредоточено върху него. Искаше му се да са сами. Искаше да й каже толкова много неща. Да й зададе толкова много въпроси. Ала вместо това изрече:
	— Сега пробвай ти.
	Мара вдигна юмруци и нанесе слаб удар в пространството помежду им.
	Темпъл поклати глава.
	— Не. — Потупа гърдите си. — Удари в мен.
	Очите й се ококориха.
	— Искаш да те ударя?
	Той кимна.
	— Това е единственият начин да разбереш дали го правиш правилно.
	Сега бе неин ред да поклати глава.
	— Не. — Тя свали юмруци. — Не.
	— Защо?
	Тя сведе поглед, а той се зазяпа в захлас в луничките върху бузите й. Защо досега не ги бе забелязал? Пробва да се пошегува.
	— Със сигурност ти харесва идеята да ме поступаш.
	Мара дълго мълча и ръката го засърбя да се протегне, да повдигне главата й и да погледне лицето й. Вместо това само прошепна:
	— Госпожо Макинтайър?
	Мара поклати глава, но не вдигна поглед към него, когато пророни:
	— Не искам да ти причиня болка.
	От всички думи, които би могла да изрече, тези бяха най-смайващите. Защото бяха лъжа. Трябваше да са лъжа. В крайна сметка двамата бяха врагове, съюзили се заради взаимна изгода. Отмъщение в замяна на пари. Разбира се, че тя искаше да му причини болка.
	Иначе защо пазеше толкова тайни от него?
	Лъжата й би трябвало да го разгневи.
	Но вместо това тя някак си го изпълни с нещо подобно на надежда.
	И това никак не му хареса.
	— Погледни ме.
	Тя вдигна глава. И той видя истината в очите й.
	Но ако не искаше да му причини болка, тогава какво правеха те? Каква игра играеха?
	Темпъл пристъпи към нея, грабна юмрука й и го притегли към себе си, докато свитите й пръсти се допряха съвсем леко, като перце до гърдите му, точно вляво от средата. Мара се опита да се отскубне, но той не я пусна и тогава тя завърши лъжливия удар по единствения възможен начин, приближи, разтвори юмрук и широко разпери длан върху гърдите му.
	Поклати глава и повтори:
	— Не.
	Докосването в това помещение, пред всички момчета, беше скандално, но Темпъл не го бе грижа. Той не мислеше за нищо, освен за топлината на дланта й. За нежността на допира й, за неговата искреност.
	Кога за последен път жена го бе докосвала толкова искрено?
	Тя го погубваше.
	Той за малко да я сграбчи в обятията си, да започне да я целува, докато не му разкаже всичко. Истината за онази нощ преди дванайсет години, докъде ги бе довела и как се бяха озовали тук. Сега. Къде се намираха. И накъде се бяха запътили.
	Херцогът сведе глава, тя беше само на сантиметри. Дори по-малко.
	Мара се покашля.
	— Ваша Светлост, сигурна съм, че няма да имате нищо против, ако изпратя момчетата да се измият. Почти наближава време за обяд.
	Темпъл я пусна, сякаш пареше. Мили боже! Той едва не… Пред двайсет момчета.
	— Разбира се, че не. Мисля, че за днес привършихме.
	Тя се извърна към момчетата.
	— Надявам се, че няма да забравите урока на херцога. Джентълмените не започват боя.
	— Те само го довършват! — обяви Джордж и малките дяволи мигом се разбягаха в различни посоки, с изключение на малкия Хенри, който се запъти право към Лавендър, разположила се в краката на Темпъл.
	Благодарен за разсейването, Темпъл се наведе и взе прасенцето на ръце.
	— Боя се, че не. Лавендър остава с мен.
	Хенри се нацупи.
	— На нас не ни е разрешено да я вземаме със себе си — изтъкна той. — Госпожа Макинтайър не обича това.
	Темпъл срещна погледа на Мара над малката русокоса глава на хлапето.
	— Е, в такъв случай госпожа Макинтайър може да ме смъмри.
	Очевидно доволен от този план, Хенри хукна след останалите към трапезарията. Херцогът се изправи и погледна към Мара, която изглеждаше не по-малко смутена от него.
	— Той е прав. Правилото е никой да не взема Лавендър като трофей.
	— И чие е това правило?
	— Мое — отвърна Мара и посегна към прасенцето.
	Темпъл отстъпи крачка, за да не може тя да достигне до Лавендър.
	— Е, според моите правила аз я спасих. И тя е моя.
	— Аха. Правилата на негодниците.
	— Изглежда, никак не те затруднява да се придържаш към тях, когато ти е угодно — отбеляза той.
	Тя се усмихна.
	— Аз съм съвсем честна и открита, когато става дума за Лавендър.
	Той пристъпи по-близо към нея и снижи глас.
	— В такъв случай ти си от най-лошите негодници.
	Мара повдигна вежди.
	— Как така?
	— Поемаш отговорност само когато ти изнася. Липсват ти убеждение и твърди принципи.
	Сега Темпъл беше прекалено близо, извисяваше се над нея.
	— Да не би да се опитвате да ме сплашите, Ваша Светлост, за да се съглася с вас?
	— И успявам ли?
	Тя преглътна, а той с огромно усилие на волята се сдържа да не помилва дългата й изящна шия.
	— Не.
	— Хората треперят от страх само щом чуят името ми.
	Твърдоглавката се засмя.
	— Ако те видят сега как си гушнал прасенце, този страх може значително да намалее.
	Той погледна спящата Лавендър, не можа да се сдържи и също се засмя. При дълбокия гърлен звук Мара застина за миг, сетне се прокашля. Темпъл срещна погледа й. Близостта му й въздействаше. Както нейната на него.
	— Беше ли искрен, когато каза, че отмъщението не си струва усилията?
	Темпъл повдигна вежди.
	— Не съм казал това.
	— Каза, че невинаги всичко става така, както си очаквал.
	— Вярно е — кимна той, — но това не означава, че отмъщението не стига докрай.
	Беше длъжен да вярва в това.
	Мара погледна право напред и прикова взор в трапчинката на брадичката му.
	— И кога ще приключи това отмъщение?
	_Не знам._
	Но той нямаше да го признае. Вместо това каза:
	— Ще приключи, когато отново стана истински херцог. Когато получа това, което ми беше обещано още като дете. Когато си върна живота, който ми е бил отреден и за който съм отгледан и възпитан. Когато имам съпруга. — Той пропъди мисълта за странните очи. — И дете. — С тъмна коса. — И всичко, което ми се полага по наследство.
	Сега Мара го погледна право в очите.
	— А за мен как ще свърши?
	Темпъл за дълго се замисли. Представи си ги като различни хора. Той беше друг мъж, а тя друга жена. Представи си, че се бяха срещнали при други обстоятелства. Тя притежаваше толкова много достойнства — беше смела, силна и дълбоко предана на своите момчета. На живота, който сама бе изградила.
	_Но тя не беше негова грижа._
	Жалко, че му беше толкова трудно да го повярва.
	Свободната му ръка се приближи към лицето й и леко го наклони към своето.
	— Не знам — изрече, вперил очи в нейните. — Днес не биваше да идвам тук.
	— Тогава защо дойде?
	— Защото исках да те видя в твои води. Да се запозная с момчетата.
	— И с каква цел?
	Темпъл нямаше отговор на този въпрос. Не биваше да изпитва желание да я опознае по-добре. Да я разбере. Ала не можеше да се пребори със себе си. Може би защото двамата бяха завинаги свързани. Може би защото в известен смисъл той бе нейно творение. Може би защото искаше да я разбере.
	Но не очакваше, че ще започне да я харесва.
	И определено не очакваше, че толкова страстно ще я пожелае.
	Знаеше, че не може да й каже всичко това, затова избра друг път — отвличане на вниманието — пристъпи плътно до нея и я целуна.
	Тя отвърна на целувката, сладките й и нежни устни бяха по-скоро обещание, което го караше да се пита дали изобщо е имало целувка. Бяха по-скоро дразнение. Изкушение, което го порази със силата си. Мара въздъхна и този стон беше всичко, което чакаше.
	Тя му отправяше покана и той я прие.
	В мига, в който устните й се разтвориха, той ги завладя, задълбочи целувката, ръката му се плъзна от бузата към шията, сетне се обви около талията й и я притегли по-близо. Въздишката й бе неговото задоволство, изпълнило го с такава сила, че от гърдите му се изтръгна дълбоко, първично ръмжене, което удиви самия него. Тя отново и отново подлагаше на изпитание самообладанието му.
	И това му харесваше.
	Езикът му погали долната й устна, пръстите й се заровиха в косата му и тя се притисна към него, сякаш не желаеше нищо повече на този свят, освен да бъде близо до него. Сякаш изобщо не се страхуваше от него.
	Темпъл я сграбчи още по-здраво, жадуващ да се наслади на безстрашието й, да забрави за всичко останало на света и да живее само в този миг. С тази жена, която, изглежда, искаше същото.
	В този момент Лавендър изрази своя остър протест.
	Притиснатото помежду им прасенце изквича гневно и започна отчаяно да се върти, настоявайки да го пуснат на свобода или да го върнат в предишното му състояние на блажена дрямка.
	Мара и Темпъл се откъснаха един от друг, нейната ръка бе притисната към гърлото, а неговата задържаше Лавендър да не падне. Той остави прасенцето на пода и то побърза да офейка, оставяйки ги сами във фоайето, задъхани, приковали погледи един в друг, като че ли не можеха да решат дали да побегнат по-далече от къщата, или отново да се хвърлят в прегръдките си.
	Той нямаше да си тръгне.
	Вместо това с две крачки отново се озова до нея и я вдигна на ръце, наслаждавайки се на тежестта й, на това как се свиха и напрегнаха мускулите му, доволен от това, че този път служат за една нова, определено много по-важна цел. Темпъл отново завладя устата й, страстно и нетърпеливо, но вкуси отчаяние — позна го, защото и той изпитваше същото.
	Исусе. Не биваше повече да остава тук.
	Пусна я на пода толкова бързо, както я бе вдигнал, и тя неволно се олюля. Обхвана лицето й в шепа и се взря в очите й.
	— Ти си истинско бедствие — промълви, подпечата заявлението си с една последна решителна целувка и се отдръпна от нея.
	Ръката й се стрелна към устата. Темпъл не можеше да откъсне очи от нея, опиянен от това как прелестните пръсти на Мара се притиснаха към подпухналите й от целувките му устни. Искаше му се да бяха различни хора, а не те двамата. Да бяха някъде другаде, но не и тук.
	Само ако желанията можеха тутакси да се сбъдват.
	Темпъл се извърна към вратата. Знаеше, че трябва да си тръгне. Не се доверяваше на себе си, ако остане.
	— Няма ли да обядваш с нас? — подвикна Мара зад гърба му.
	— Не, благодаря — смутено отвърна той. — Сутринта ми приключи.
	Приключи и още как. Не биваше да я докосва. Тя беше неговата гибел. Неговото отмъщение.
	_Защо не можеше да запомни това?_
	— Струва ми се, че си гладен.
	Той едва не се разсмя. В живота си не бе изпитвал такъв глад.
	— Добре съм.
	— Още ли се боиш, че ще те отровя?
	Темпъл килна глава, доволен за извинението.
	— Предпазливостта никога не е излишна.
	Тя се усмихна. Харесваше му тази усмивка. Прекалено много.
	Трябваше да прекрати това.
	И каза единственото, което знаеше, че ще го стори.
	— Мара.
	Младата жена срещна погледа му, опитвайки се да не забелязва колко е красив. Колко изкушаващ.
	— Да?
	— Онази нощ. Любихме ли се?
	Очите й се разшириха. Явно я бе шокирал. Очевидно бе очаквала десетки неща, но не и това. Не и напомняне за тяхното минало. За тяхното споразумение.
	Но тя бързо се окопити — толкова бързо, че той изпита възхищение към нея.
	— Реши ли да опростиш дълга на брат ми?
	И изведнъж двамата отново се озоваха в свои води. Слава богу.
	— Не.
	— В такъв случай се боя, че не мога да си спомня.
	— Добре. — Темпъл се отправи към вратата, като пътьом свали плаща си от близката закачалка. — Със сигурност разбирам това затруднение.
	Ръката му вече беше върху дръжката, когато Мара каза:
	— И без това ми дължиш още два паунда.
	Темпъл се извърна и ледено я изгледа.
	— За какво?
	Тя стоеше висока и горда във фоайето.
	— За целувката.
	Той не беше мислил за тяхната сделка, когато я бе целунал, и можеше да се обзаложи на цялото си богатство, че и тя не бе мислила за нея. Разговорът за пари тутакси опошли този миг, изпълни го с неприятен, с горчив привкус. И Темпъл я възненавидя заради това.
	— Два паунда звучи добре. — Тя нямаше защо да знае, че би заплатил двеста паунда за още един такъв миг. Две хиляди. Отвори вратата и додаде: — Облечи това, което днес ще ти доставят от мадам Ебер.


>	Глава 9

	— Не бива да се биеш с него.
	Темпъл не вдигна глава и продължи да завързва ботушите си.
	— Малко е късно за това, не мислиш ли? Половината клуб вече се е събрал край ринга.
	Маркиз Бърн, най-старият приятел на Темпъл и съдружник в „Падналия ангел“, се бе облегнал на стената до вратата, водеща към ринга, и наблюдаваше как Темпъл се приготвя за мача.
	— Не това имам предвид и ти го знаеш. Тази вечер можеш да се биеш с когото пожелаеш, макар че, ако обичах да се обзалагам, щях да заложа двайсет паунда, че Дрейк ще бъде повален още в първата минута. — Посочи към ниската маса в средата на стаята и добави: — Не бива да приемаш предизвикателството на Лоу.
	Темпъл също погледна към списъка с имената. _Кристофър Лоу_ беше начело и така беше вече няколко седмици подред. Отправяше му предизвикателство. Изкушаваше го да го приеме. Осмеляваше се да му обяви двубой на ринга. Очевидно Мара не бе казала на брат си за сделката си с Херцога убиец и за усилията си да върне парите им. Или това, или Лоу искаше да спаси сестра си от гибел, но Темпъл се съмняваше, че репутацията на сестра му има нещо общо с плановете на младия мъж.
	Проклет да е, ако не жадуваше за това повече от всичко на света. Лоу заслужаваше един хубав пердах.
	— Ще бъде мачът на годината — заяви Темпъл. — „Ангелът“ ще спечели цял куп пари.
	— Не ми пука, дори кралят с цялата си гвардия да се настани край ринга и да заложи на мача всичките скъпоценности на короната. Ти не бива да се биеш с него.
	Темпъл се залови за кожения ремък, висящ от тавана на кабинета му, и отпусна рамене под тежестта на собственото си тегло, подготвяйки се за това, което предстоеше. След половин час щеше да излезе на ринга и да се бие, и всички мъже, които седяха в залата, щяха да се бият с него. Някои щяха да са на негова страна, отъждествявайки се с падналия херцог, който въпреки позора, крушението и ненавистта бе съумял да стане крал тук. Но повечето щяха да бъдат на страната на неговия противник — Давид срещу Темпъл Голиат. Те също познаваха горчивия вкус на загубата в „Ангела“. И макар да плащаха клубните си вноски и да печелеха на игралните маси горе, в едно кътче на душата си всеки от тях мечтаеше клубът да се разори.
	— Това е игра — рече Темпъл, преструвайки се, че думите на приятеля му не го тревожат. — Всички идват заради нея. И ние се разбрахме да им дадем точно това.
	— Глупости! — отсече Бърн. — Ние се разбрахме да вземаме парите на копелетата и да им даваме зрелище. Но не сме се разбрали да се превръщаме в забавление за тълпата. А ти ще направиш точно това. — Маркизът се приближи към Темпъл, като пътьом взе от масата документите на Лоу. — Това няма да е двубой, а публична екзекуция. Те ще мислят, че Лоу най-сетне има шанс да получи възмездие за смъртта на сестра си. Ако толкова много искаш да се биеш с него, поне почакай, докато кучката се разкрие. Тогава обществото ще бъде на твоя страна.
	Темпъл стисна челюст, когато чу обидната дума, с която приятелят му нарече Мара.
	— Пет пари не давам на чия страна е обществото.
	— Опашата лъжа. — Бърн мрачно се изсмя и прокара ръка през косата си. — Аз по-добре от всеки знам какво искаш да мисли обществото за теб.
	Темпъл не отговори и Бърн продължи:
	— Днес прегледах документите на Лоу. Той е проиграл всичко, което не му е принадлежало по рождение, в това число и една доста прилична сума, която незнайно как е спечелил. Изненадан съм, че Чейс не е изпратил Бруно да му вземе и последната риза от гърба. Къщи, коне, карети, всичко. Дори шибания сребърен сервиз за чай. Какво, по дяволите, ще правим с него?
	Темпъл се подсмихна, докато бинтоваше китката си.
	— Някои хора обичат чай.
	Бърн повдигна вежди и захвърли бумагите на масата.
	— Кристофър Лоу е най-големият неудачник в Британия и или не го разбира, или не го е грижа. Но и в двата случая покойният му баща навярно се обръща в гроба, мечтаейки да сключи сделка с дявола или още по-лошо, да стане от гроба и собственоръчно да убие глупака.
	— Ти се възмущаваш от човек, проиграл всичко на игралната маса? Каква ирония!
	Очите на Бърн гневно блеснаха.
	— Аз може и да съм проиграл всичко, но после си го върнах. Десетократно. Дори повече!
	— Отмъщението ти сполучи.
	Бърн се намръщи.
	— Прекарах десет години, мечтаейки за възмездие, като се убеждавах, че на този свят нищо няма да ми достави по-голямо удоволствие от това да унищожа човека, откраднал наследството ми.
	Темпъл повдигна вежда.
	— И ти направи точно това.
	Маркизът внезапно доби сериозно изражение и тихо рече:
	— И едва не загубих единственото, което имаше значение.
	Темпъл изпъшка, протегна ръка към кожения ремък и започна да се разтяга.
	— Ако някой зад онази врата знаеше как вие двамата с Крос се размеквате, когато говорите за съпругите си, „Ангелът“ ще изгуби цялото си могъщество.
	— Като стана дума за това, моята съпруга винаги топли леглото ми и ме очаква с разтворени обятия. А мъжете зад вратата могат да вървят и да се обесят. — Бърн замълча и добави: — Отмъщението беше моята цел, Темпъл. Но никога твоята.
	Темпъл погледна приятеля си в очите.
	— Целите се променят.
	— Несъмнено. Но бъди готов. Възмездието е нещо опасно. То прави от човека негодник. Аз най-добре го знам.
	— Аз вече съм негодник — заяви Темпъл.
	Бърн криво се усмихна.
	— Ти си блага душица.
	— Така ли мислиш? Кажи ми го пак на ринга.
	Маркизът подмина заплахата.
	— Това няма да свърши така, както си мислиш.
	Щеше да свърши точно така, както мислеше Темпъл. Мара може и да беше вдъхновителката на неговата гибел, но нейният брат също бе изиграл своята роля — ридаеше и се оплакваше, отправяше фалшиви обвинения и бе накарал целия свят да повярва, включително и самия Темпъл, че Лоу е бил жестоко онеправдан.
	В съзнанието му изплува спомен — преди пет години Темпъл вървеше по улицата посред бял ден и всички го избягваха. Никой не искаше да пресече пътя на Херцога убиец. Никой не желаеше да си навлече гнева му. Кристофър Лоу излизаше от някаква кръчма с разгулните си пияни приятели и връхлетя право върху Темпъл, който дотолкова бе отвикнал от досега с други хора, освен на ринга, че се стресна от контакта.
	Лоу се вторачи в него и за радост на тълпата, закрещя с пиянски глас, заваляйки думите:
	— Убиецът на моята сестра се мотае из улиците посред бял ден! Каква изненада!
	Тайфата от пияни идиоти дружно избухна в смях, а Темпъл се вледени, вярвайки в гнева на Лоу. Вярвайки, че го е заслужил.
	_Вярвайки, че е убиец._
	Сега погледна към Бърн.
	— Тя може и да ми е откраднала дванайсет години, но брат й ги превърна в ад.
	— И двамата заслужават да страдат. Господ е свидетел, че Лоу си заслужава боя, и да, ти вярваш, че ще си отмъстиш, като покажеш дамата пред цял Лондон. Ще изпълниш втората част от плана си и тя ще бъде опозорена. Теб ще те приемат с разтворени обятия в обществото и майките, мечтаещи да омъжат дъщерите си за херцог, ще започнат да те преследват. Но гневът в душата ти ще остане.
	_Отмъщението невинаги се получава така, както очакваш._
	Урок, на който бе научил момчетата.
	И Темпъл много добре знаеше, че това е истина. Знаеше, че след отмъщението нищо няма да може да се промени. И то завинаги ще го бележи. Безвъзвратно ще го промени.
	Бърн се отпусна в ниското кожено кресло и отново заговори:
	— Аз просто казвам, че ти притежаваш всичко, което искаш. Пари, власт, титла, която е прашасала от липсата на употреба, но въпреки това е твоя. И да не забравяме и Уайтфон. Може и да не живееш там, но имението ти донесе цяло състояние, защото ти се оказа много по-добър стопанин, отколкото беше твоят баща. Можеш да получиш още. Да се върнеш в обществото. Да си намериш някоя скромна девица от тези, които вечно подпират стените на баловете. Такива девици обичат негодниците.
	Бърн беше прав. Темпъл можеше да получи всичко. Пари и опетнена титла — всичко това беше много повече, отколкото притежават повечето хора. Някоя застаряваща мома с радост щеше да го вземе.
	Но гневът беше коварен съветник.
	— Не искам скромна девица.
	— А какво искаш?
	_Искам страстна жена. И горда._
	Темпъл срещна погледа на приятеля си.
	— Искам почтеното си име.
	— Лоу не може да ти го върне. Като го победиш на ринга, само ще го превърнеш в мъченик.
	Темпъл дълго мълча, сетне кимна. Искаше да приключи този разговор, но Бърн попита:
	— Ами момичето?
	Пред погледа му тутакси изникна образът на Мара с разрошена златистокестенява коса и блестящи странни, омагьосващи очи. Винаги без ръкавици. Защо го бе забелязал?
	_И защо го интересуваше?_
	Не го интересуваше.
	— Ние имаме свои сметки за уреждане.
	— Без съмнение.
	— Тя ме упои.
	Бърн повдигна вежди.
	— Много отдавна.
	Темпъл поклати глава.
	— В нощта, когато ми се разкри.
	Измина минута, преди Бърн да осъзнае думите. Темпъл стисна зъби. Знаеше какво ще последва и съжаляваше, че се бе изтървал.
	Маркизът избухна в смях.
	— Не!
	Темпъл се залюля на пети, подскочи веднъж, дваж, нанесе няколко удара във въздуха. Преструваше се, че ни най-малко не е вбесен от истината.
	— Да.
	Смехът стана оглушителен.
	— О, почакай само докато останалите узнаят! Великият непоклатим Темпъл! Упоен от гувернантка! Къде?
	— В градската ми къща.
	Където тя го бе целунала. Където той едва не бе стигнал до края.
	Бърн скочи на крака и се преви надве.
	— В собствения му дом!
	_По дяволите._
	Темпъл се намръщи.
	— Измитай се от тук!
	Маркизът скръсти ръце пред гърдите си.
	— О, не. Още не съм се насладил докрай на това.
	На вратата рязко се почука и двамата мъже погледнаха към часовника. Още бе рано за започването на мача.
	— Влез! — извика Темпъл.
	Вратата се отвори и на прага се появи Азриел, един от хората на Темпъл, вторият по старшинство от охраната в „Ангела“. Мъжът не обърна внимание на Бърн, погледна право към Темпъл и съобщи:
	— Пристигна дамата, която сте поканили.
	_Мара._
	Той се намръщи, раздразнен от възбудата, обзела го само при мисълта за името й.
	— Доведи я.
	Изчака Азриел да излезе, сетне се извърна към Бърн.
	— Мислех, че си тръгваш.
	Бърн се настани на близкия стол, изпружи дългите си крака и скръсти глезени.
	— Аз пък мисля да поостана и да наблюдавам тази сценка — подметна весело. — В крайна сметка не бих искал тази жена отново да се опита да те убие. Може да ти потрябва защита.
	— Ако не внимаваш, на теб ще ти потрябва защита.
	Вратата се отвори, преди Бърн да успее да отговори, и Мара пристъпи през прага на неговата светая светих. Тя се бе загърнала в огромна черна пелерина, качулката бе ниско придърпана над очите й, но той въпреки това я позна.
	Висока и прекрасно сложена, цялата меки извивки и нежна плът, тя беше жена, която обикновено щеше да го привлече, ако не беше истинско въплъщение на дявола. А тази уста… чувствена, изкусителна, създадена само за грях. Изобщо не биваше да я вкусва. Сега жадуваше за още.
	Мара отметна качулката и откри лицето си. Големите й очи тутакси срещнаха неговите. Темпъл забеляза безпокойството в тях, неувереността и мигом се ядоса, когато те се насочиха към Бърн, седнал на метър от тях.
	И внезапно, дали заради вълнението от предстоящия двубой, или заради нещо много по-опасно, Темпъл изпита желание да удари Бърн. При това силно.
	Сигурно беше заради предстоящата среща на ринга, защото не беше възможно да е заради Мара. Изобщо не му пукаше кого гледа тази жена. Кой гледаше нея. Всъщност планът му се основаваше на идеята целият Лондон да я гледа.
	Бърн не стана и тази съзнателна проява на неуважение още повече вбеси Темпъл.
	— Аз съм…
	— Знам кой сте — прекъсна го Мара, без да използва титлата му на маркиз, явно отвръщайки му със същото неуважение. — Цял Лондон знае кой сте. — Извърна се към Темпъл. — Какво означава всичко това? Пожелахте да дойда и да гледам, докато вие пребивате поредния нещастник?
	Думите не бяха много удачни. Тя беше твърда като стомана, но тук той беше на своя територия и знаеше, че под смелост тя прикриваше притеснението си. Тази тактика му бе добре позната. Той самият многократно я бе използвал.
	— А пък аз се надявах, че ще ми подариш талисман, за да го нося по време на битката.
	Тя присви очи.
	— По-вероятно с него ще саботирам сабята ви.
	Темпъл повдигна вежди.
	— Саботиране на саби, така ли го наричате в „Дом Макинтайър за момчета“?
	Бърн се изкиска и Мара сурово го стрелна с поглед.
	— Вие сте маркиз, нали?
	— Такъв съм.
	— Я ми кажете винаги ли се държите по този начин? Питам само защото ми се струва, че вашият приятел много не се старае да се държи като херцог. Реших, че незрелостта е заразна. Като инфлуенца.
	В погледа на маркиза блесна възхищение. Той се извърна към Темпъл.
	— Очарователна.
	— При това въоръжена с лауданум.
	Бърн кимна.
	— В такъв случай няма да пия нищо от ръката й.
	— И с нож — додаде Мара сухо.
	Маркизът повдигна вежди.
	— И винаги ще съм нащрек.
	— Много разумно — съгласи се Темпъл.
	Мара недоволно изсумтя и Темпъл си представи колко често го прави със своите питомци.
	— Вие се каните да пребиете един човек до смърт и на всичко отгоре стоите тук и се _шегувате_?
	— Много интересно, че тя толкова високо цени моралните принципи, не мислиш ли? — обади се Бърн от стола си.
	Мара се извърна към маркиза.
	— Бих искала да си вървите, милорд.
	Веждите на Бърн се извиха нагоре.
	— А аз бих ви посъветвал да внимавате с този тон, скъпа.
	Очите на Мара блеснаха от гняв.
	— Предполагам, че желаете да ви се извиня?
	Бърн стана, оправи безукорно изпънатото си сако и кимна към Темпъл.
	— Извинете се на него — заяви. — Той не е толкова опрощаващ като мен. — Извади джобния си часовник, погледна го и се обърна към приятеля си. — Десет минути. Нужно ли ти е още нещо преди мача?
	Темпъл не отговори. Нито отмести поглед от Мара.
	— В такъв случай по-късно ще се видим.
	Херцогът кимна.
	— Да, ще се видим.
	Маркизът излезе и затвори вратата зад гърба си. Мара погледна към Темпъл.
	— Той не ти пожела късмет.
	— Не е прието да си пожелаваме късмет.
	Темпъл се приближи до масата, отвори махагоновото сандъче и извади парче восък.
	— Защо не?
	Той отчупи две големи бучки и ги остави върху масата, преструвайки се, че изобщо не усеща толкова остро присъствието й в прекалено тъмния ъгъл на стаята. Искаше да я види.
	_Но не биваше._
	— Пожелаването на късмет е лош късмет.
	— Това е нелепо.
	— Такава е традицията в „Ангела“.
	Мара не каза нищо и скръсти ръце пред гърдите си.
	— Защо съм тук? — попита след кратко мълчание.
	Темпъл взе от дървената маса в средата на помещението дълга чиста ивица плат, постави единия край върху дланта си и започна да бинтова ръката си, като внимаваше тъканта да не се бръчка и прегъва. Редовният вечерен ритуал не бе предназначен само да защити мускулите и костите, макар че в разгара на мача счупените пръсти не бяха нещо нечувано.
	По-важното беше, че равномерните движения му помагаха да се успокои преди двубоя и да се съсредоточи, както бяха правили от векове воините, преди да влязат в битка.
	Но нервите му изобщо не можеха да се успокоят, когато Мара Лоу беше в стаята. Той вдигна очи към нея и изпита удоволствие, когато видя как е приковала поглед в ръката му.
	— Ела.
	Тя срещна погледа му.
	— Защо?
	Темпъл кимна към ръката си.
	— Колко ще ми струва, за да ме бинтоваш?
	Тя проследи движението му.
	— Двайсет паунда.
	Той поклати глава.
	— Пробвай още веднъж.
	— Пет.
	Искаше тя да дойде по-близо, макар да съзнаваше, че не трябва да желае нищо подобно. А и можеше да си позволи цената.
	— Съгласен.
	Мара пристъпи към него и свали пелерината, разкривайки бледоморавата рокля, която мадам Ебер му бе обещала. Дрехата подчертаваше красотата й, гладката като порцелан кожа. Сърцето му бясно заби, когато тя дойде по-близо, спря на една ръка разстояние и измъкна онова черно тефтерче, което винаги носеше със себе си.
	— Пет — повтори и отбеляза сумата в графата. — И още десет за вечерта. Както винаги — завърши тя, напомняйки му, че имаше собствени причини, за да бъде тук.
	Прибра тефтерчето и посегна към ръката му. Не носеше ръкавици. Отново. Кожа до кожа. Топлина до топлина.
	_Той плащаше за това._
	Може би ако запомни това, ще му бъде по-лесно да я забрави. Усещането за гъвкавото й тяло в прегръдките му. Уханието й — лимони през зимата. Вкусът й.
	Тя поднови ритуала му — внимателно намотаваше ленения плат около китката и палеца, като плътно и равномерно го притискаше към кожата.
	— Много си добра в това — отбеляза Темпъл.
	Собственият му глас прозвуча чуждо в ушите му. Тя бе виновна за това. Заради нея се бе превърнал в непознат за самия себе си.
	— Превързвала съм счупени кости. Предполагам, че принципът е един и същ.
	Отново късче сведение за Мара, за това къде е била. Каква е била. Достатъчно, за да поиска да й зададе множество въпроси, на които тя няма да отговори. Затова се задоволи с краткото:
	— Така е.
	Пръстите й нежно и уверено докосваха ръката му и Темпъл се изпълни с мъчителното желание да усети докосването й на други места. Докато бинтоваше ръката му, Мара бе свела глава и той се взираше в златистокестенявите къдрици, които копнееше да погали. Запита се как ли щеше да изглежда косата й, разпиляна на буйни вълни върху възглавницата му. Върху пода на тази стая. Върху голите му гърди. Върху нейните.
	Погледът му се отмести към раменете й, едва повдигащи се и спускащи се в такт с дишането, прекалено тежко и учестено.
	Темпъл познаваше това дишане. От собствен опит.
	_Тя го желаеше._
	Мара внимателно подпъхна края на ленената ивица под превръзката. Той провери резултата от труда й и остана впечатлен.
	Още едно нещо, което тя отлично правеше.
	Темпъл се извърна и взе още една ленена ивица. Подаде я на Мара и протегна другата си ръка. Мълчаливо я наблюдаваше как тя бинтова. Толкова се напрягаше от всяко нейно докосване, че мускулите го заболяха. Отчаяно искаше нещо повече. Отчаяно искаше да я докосне.
	Господи, трябваше отново да се разтегне.
	_Всъщност не това му трябваше сега._
	Но това беше всичко, което щеше да получи. Той извади маска от близкото чекмедже на масата.
	— Сложи си това.
	Тя се поколеба.
	— Защо?
	— Тази вечер ще е първата ти поява пред Лондон.
	Мара застина и на Темпъл никак не му се понрави чувството, което изпита.
	— Маскирана?
	— Все още не желая да те виждат.
	_Не желая това да свърши._
	— Тази вечер — повтори тя.
	— След мача.
	— Имаш предвид, ако не изгубиш.
	— Дори и да изгубя, Мара.
	— Ако не те пребият до смърт. Това е целта, нали?
	Не беше, но той не я поправи.
	— Добре; ако не загубя. — Темпъл килна глава. — Но аз няма да загубя.
	— Какво си намислил?
	— Ще видиш „Падналия ангел“. Много жени биха убили заради подобна възможност.
	Тя гордо вирна брадичка.
	— Не и аз!
	— Ще ти хареса.
	— Съмнявам се.
	Твърдоглавието й извика усмивка на устните му. За да я прикрие, той свали ризата си и я наметна на раменете, разкривайки голата си гръд. Тя тутакси отвърна поглед, прекрасно въплъщавайки се в ролята на благовъзпитана и превзета госпожица.
	Херцогът се засмя.
	— Не съм гол. — Приглади пояса на панталона си и се престори, че разглежда стария белег върху ръката си, докато скришом я наблюдаваше. — И по-рано си ме виждала, нали?
	Тя го погледна и отново се извърна към стената.
	— Онова беше различно. Ти беше ранен!
	Очите му потъмняха.
	— Преди това — рече той и видя как страните й почервеняха.
	Би дал цялото си състояние, за да узнае какво се бе случило през онази нощ. Но нямаше намерение да й поднесе на тепсия това, което тя искаше. Заради принципа.
	А и тази жена беше предизвикателство.
	Словесните им схватки му действаха освежаващо, макар че това го вбесяваше.
	— Нима не ръководиш приют за момчета?
	Тя недоволно изпухтя и се втренчи в тавана.
	— Не е същото.
	— Съвсем същото е.
	— Та те са на възраст от три до единайсет години! — възмути се Мара.
	Темпъл се подсмихна.
	— Е, значи, само са по-малки.
	Тя разпери широко ръце в общоприетия жест, изразяващ досада. Дълго остана мълчалива, после промълви:
	— Не ти благодарих, задето днес им отдели от времето си.
	При думите й го прониза удоволствие, нещо подобно на гордост. Той побърза да се отърси от нежеланото чувство.
	— Не е нужно да ми благодариш.
	— При все това. — Мара сведе поглед към пода, но раменете й останаха изпънати. — Те се забавляваха и много им хареса да бъдат с теб.
	Това скромно признание беше огромно отстъпление в битката, която двамата водеха. Темпъл не се сдържа и пристъпи към нея, но Мара мигом започна да отстъпва назад. Той знаеше, че това я смущава, но не му пукаше. Когато беше на крачка от нея, Темпъл снижи глас:
	— Ами ти? На теб хареса ли ти?
	Бузите й пламнаха.
	— Не!
	Темпъл се усмихна при тази явна лъжа.
	— Дори съвсем малко, когато те целунах?
	— Определено не.
	Той се приближи още, принуждавайки я да отстъпва отчаяно, привлечен от топлината й. Най-сетне я сграбчи в прегръдките си и с удоволствие чу как тя ахна, наслаждавайки се на копринената милувка на роклята й, стоплена от тялото й, когато платът докосна голите му гърди. Темпъл плъзна ръка, улови нейната и я повдигна към ремъка, висящ от тавана над нея.
	Мара веднага разбра какво трябва да направи и се улови за ремъка, а той повтори същото с другата й ръка и тя застана пред него с вдигнати над главата ръце, като жертва. Или дар от бога.
	Тя можеше във всеки миг да пусне ремъка. Да го лиши от този момент. Но не го направи, вместо това се втренчи в него, предизвиквайки го с невероятните си очи да дойде по-близо. Да я докосне. Да я съблазни.
	Темпъл прие предизвикателството, обхвана страната й и прокара палец по високата скула. Потръпна от наслада при допира до меката й кожа, макар да си заповяда да остане безразличен.
	— Не?
	— Не — опари го дъхът й и мъжествеността му мигом се втвърди.
	Сведе поглед към нея и надникна в скандално дълбокото деколте на роклята, от което заради позата й надничаха пълните й гърди. Мислено благодари на мадам Ебер и едновременно с това я прокле, задето бе изпълнила молбата му.
	Мара Лоу бе най-изкусителното създание на този свят.
	Но колкото и да бе странно, не заради красивото си лице или тяло, или съвършените гърди, които се повдигаха и спускаха в неравен ритъм. А заради начина, по който се изправяше с вдигната глава пред него. Заради дързостта да му се противопостави. Заради отказа й да се огъне от страх пред него. Заради смелостта да му бъде равностоен противник.
	_Задето го виждаше такъв, какъвто беше._
	Той не беше убиец и тя беше единственият човек на този свят, който винаги бе вярвал в това. Единственият човек, който знаеше, че това е самата истина.
	Темпъл повдигна брадичката й, откривайки изящната шия, и запечата дълга, спираща дъха целувка върху нежното местенце, където туптеше пулсът й, а сетне още една върху ямката над ключицата.
	— Сигурна ли си, че не ти хареса?
	Думите подразниха топлата й кожа, тя отсечено поклати глава и се залюля на ремъка, вкопчвайки се с все сили в него, за да не издаде чувствата, които милувките му бяха възпламенили.
	— Напълно — задъхано отрони, а той целуна гърдата й веднъж, втори път, сетне трети… стигна до ръба на деколтето и плъзна пръст между коприната и кожата, сетне леко го промуши по-навътре, докато стигна до втвърденото зърно, жадуващо за докосването му.
	До зърното, за което той жадуваше.
	Дръпна коприната надолу и попита:
	— Дори сега?
	Едната й ръка се отпусна върху рамото му. Голата й кожа до неговата гола кожа. Темпъл усещаше желанието на телата им.
	— Дори сега.
	Тя го дразнеше. Предизвикваше.
	И той не можеше да устои. Впи устни в щръкналото зърно и се наслади на тихия й вик. Хапеше и смучеше настървено бленуваната плът, докато в полутъмната стая не отекна страстен стон. Повече не можеше да се сдържа, привлече я по-близо, повдигна я във въздуха и обви бедрата й около кръста си, любейки я с целувките си в тази стая, толкова рядко познала удоволствието и прекалено често болката.
	Тя най-накрая пусна ремъка и се остави в обятията му, пръстите й се заровиха в косата му и го притеглиха още по-близо към гърдите й, окуражавайки ласките му, умоляваха за още, подтикваха го да й даде всичко, което можеше.
	Твърдият му член пулсираше от мъчителна и сладка болка, но той се опияняваше от нея, от страстта, с която тя се отдаваше на удоволствието. Искаше да й даде всичко, за което молеше тази жена.
	Притисна я до стената, ръцете му бяха навсякъде, повдигаха все по-високо и по-високо полите на роклята, пръстите му се плъзгаха по чорапите, а после по възхитително гладката кожа, нагоре по извивката на бедрото… докато той не почувства жарта й. Порочна, обещаваща жар, охранявана от прелестни меки къдрички. Горещо тайнство, което той нямаше търпение да открие. Да изследва.
	В този миг Темпъл се отдръпна, вдигна глава и срещна погледа й.
	— Да — простена тя.
	Никога в живота си той не бе чувал по-божествена дума. Никога не бе получавал толкова въжделено разрешение.
	— Кажи го отново — прошепна той.
	Трябваше да е сигурен.
	— Да.
	Думата го прониза до най-съкровените дълбини.
	Той би дал всичко на света за една нощ с тази жена.
	_Но дали вече не бе имал тази нощ?_
	Вледеняващата мисъл го застави да се откъсне от нея, да се отдръпне. Застави го отново да я възненавиди, макар да не изпитваше капка ненавист. Нямаше и помен от студеното чувство.
	— Кажи ми. — Той зарови пръсти в косата си, опитвайки се да заличи спомена за нейните. — Правили ли сме това? Бяхме ли…
	_Любовници._
	За един миг му се стори, че тя ще отговори. Стори му се, че го зърна в очите й. Съчувствие. Още по-лошо. Съжаление.
	_По дяволите!_
	Не му трябваше съжалението й. Тя бе откраднала онази нощ от него и отказваше да му я върне.
	Изведнъж всички емоции изчезнаха от очите й и той разбра какво щеше да му каже.
	Гласът му се извиси, преди тя да успее да заговори.
	— Кажи ми!
	— Знаеш цената на тази информация.
	Смътно го осени мисълта, че на друго място, в друго време той би сметнал тази жена за идеална във всички отношения. В нея имаше нещо могъщо, кораво и безстрашно.
	Сила, която я бе тласнала да го упои при първата им среща. И при втората. Сила, която я бе заставила да побегне в мрака предишната вечер.
	Същата сила, която преди дванайсет години го бе превърнала в убиец.
	Несъмнено същата сила, която я възправяше срещу него.
	Но това беше неговата територия. Неговото кралство.
	Темпъл никога в живота си не бе изпитвал подобна ярост.
	— Трябва да ви призная, госпожо Макинтайър, че ако приютът се закрие, ще пожънете огромни успехи като проститутка.
	За частица от секундата Мара застина като сърна, заклещена от ловци. После ръката й се стрелна във въздуха и тя с удивителна точност му залепи звучен шамар. Бузата го заболя от нейния гняв и неговия срам.
	Темпъл не понечи да го избегне, не се извърна, не се сви. Прие шамара като нещо заслужено, чувствайки се като последен мерзавец. Не биваше да го казва. Никога досега в живота си не бе обиждал жена. Думите на извинение вече бяха на езика му, когато иззвъня звънчето над вратата, водеща към ринга. Мара отпусна ръка. Единствените признаци на разигралата се сцена бяха накъсаното й дишане и задавеният й глас, когато попита:
	— Какво беше това?
	_Какво правеха те?_
	Той се извърна, без да докосва бузата си, върху която навярно бе разцъфнало алено петно.
	— Противникът ми е готов. Ще продължим след мача.
	Тя си пое дълбоко дъх. Тихият звук, отекнал в стаята, както и следващите й думи го изпълниха с неприязън.
	— Надявам се той да победи.
	Херцогът се върна при масата, взе двете бучки восък и ги разтри между пръстите си, докато се образуваха две дълги лентички.
	— Сигурен съм, че се надяваш. Но той няма да победи.
	Пъхна първата лента в устата си, после и втората. Не се постара да се прикрие, докато облепваше с тях ръбовете на горните и долните зъби, предизвиквайки я да се извърне.
	Мара дълго наблюдава не особено изтънчените му движения, преди да нанесе прощалния си удар:
	— _Желая ви късмет_, Ваша Светлост.


>	Глава 10

	Отявлена злоба.
	Отявлен _гадняр_.
	_Беше я нарекъл проститутка._
	С коварната арогантност, присъща на богатите, с нищо необременени хора. Херцог. Той бе решил, че след като тя настоява да му даде исканата от него информация срещу заплащане, значи е проститутка.
	Ако тя беше мъж, тази дума изобщо не би му хрумнала. Ако тя беше мъж, той никога не би казал подобно нещо.
	_Щом ще се отнасяш с мен като с проститутка, ще ми плащаш като на такава._
	Е, тя първа бе използвала думата. Но това беше различно. Той я бе разтърсил из основи с докосването си. Беше я изкушавал. Беше я накарал да го харесва.
	А след това я бе нарекъл проститутка.
	Заслужаваше здравата да му натрият носа. Великият, непобедимият Темпъл заслужаваше да бъде победен. От нея.
	Кипяща от гняв, надянала маската, Мара вървеше след охранителя по дългия извит коридор, скриващ я от погледите на клубните членове. Беше твърде ядосана, за да се интересува къде отиват или какво ще стане сега, докато детайлно си представяше как разкъсва на части Темпъл.
	Отърси се от видението чак когато охранителят с жест я покани да влезе в някакво помещение и затвори вратата зад нея, оставяйки я сред тълпа от хора. _Тълпа от жени._ Мара се изуми. Жените нямаха място в мъжки клуб. Или в казино.
	Погледът й обхвана стаята и оживено бъбрещите жени. Разпозна няколко. Една маркиза. Две графини. Италианска херцогиня, известна със своите скандали.
	Мара разглеждаше останалите жени с изумление, примесено с любопитство — всички бяха в смайващи тоалети от коприна и атлаз, някои с маски, повечето непринудено бъбреха, сякаш се бяха събрали на следобеден чай.
	И това не бяха просто жени. Те бяха аристократки.
	Чак след като се окопити от шокиращото откритие, Мара забеляза това, което би трябвало да види от самото начало, когато я бяха изпроводили в тази стая като някое агне на заколение.
	Едната стена на дългото, тясно и необичайно тъмно помещение представляваше прозорец — голям затъмнен прозорец, който гледаше към зала, пълна с мъже, всички облечени във вечерни костюми, скупчени на тълпа, образуваща подкова. Стояха неподвижно и едновременно се намираха в постоянно движение — шумно разговаряха, смееха се, крещяха и се забавляваха, трептящи от енергия, подобно на листата на могъщ дъб в жарък летен ден. Мъжкото множество обкръжаваше голямо празно пространство, оградено с въжета и посипано с дървени стърготини, към което жените имаха отличен изглед.
	Което беше рингът.
	Мара се приближи до стъклото и неспособна да се удържи, протегна ръка, за да го докосне, поразена от сиянието, което залата излъчваше.
	За късмет, навреме се досети, че мъжете ще я видят, ако се намира прекалено близо до прозореца. Младата жена застина и отдръпна ръката си. Не разбираше защо мъжете, изглежда, изобщо не се интересуваха от прозореца или от тази полутъмна стая, пълна с дами.
	Дали бяха свикнали жените да наблюдават мачовете и не бяха възмутени от женското присъствие? Нима нямаха желание да въдворят ред? Да ги държат по-далече от мъжките забавления? Що за клуб беше това?
	Що за удивително място?
	— Те няма да ви видят — рече една дама редом с нея, привличайки вниманието на Мара със сериозните си сини очи, големи и смущаващи зад дебелите стъкла на очилата. — Това не е прозорец. Това е огледало.
	— Огледало — повтори Мара.
	Този прозорец изобщо не приличаше на огледало.
	Явно жената бе забелязала смущението на Мара, защото продължи:
	— Ние можем да ги виждаме… но те могат да виждат само себе си.
	И сякаш за да потвърди думите й, в този миг пред ринга мина някакъв джентълмен, достатъчно близо до прозореца, за да го докосне. Мъжът спря и се извърна с лице към Мара. Тя се наведе напред, а от другата страна той направи същото, вирна брадичка и поправи вратовръзката си.
	Тя махна с ръка право пред длъгнестото му бледо лице.
	Той оголи зъби.
	Мара отпусна ръка.
	Джентълменът вдигна пръста си, облечен в ръкавица, потърка кривите си, пожълтели от чая и тютюна зъби и се намръщи, преди да се обърне и да се отдалечи.
	Няколко жени наблизо гръмко се разсмяха.
	— Виж ти! Несъмнено лорд Хаундсуел доста ще се засрами, ако знаеше, че ние всички имахме възможността да видим остатъците от вечерята му. — Непознатата дама се усмихна на Мара. — Сега вярвате ли ми?
	Мара се подсмихна.
	— Подобни гледки навярно с часове ви забавляват.
	— Когато няма мач — обади се друга жена. — Вижте! Дрейк излиза на ринга!
	Бърборенето в стаята стихна и всички дами насочиха вниманието си към младия мъж, който се промушваше между въжетата, за да излезе на посипания със стърготини ринг, където го чакаха други двама — маркиз Бърн и още един типичен аристократ, бледен и изнервен.
	Тълпата в далечния край на ринга се раздели на две, откривайки голяма стоманена врата, и атмосферата в залата явно се промени и натежа от вълнение.
	— Сега, всеки миг — разнесе се женски глас на няколко крачки от Мара и всички, и от двете страни на прозореца, замряха в очакване.
	Те чакаха Темпъл.
	И Мара тутакси осъзна, че тя също го очаква.
	Макар че го ненавиждаше.
	И той се появи, запълвайки входа, сякаш бе изрязан специално за него — широкоплещест и висок, огромен като къща, гол до кръста, с онези скандални татуировки и бричове от еленова кожа, плътно обгръщащи мускулестите му бедра, с дългите ленени ивици, които тя бе бинтовала около кокалчетата, палците и китките. Младата жена се опита да не гледа тези ръце. Опита се да не си спомня за чувствата, които бе изпитала, докато го докосваше. Опита се да си напомни, че той беше само оръжие за постигане целта.
	А когато я целуна, тя си спомни колко вярно бе това. Той беше оръжие, разкъсващо тялото й от желание, като с куршуми. Ранявайки я с копнеж.
	— Той е най-огромният, най-прекрасният дивак на света — въздъхна друга жена и Мара застина, заповядвайки си да не се обръща, да не й пука, че в този глас се долавяше не само възхищение, но и още нещо… нещо като личен опит.
	— Колко жалко, че той никога не е проявявал интерес към теб, Хариет — подметна друга дама и останалите дружно прихнаха.
	_Застави се да не се интересува, че опитът, прозиращ в думите на догмата, беше лъжа._
	И в този миг той пристъпи към тях. Навярно въображението й играеше номера, но й се стори, че той гледа право към нея, сякаш вълшебният прозорец беше огледало за всички останали в залата, освен за него.
	Сякаш се познаваше достатъчно добре и не желаеше никога повече да вижда отражението си.
	Той също се промуши между въжетата и Бърн, който сега приличаше на джудже в сравнение с Темпъл, се приближи към господин Дрейк и му каза нещо, което Мара не можеше да чуе. Дрейк разпери широко ръце, а маркизът плъзна длани от двете му страни и потупа бричовете му с безпристрастно движение, което я удиви.
	Мара не се стърпя и попита:
	— Какво правят те?
	— Проверява го за оръжие — услужливо поясни една от дамите, приближила се до нея. — На боксьорите им е позволено да имат секундант, за да са сигурни, че двубоят е честен.
	— Темпъл никога няма да измами! — възкликна Мара, преди да се усети, привличайки вниманието на останалите жени.
	По бузите й плъпна червенина, докато погледът й обхождаше дамите, преди накрая да се спре върху жената, която я бе заговорила — необикновено висока блондинка с кафяви очи, които изглеждаха златисти на отражението на светлината от ринга.
	— Вярно е — съгласи се дамата. — Той не би го направил.
	_Ето._ Жената говореше с увереност, която можеше да се придобие само отличен опит. Този път не грешеше — тази дама го познаваше.
	И беше достатъчно красива, за да е близка с него.
	Двамата с Темпъл несъмнено си подхождаха — и двамата бяха високи, макар и противоположни във всичко останало. Мара тутакси си представи как дългите ръце на тази дама обвиват шията му, как фините й пръсти се заравят в тъмната му коса. Как големите му длани обгръщат талията й. Как я притежава. Как я люби.
	И отново го намрази, но този път по съвсем друга, много по-обезпокоителна причина.
	От другия край на помещението се разнесе продължително подсвирване.
	— Какво не бих дала сега, за да бъда секундант на Дрейк.
	Мара отново насочи вниманието си към ринга, където един добре облечен джентълмен се приближи към Темпъл и направи неловък жест, показвайки му, че и той трябва да вдигне ръце. Темпъл се подчини. При движението мускулите на гърдите и корема му заиграха и устата на Мара пресъхна при гледката, която той представляваше — великолепен мъжкар, очакващ секундантът да го провери за оръжие, устните му бяха извити в насмешлива усмивка, сякаш самият дявол бе на негова страна и затова не му беше нужно да мами.
	Тя си го представи с ръце, вдигнати високо над главата, уловени за ремъка, който висеше от тавана, където самата тя най-скандално бе провиснала, студената кожа режеше дланите й в пълен контраст с неговата топлина. С неговото докосване.
	С неговата целувка.
	Но тя го ненавиждаше!
	— Давай, човече! Докосни го!
	— Вземи го в ръка!
	— Провери всички тайни местенца!
	Дамите сякаш се състезаваха коя ще подвикне най-неприличното окуражаване, смееха се и крещяха, докато аристократът на ринга проверяваше херцог Ламонт с пъргавина, дължаща се на страх или смущение, или може би и на двете.
	— Не толкова бързо!
	— И не толкова нежно!
	— Обзалагам се на цялото си богатство, че Темпъл обича твърда ръка!
	— Не е ли богатството на съпруга ти? — долетя язвително подмятане и червенокосата дама до прозореца се извърна към стаята с широка усмивка на красивото си лице.
	— Това, което графът не знае, няма да го нарани. Погледнете размера му!
	— Залагам десет паунда, че навсякъде е толкова голям, Флора — през смях заяви някаква дама. — Никоя от нас не иска да грешиш.
	— Готова съм да рискувам и да прекарам една нощ с Херцога убиец, за да разбера!
	Оглушителният смях едва не събори стените на стаята, почти всички жени явно изпитваха огромно удоволствие не само от изречените думи, но и от похотливите си фантазии. Мара за пореден път се огледа — дългата редица от коприна и атлаз, безупречните прически и грим. И на всички тези представителки на лондонското виеше общество буквално лигите им течаха, докато изяждаха с хищническите си очи Темпъл. Помнеха прякора му, но бяха забравили главното: че той наистина беше херцог. Че заслужаваше тяхното уважение.
	А и дори да не беше херцог… той беше човек, а не животно.
	Както те се отнасяха към него.
	_Нейните действия бяха причината да се отнасят така към него._
	Наред с тази мисъл я връхлетяха вълна на съжаление и мъчителното осъзнаване, че ако можеше да върне времето назад… ако можеше да промени всичко, щеше да открие друг начин, за да избяга от онзи живот. Начин, който щеше да я освободи от оковите на жестокия баща и студения съпруг и в същото време да спаси този мъж от този злочест срам.
	Но не можеше.
	Това беше техният живот. Техният танц. Тяхната битка.
	За щастие, секундантите приключиха с проверката и оставиха Темпъл, който с ботуша си прокара черта по средата на ринга. Дори това движение, което би трябвало да е рязко и грубо, беше грациозно.
	— Стартовата линия — обясни на Мара новата й познайница. — Мъжете застават един срещу друг от двете страни на линията. После следват рундовете, толкова на брой, колкото е нужно. Докато единият не падне и повече не може да стане.
	— Край на залаганията, дами! — оповести тъмнокожият мъж, който я бе довел в тази стая, напомняйки на Мара, че те все пак се намираха в игрален дом, че дори този момент струваше пари за „Падналия ангел“.
	Темпъл чакаше неподвижен Дрейк да приближи.
	Събеседницата на Мара продължаваше с обясненията:
	— Темпъл винаги позволява на противника да нанесе първия удар.
	— Защо? — попита Мара, ненавиждайки трепета в гласа си.
	Бяха я довлекли тук против волята й, за да наблюдава тази проява на пълна жестокост.
	Тогава защо изведнъж толкова се вълнуваше от отговора?
	— Защото той е непобедим — просто отвърна жената. — Обича да дава шанс на противника си.
	Справедливост. Нещо, което самият Темпъл никога не бе получил. Той беше добър човек. Даже никой да не го виждаше. Даже самата тя да не искаше да го повярва.
	Мара погледна краката му, широките черни мастилени ивици върху мускулестите ръце, множеството белези върху гърдите и бузата и прясната рана върху ръката му, все още с нейните шевове.
	Не можеше да срещне тъмните му очи, не можеше да се застави да го погледне открито и да се изправи лице в лице с това, което му бе причинила и което го бе довело тук, на този ринг, за забавление на половината Лондон. За него залагаха. Зяпаха го, сякаш беше експонат в стъкленица, изложен на показ пред любопитната публика.
	Младата жена отвърна поглед и го насочи към Дрейк, когото беше по-лесно да наблюдава. Мъжът пое дълбоко дъх и се подготви за двубоя.
	А после битката започна, жестока и безмилостна.
	Дрейк нападна противника си с неоспорима сила, но Темпъл отклони удара, като леко се наклони назад. Движен от инерцията, съперникът му се олюля и Темпъл се възползва от това, за да нанесе мощен удар, силен и точен.
	Дрейк се препъна и се вкопчи за миг във въжетата, ограждащи ринга, преди да се изправи отново пред Темпъл.
	Огромният херцог стоеше до стартовата линия, леко задъхан. И чакаше.
	— Ууу, тазвечерният мач ще бъде скучен, момичета — разочаровано провлече една от дамите. — Дрейк ще падне като пън.
	— Всички винаги го правят — съгласи се друга зрителка.
	— Поне веднъж да имаше равностоен противник, който да го задържи на ринга — въздъхна трета и Мара мислено пожела всички тези дами просто да спрат да дрънкат.
	Дрейк отново се хвърли към Темпъл, протегнал ръце като малко дете, молещо за прегръдка. Но нещастникът нямаше никакъв шанс. Темпъл се раздвижи, бърз като мълния, и му нанесе съкрушителен удар в челюстта и после още един в торса.
	Дрейк се свлече на колене и Темпъл тутакси отстъпи назад.
	Погледът на Мара се стрелна към лицето му, но не откри там никаква следа от ликуване или гордост, които би трябвало да изпитва. Нямаше никакви емоции, нищо, което да издаде чувствата му за двубоя.
	Той чакаше, търпелив като Йов. Дрейк притисна ръце до посипания с дървени стърготини под и цялата зала притихна.
	— Той изобщо смята ли да става? — недоволно промърмори една дама.
	Тя наблюдаваше падналия мъж, който дишаше тежко, гърдите му се повдигнаха един път, два пъти, преди да вдигне ръка в универсалния жест, че се _предава_.
	— Ооо — разочаровано въздъхна друга от дамите. — Той се отказа.
	— Хайде, Дрейк! Бий се като мъж! — извика една от жените.
	Останалите дами около нея охкаха превзето и се оплакваха, сякаш бяха изгубили любима играчка. Мара се извърна към жената, която неусетно се бе превърнала в нейна наставница за вечерта.
	— И сега какво?
	Темпъл пристъпи напред, докато жената отговаряше, и протегна ръка към противника си.
	— Той се отказа, което означава поражение.
	Дрейк прие ръката на Темпъл и несигурно се изправи на крака. Възрастният съдия, застанал в края на ринга, посочи с пръст към червения флаг в ъгъла. Тълпата от двете страни на прозореца избухна във викове и подигравки.
	— И Темпъл побеждава — обясни жената на Мара, — но не така, както на тях им харесва.
	— Победата си е победа, нали?
	Кафявата вежда на дамата насмешливо се повдигна.
	— Кажете го на мъжете, които само за трийсет секунди се лишиха от многочасово развлечение. — Тя се извърна към ринга. Мъжете в залата протестираха и размахваха някакви хартийки във въздуха. — Онези мъже залагат големи суми за мачовете… никога срещу Темпъл, но на броя на рундовете и нанесените удари… дори и как ще изгуби Дрейк. — Дамата замълча. — Кратките схватки не са им по вкуса.
	— Ана! — извика мъжът в ъгъла и жената се обърна.
	Той кимна веднъж и тя отново насочи вниманието си към Мара.
	— Извинете, но се боя, че ми се налага да поработя. — Мара сбърчи вежди и дамата килна глава. — Недоволните клиенти имат нужда от… утеха.
	И Мара разбра. Жената беше куртизанка. Високоплатена, досети се Мара.
	— Разбира се.
	Жената леко се поклони.
	— Милейди.
	— О, аз не съм…
	Ана се усмихна.
	— Тези от нас, които не са, трябва да се поддържат.
	След тези думи Ана си тръгна и остави Мара в плен на мислите за току-що приключилия мач. Младата жена с болезнена острота осъзнаваше, че в никакъв случай не заслужава подобно почтително обръщение, имайки предвид последиците от позорните й действия в миналото.
	Темпъл, изглежда, ни най-малко не се вълнуваше от мъжете около него, които крещяха и отчаяно се опитваха да си върнат залозите. Той се извърна с лице към огледалото и се взря в него с черните си очи.
	— Ето сега! — възкликна една дама редом с нея.
	Той кимна, изтръгвайки сподавен кикот и въздишки от дамите в стаята, а Мара затаи дъх. Знаеше, че след като вече мачът бе приключил, той щеше да дойде за нея.
	И в съзнанието й мигом изникна споменът за последния им разговор. За думите, които той й бе казал. За обидата, която й бе нанесъл.
	За постелята, която тя бе постлала за двамата, където двамата бяха врагове. За това как тя с всички усилия се опитваше да си върне парите, а той да си отмъсти.
	Гневът й се завърна.
	— Горкият Темпъл! — подвикна някаква дама. — Той дори не успя да се бие както трябва.
	— Аз с удоволствие бих се сбила с него — изстреля друга и намекът накара знатните зрителки дружно да избухнат в кикот.
	_Аз не се бия с жени._
	Колко пъти бе повторил той това през онзи първа вечер?
	Но ако все пак някоя жена се осмели да го предизвика? Пред всички? Ако една жена предложи да се бие с него в замяна на парите, които по право са нейни?
	Ако успее да го натика в ъгъла, където в момента червеният му флаг се развяваше с предизвикателна самоувереност?
	_Дали той щеше да откаже?_
	Дали тя можеше да победи?
	Сърцето й бясно заби _Да, можеше._ Този момент, това място беше нейният отговор. Маркиз Бърн се бе качил на ринга и двамата с Темпъл разговаряха.
	Мислите на Мара лудешки препускаха.
	_Щеше да бъде толкова лесно._
	Внезапно до нея изникна някакъв слаб като клечка мъж с очила.
	— Темпъл моли да се срещне с вас в неговите стаи. Аз съм тук, за да ви заведа.
	Отлично.
	— Аз също имам твърдото намерение да се срещна с херцога.
	Тя възнамеряваше да го победи в неговата игра. Да му докаже, че той греши. Да докаже, че тя е по-силна, по-умна и по-значима, отколкото мислеше той. Да го накара да съжалява за думите си. Да го накара да си ги вземе обратно.
	Бе позволила на целувките му да я разсеят. Странната му, неочаквана доброта бе притъпила бдителността й и тя почти бе забравила за войната, която двамата водеха. Но след това той я бе нарекъл проститутка. И тя си бе спомнила за неговата цел. За своята цел.
	Той искаше възмездие, а тя — да запази сиропиталището.
	И щеше да получи всичко, което искаше.
	Тази вечер.
	С удвоена решителност Мара вървеше след водача си. Двамата излязоха от тихия коридор и се озоваха сред оживена тълпа. Тя бе благодарна, че беше с маска, която ограничаваше зрителното й поле и превръщаше мяркащите се пред погледа й мъже в участници в някакъв спектакъл. Те сякаш се движеха по сцената специално за нея, подготвяйки се за следващото, много по-голямо и по-важно действие. За главния участник.
	_Темпъл._
	Мъжът я отведе обратно до стаите на Темпъл, вкара я в оскъдно осветеното помещение, затвори вратата зад нея и без колебание я заключи.
	Но Мара вече прекосяваше стаята, запътена към стоманената врата, която бе видяла от другата страна на ринга. Вече знаеше къде отвежда.
	Рязко я дръпна. В съзнанието й вече се бе оформил ясен план, също толкова ясен, както онзи, който преди дванайсет години я бе тласнал по този път. Който я бе довел дотук. До този момент. До този мъж.
	Подмина без внимание мъжете от двете страни на прохода, водещ право към ринга, изпълнена с благодарност за маската, която скриваше лицето й, докато изминаваше краткото разстояние до целта си. Погледът й бе прикован в огромния мъж, застанал с гръб към нея, докато стискаше ръцете на поздравяващите го джентълмени.
	Бедният човек не подозираше какво го очаква.
	Тя бе толкова съсредоточена в Темпъл, че не забеляза маркиз Бърн, който препречи пътя й и улови ръцете й.
	— Не смятам, че трябва да се появявате там.
	Мара го погледна в очите.
	— Няма да ме спрете.
	— Не мисля, че бихте искали да ме изпитате.
	Тя се засмя.
	— Я ми кажете, лорд Бърн — подхвана, преценявайки възможностите си. — Наистина ли си въобразявате, че можете да се намесвате в ставащото? Целият ми живот ме е водил до този момент.
	— Няма да позволя да провалите отмъщението му — заяви благородникът. — Ако питате мен, вие напълно го заслужавате заради начина, по който го съсипахте.
	Може би беше заради намека, че той знае за дългата нишка на миналото, свързваща Мара и Темпъл. Или заради абсурдната му самонадеяност, сякаш маркиз Бърн можеше по свое желание да накара земята да спре да се върти около оста си. Или просто заради самодоволното изражение на лицето му.
	Никога нямаше да узнае.
	Но Мара нито за секунда не се поколеба и използва цялата си сила и умения, придобити за дванайсет години самостоятелен живот, когато никой не се бе грижил за нея, уроците, на които я бе научил животът, както и този на мъжа на ринга пред нея, който бе освежил знанията й.
	Бърн ни най-малко не предугади удара.
	Самодоволният аристократ политна назад и извика от изумление, а от носа му шурна кръв. Но Мара не остана да се полюбува на резултата от майсторството си.
	Тя пъргаво се озова до ринга, за секунди се промуши между въжетата и се закова върху неравно посипаните дървени стърготини. Глъчката в залата започна да стихва. Мъжете, струпали се да си получат печалбата и крещящи за втори мач, един по един се извърнаха с лице към нея и застинаха.
	На Темпъл му беше нужно известно време, за да долови тишината. Да осъзнае, че е насочена към него. Към ринга.
	Малкото пламъче на несигурността загоря в подножието на тила й и бавно плъпна, криволичейки, надолу по гръбнака й. Но тя решително го потуши.
	Беше късно за колебание. Това беше нейният избор.
	Следващата й стъпка.
	Мара срещна черните му очи, когато той пристъпи към нея, и съзря в тях изненада. Раздразнение. Досада. И още нещо. Нещо, което тя не можа да определи, преди то да изчезне от неумолимия му поглед.
	Младата жена пое дълбоко дъх и заговори, гласът й отекваше високо и ясно в голямата зала.
	— Аз също имам дълг към „Падналия ангел“, Ваша Светлост.
	Една черна вежда се повдигна, но той остана мълчалив.
	— Затова искам да знам: приемате ли моето предизвикателство?


>	Глава 11

	Ако му бяха предложили десет хиляди паунда, за да отгатне следващия, който ще излезе на ринга, за нищо на света не би предположил, че това ще бъде Мара.
	Но когато залата притихна и той се извърна от групата мъже от другата страна на въжетата, за да види какво бе привлякло вниманието им, _знаеше_, че ще види нея. Макар в същото време да бе убеден, че това е невъзможно.
	И ето че тя беше там, извисяваше се висока и горда в средата на ринга, дървените стърготини в краката й бяха опръскани с кръвта на Дрейк, а тя стоеше, все едно се намираше в чайна. Или в галантериен магазин. Сякаш беше нещо съвсем обичайно за една маскирана жена да излезе на боксовия ринг, насред мъжкия клуб.
	Тази жена беше съвършено луда!
	И тогава тя заговори, отправяйки му предизвикателство невъзмутимо и хладнокръвно, сякаш имаше пълното право да го направи. Сякаш целият клуб нямаше да избухне в нечуван скандал.
	Което и стана. Надигна се истинска какофония от неодобрително ръмжене, гръмогласен смях, обидни подсвирквания, които много скоро се сляха във всеобща мъжка врява. Под прикритието на шумотевицата, Темпъл бързо успя да се съвземе и се приближи към нея — негов противник във всяко едно отношение и в същото време съюзник по неволя.
	Повдигна вежди.
	Мара не трепна и на него му се прииска да свали маската, за да види изражението на лицето й.
	Можеше да го направи. Още в този миг, стига да го пожелаеше.
	Можеше да я изобличи, да свали маската й пред множеството от най-могъщите люде в Лондон и да си върне живота, застинал във времето за дванайсет години.
	И този, който бе застинал преди по-малко от седмица.
	Но тогава нямаше да разбере колко далеч бе готова да стигне.
	Наклони глава и заговори толкова тихо, че само тя можеше да го чуе:
	— Дързък ход.
	Мара също наклони глава и устните й леко се извиха. Дразнеше го. Изкушаваше го.
	— Чувала съм, че дързостта е присъща на проститутките.
	И сега Темпъл разбра. Тя беше бясна.
	И нищо чудно. Той я бе нарекъл проститутка. Прониза го вина, някак си по-осезаема от чувствата на безсилие и привличане, които изпитваше.
	Тя не му даде възможност да измисли правилния отговор. Което беше добре, защото Темпъл не бе сигурен, че може да го стори.
	— Както и това, че първият ход е техен, нали? — додаде проклетницата вместо това.
	При думите й чувството на вина мигом се изпари, прогонено от предизвикателството в тях. От възбудата, която го обземаше всеки път когато двамата се сблъскваха лице в лице. Техният двубой беше много по-могъщ от всичките му схватки досега.
	— Мислиш, че ще ти позволя да победиш?
	Този път върху устните й разцъфтя широка усмивка.
	— Мисля, че нямаш избор.
	— Сбъркала си в сметките.
	— Как така?
	Ето че му падна в ръцете.
	— Това е моят ринг, с моите правила. — Вдигна ръка и тълпата от мъже, двеста, а може и повече души, замлъкна. Очите й зад маската се разшириха. Тя беше изумена от лекотата, с която той властваше над това място и неговите обитатели.
	— Джентълмени! — обърна се той към залата. — Изглежда, забавленията за тази вечер още не са приключили!
	Пристъпи по-близо до Мара и тутакси го облъхна нежният аромат на лимон, толкова свеж и неуместен в това мръсно място. Светлина в мрака. Тя не принадлежеше на този свят. И в същото време сякаш беше част от него.
	Може би той просто не искаше тя да си тръгне, макар да разбираше, че трябва.
	Тя беше толкова близо, че можеше да я докосне, и Темпъл я привлече към себе си, плъзна крак между нейните, наслаждавайки се на шумоленето на копринените поли на роклята й, когато прилепнаха към бричовете му, на тялото й в обятията му, стройно и гъвкаво, сякаш създадено за него. Но в същото време се гневеше на себе си, задето, когато беше близо до него, тя като че ли поглъщаше всичките му мисли, отвличаше го от целта му.
	_Възмездие._
	Той я придърпа по-близо. Мара ахна и опря в разголената му гръд дланите си, гладки и прохладни до потната му кожа. Той снижи глас, за да го чува само тя.
	— Ти сама си постла леглото.
	За частица от секундата тя застина, сякаш тези думи имаха за нея особено значение.
	— В такъв случай, Ваша Светлост, е време да легна в него.
	Отговорът й го изуми, в него се долавяше дързост, противоречие и още нещо. Той се запита дали и в нейното съзнание е нахлула същата картина, както в неговото. На тях двамата в леглото. Голи. Преплели тела.
	Прекрасни.
	_Равностойни партньори._
	Херцогът се извърна към тълпата и се изпълни с ненавист, когато видя гладните погледи, вперени в Мара, макар да знаеше, че тези хора бяха необходимото зло.
	— Да я проверя ли за оръжие?
	Рев на одобрение се разнесе от тълпата и той протегна ръка към полите й. Не се съмняваше, че ножът, който тя носеше със себе си с почти религиозно настървение, трябваше да е скрит някъде там. Мара се сепна, когато ръцете му обходиха талията и бедрата й, и от устните й се изтръгна тих вик на несъмнено удоволствие. Темпъл я погледна в очите.
	— Не съм допускал, че обичаш да се излагаш на показ.
	Тя стисна устни.
	— Нямам намерение да го правя и сега.
	— Хмм — провлече той с насмешка. — Тазвечерните ти действия свидетелстват за друго. — Пръстите му напипаха джоб в гънките на полата, а вътре откриха тефтерчето, в което бе документирана тяхната история в паунди, шилинги и пенсове.
	Мара усети докосването му и срещна погледа му.
	— Внимавайте, Ваша Светлост, защото тази вечер може да ви струва по-скъпо, отколкото си мислите.
	Темпъл напипа дръжката на ножа и не можа да сдържи усмивката си.
	— Мадам Ебер ти е ушила джоб?
	През прорезите на маската очите й се присвиха.
	— Струва ми се, че съвсем ясно ви дадох да разберете, че съм доста умела с иглата.
	Този път Темпъл не издържа и гръмко се засмя. Тази жена наистина беше невероятна! Беше получила рокля, която навярно струваше повече, отколкото парите, с които преживяваше цяла година, и въпреки това тя незабавно бе ушила джоб, където да крие оръжието си.
	Той измъкна ножа и го вдигна високо над главите им.
	— Дамата е екипирана със стомана!
	_При това не само в едно отношение._
	Мъжете избухнаха в смях, а Темпъл захвърли ножа през ринга, без да обръща внимание как се плъзна под дървените стърготини. Беше прекалено съсредоточен върху Мара.
	— Една жена никога не може да бъде прекалено предпазлива, Ваша Светлост. — Сега бе неин ред да извиси глас. Да поиграе с тълпата. Да спечели одобрението им. Лицето й се озари от ослепителна усмивка и той съжали, че не бяха някъде другаде. — Но какво ще отговорите на моето предизвикателство? Сега, след като ми отнехте ножа, вече не сме ли на равна нога?
	Думите й предизвикаха нов залп от кикот и дружно дюдюкане и Темпъл разбра какво се опитваше да постигне тази хитруша.
	— Не и на ринга, любов моя. Но може би ще намерим някое друго място… за да го обсъдим.
	Мъжете се засмяха, а тя застина в прегръдките му.
	— Не мисля така! — Думите отекнаха високо в залата. — Вие държите моя дълг. Аз съм тук, за да победя и да си върна парите. Такива са правилата в „Ангела“, нали?
	— Оооо! — изрева тълпата.
	Темпъл бавно поклати глава — играеше със зяпачите, докато й заговори с тих и сериозен глас:
	— Аз не се бия с жени.
	Спомни си първия път, когато й го бе казал. Спомни си какъв човек беше тогава. Несигурен в себе си. Несигурен в действията си. Но вече — не.
	Тя сви в юмрук едната си ръка, опряна на гърдите му.
	— Я ми кажете, Ваша Светлост, някоя от тях отправяла ли ви е предизвикателство тук? На ринга?
	— Сега те сгащи, Темпъл! — подвикна някой от публиката.
	— Ще ти дам сто паунда, ако ми позволиш да приема предизвикателството й вместо теб, Темпъл!
	— Само сто? Аз ще дам петстотин за такава хубавица! Обзалагам се, че е страхотна в леглото!
	Темпъл я пусна и се озърна. Оливър Денсмор, най-големият глупак в Лондон, висеше на въжетата, похотливо изплезил език.
	Темпъл с усилие потисна желанието си здравата да го изрита в зъбите.
	— Е, Ваша Светлост? — отново привлече вниманието му Мара. — Някога жена предлагала ли ви е да участвате в подобно забавление?
	Двусмислената фраза му подейства като удар в слабините и внезапно той разбра, че тя е най-изкусният противник, срещу когото някога се бе изправял на този ринг.
	— Не.
	Мара бавно се завъртя в кръг, за да покаже маскираното си лице на всички в залата, а накрая се извърна към огледалото, зад което жените несъмнено се кикотеха и сплетничеха, чудейки се коя е.
	Улови погледа на Темпъл в огледалото и се усмихна широко и дружелюбно. За пръв път, откакто се бяха срещнали на онази тъмна лондонска улица, той се запита какво би било тази усмивка да е неделима част от живота му. Да я познава добре.
	— Ах — рече тя високо, за да я чуят всички. — Значи се отказвате?
	Той се поколеба, смутен от безпокойството, което го прониза при тези думи.
	— Не.
	Мара се извърна към съдията, който така се бе опулил, че имаше опасност очите му да изхвръкнат от орбитите.
	— Не са ли такива правилата на мачовете, сър? Двубоят трябва да се състои или отказващият се се предава, нали?
	По-възрастният мъж отвори уста, сетне я затвори и погледна към Темпъл за напътствие. _Умен мъж._
	Темпъл скръсти ръце пред гърдите си и реши да спаси нещастника.
	— Има и други начини да се биеш. Други начини за мен да победя.
	Мара се обърна, погледна през рамо и устните й се извиха в предизвикателна и дръзка усмивка. И непоносимо изкусителна.
	— Имате предвид други начини аз да спечеля, нали?
	Тълпата подивя. Те се прекланяха пред нея, тази мистериозна жена, която явно въртеше Темпъл и останалия свят на малкото си пръстче.
	И в този миг той също й се прекланяше.
	За миг се озова до нея, грабна я в обятията си, притисна я силно към гърдите си и впи устни в нейните. Заявявайки правата си над нея пред Бог и цял Лондон. Опиянен от сладостта й. От уханието й. Ревът на публиката в залата заглъхна, докато я изпиваше с целувката си, прекалено груба, прекалено жарка. Чак след известно време Темпъл осъзна, че Мара му отвръщаше със същата страст. Със същата жар.
	Тя изпитваше същото.
	Тя го желаеше също толкова силно, колкото и той нея.
	_Каква катастрофа._ После щеше да се тревожи за това.
	Той я целуваше отново и отново, ръцете му обхванаха лицето й и той я завладя с устни, с език. Сякаш целият свят изчезна и не остана никой друг освен тях двамата. И този миг. И прекрасната хармония помежду им.
	Радостта, че тя го бе открила.
	Радостта, че той я бе открил.
	Но разбира се, те не бяха сами. И той едва не я облада пред цял Лондон!
	_Господи!_ Той я целуваше пред _цял Лондон_.
	_Погубваше я._
	Темпъл откъсна устни от нейните и изпита наслада, когато тя отново потърси неговите, при мисълта, че тя копнееше за него също толкова силно, колкото и той за нея.
	_Не._
	Тя беше опозорена. Сякаш наистина бе проститутката, както я бе нарекъл. Проститутката, за която искаше всички да я мислят. Само дето сега планът се бе провалил.
	_Господи. Какво бе направил?_
	Но това беше целта му, нали? Възмездие? Но някак си всичко вече му се струваше погрешно. Планът му не включваше желание. Или страст. Или чувства.
	_Какво бе направила тя с него?_
	Мара повдигна златистокестенявите си вежди.
	— Е, Ваша Светлост? Ще се биете ли? Или се предавате?
	— Нито едното, нито другото.
	Темпъл не дочака отговора й, вдигна я на ръце, благодарен, че маската все още скриваше лицето й, и я понесе извън ринга под одобрителните възгласи на тълпата.
	Планът щеше да бъде отличен, ако не беше мъжът, препречил пътя му.
	Кристофър Лоу.

	* * *

	С бумтящо сърце, Мара се озова в прегръдките на Темпъл, опиянена от неговата сила и вълнението от словесния им двубой. Еуфорията дотолкова бе замъглила сетивата й, че тя не осъзна, че Темпъл е спрял. Не го забеляза, докато той не я пусна на пода, тялото й се плъзна покрай неговото, а краката й докоснаха дървените стърготини.
	— Лоу — рече той с нисък, заплашителен глас и тя рязко се извъртя.
	Нима той щеше да я разкрие сега? Наистина ходът беше добър. И слагаше край на играта им.
	Но в същото време я заля разочарование.
	Докато Мара не осъзна, че той не гледаше нея. Гледаше над рамото й, право в очите на брат й, застанал на няколко крачки от тях, в края на ринга. В погледа му се четеше отчаяние и нещо по-лошо. Нещо обезпокоително. Нещо непредвидимо.
	— Мислиш, че си победил? — заговори брат й. — Мислиш, че можеш да ми отнемеш всичко… — Замълча за секунда и добави: — Дори моята сестра?
	В залата се възцари тишина, всеки един от присъстващите се наведе напред, за да чува разговора.
	Мара пристъпи към брат си. Знаеше, че е побеснял, и искаше да го успокои. Да го задържи по-далече от Темпъл. Да му попречи да съсипе плана й. Да унищожи всичко, което бе съградила.
	И доброто, и лошото.
	Темпъл я спря, като хвана ръката й и мигом застана между нея и брат й. Кит тресеше глава, движен от собствената си глупост.
	— Цял Лондон те мисли за победител! — разнесе се гласът му, висок и гневен. — Но Херцога убиец е само един страхливец! — Той погледна към Мара и тя видя в очите му ненавист, същата като на баща й. — Страхливец и развратник!
	Цялата зала ахна от потрес, включително и Мара. Казаното беше съкрушителен удар, при това нанесен от човек, който би трябвало да се грижи за репутацията й. Сега Темпъл бе длъжен да се бие с него. Той нямаше избор и Кит го знаеше. Не можеш да наречеш някого страхливец и той да не отвърне на обидата. Тя пристъпи към него, за да го спре. Не искаше той да се нарани.
	Ръката на Темпъл се стрелна пред гърдите й. Той се извърна към нея. Заговори тихо, за да го чуе само тя.
	— Не. Това е моята битка.
	И неговите очи блестяха от гняв, но някак си различен.
	_Този гняв беше заради нея._
	Кой беше този човек?
	Кит не видя този гняв, заслепен от собственото си безумие.
	— Ти не желаеш да се биеш с единствения мъж, който има почтена причина за това. — Вдигна юмруци. — Но сега аз съм тук и ти не можеш да ме пренебрегнеш! Ще се биеш с мен!
	Заявлението изтръгна присъстващите от вцепенението и те се втурнаха като мощна вълна към букмейкърите, нетърпеливи да направят залозите си.
	— Това е мачът на века! — изкрещя един.
	— Залагам двеста на мигновена победа на Темпъл! — присъедини се друг. — Само един рунд!
	— Петдесет на това, че Темпъл ще счупи три ребра на Лоу! — провикна се плътен глас.
	— Седемдесет и пет на това, че Херцога убиец отново ще затвърди прозвището си!
	Лондон чакаше този мач от десет години. Дори повече. Херцога убиец срещу брата на неговата жертва. Съвременните Давид и Голиат.
	В главата на Мара прозвучаха думите на Кит от последната им среща.
	_Аз няма да стоя настрана. А сега ти също си затънала до гуша._
	Той щеше да съсипе всичко. Отново ще изгуби. И междувременно ще разруши всичко, което бе успяла да постигне досега. Темпъл щеше да получи своето отмъщение, тя нямаше да получи нищо.
	Мисълта я изпълни с примирение. Би трябвало да я унищожи. Да я подтикне да избяга. Ала вместо това я обгърна тъга. Дали защото не й бе отредено време, дори кратък миг, за да познае вкуса на победата, да спечели всичко? Парите, сиропиталището… мъжа?
	Прогони нелепата мисъл.
	Този мъж не можеше да бъде спечелен. И със сигурност не от нея.
	_Тя не го заслужаваше._
	А сега след всичко това той щеше да се отърве от нея.
	Темпъл се обърна към нея и я избута назад към въжетата.
	— Темпъл — промълви тя тихо, несигурна какво да каже.
	_Това не беше моят план._
	_Аз не знаех, че той е тук._
	_Спечели`._
	Той не я погледна. Сякаш тя изобщо не съществуваше. И в този момент Мара осъзна, че нищо друго няма значение. Искаше единствено той да я види. Да се върне назад. Към онази нощ при модистката. Към онази нощ на улицата пред дома му. А най-добре, с дванайсет години назад.
	Най-много от всичко на света искаше да промени това, което се случваше сега.
	— Темпъл — повтори Мара, опитвайки се да изрече всички свои чувства с името му.
	Той не й обърна внимание, вдигна я над въжетата и я подаде на маркиз Бърн, който стоеше от другата страна. Бърн я пое и я обгърна с ръце, предпазвайки я от тълпата около него.
	— Той би трябвало да ви убие, задето му заложихте този капан.
	Мили боже! Те не можеше да мислят, че тя е планирала всичко това!
	_Той_ не можеше!
	Само че точно това щеше да си помисли самата тя, ако ситуацията беше обратната и тя се намираше на неговото място.
	Двамата с Темпъл бяха две страни на една и съща монета.
	Тя ще му разкаже всичко, след като той победи. Цялата истина. От самото начало. Ще му сподели, че парите принадлежат по право на сиропиталището. Че тя се е борила само за момчетата и нищо друго. И че никога не му е желала злото.
	Че всъщност искаше той да победи.
	Но сега нямаше друг избор, освен да наблюдава мача. Темпъл се извърна с лице към Кит — към нея — и Мара осъзна, че този двубой по нищо не приличаше на схватката с Дрейк. Този път очите му не бяха безстрастни. Този път в тях гореше ярост.
	_И много повече._
	Той тегли чертата върху дървените стърготини и сложи началото. Или може би това беше краят?
	Мачът започна и дори сега Темпъл следваше собствените си правила. Позволи на Кит да нанесе първия удар. Брат й се нахвърли върху противника си със злостно настървение и го удари в окото.
	Тя не очакваше да чуе изхрущяването на костта, тъпите удари, сипещи се по плътта, жуленето на кокалчетата в костите. Стомахът й се приспиваше от зловещите звуци, докато гледаше как Темпъл поема първия удар, после втория и накрая третия. И тогава, сякаш бе броил ударите, оставяйки ги без ответ, преди да накара брат й да си плати за тях, той се зае с Кит в своя стил, в който според слуховете винаги се биеше.
	Юмруците му бяха неумолими като гръмотевици, удряше Кит в корема, по ребрата, докато брат й не се отдръпна настрани, за да си поеме дъх. Да събере сили. После Кит отново нападна Темпъл.
	Може би го бяха нарекли така, защото приличаше на каменен зид. Непробиваем. Непобедим. Сякаш целият свят можеше да рухне, но Темпъл щеше да оцелее. Юмруците му валяха като град от камъни върху брат й и той отлетя към въжетата. Стовари се върху тях съвсем близо до нея, едното му око беше почти затворено.
	Може понякога да го бе ненавиждала. И макар Кит отдавна да не беше момчето, което познаваше, момчето, което бе изоставила, той все пак оставаше неин брат. И тя не искаше да го види мъртъв.
	— Кит! — викна умолително. — Прекрати това! Той ще те убие!
	Той срещна погледа й. Тя очакваше да види в очите му болка, съжаление или изненада… но вместо това съзря в тях нещо неочаквано. Омраза.
	— Ти избра него.
	Мара инстинктивно поклати глава.
	— Не.
	Не беше истина. Или беше? Тя бе избрала момчетата. Беше избрала тяхната сигурност.
	А после… някак си тя бе избрала Темпъл.
	Мисълта я шокира. Мили боже! Нима тя наистина бе избрала него?
	Дали той ще го позволи? Погледът й се стрелна към херцога, който идваше към тях. Настъпваше към Кит. Очите му намериха нейните. Студени. Безмилостни.
	Очи на предаден.
	Мара ненавиждаше този поглед. Не можеше да го понесе. Отново се извърна към брат си, който й се усмихна, както някога в детството им, когато замисляше поредната лудория, за да се забавляват, макар да знаеше, че ще му спечели як пердах от баща й.
	И в този миг Кит протегна ръка към пода на ринга.
	_Към нейния нож._
	Тя преди всички видя блясъка на среброто, ахна и изкрещя:
	— Не!
	Ала беше твърде късно. Кит се спусна като обезумял към Темпъл.
	Погледът й се стрелна към Темпъл, който не гледаше Кит.
	_Той гледаше нея._
	Мили боже!
	— Той ще те убие!
	Същите думи, които бе извикала преди малко към брат си, но сега с друго значение.
	Младата жена се изскубна като полудяла от ръцете на Бърн, хвърли се към ринга и се вкопчи във въжетата, опитвайки се да се добере до Темпъл.
	Опитвайки се да го спаси.
	Ала викът й потъна в рева на тълпата, кипяща и виеща като кучета на лов, жадни за кръв.
	И Кит щеше да им я даде.
	Ножът се заби дълбоко в гърдите на Темпъл и кръвта тутакси разцъфна като уродливо цвете.
	Мара, добрала се почти до ринга, застина. Някой я хвана за талията и със страшна сила я дръпна назад. Тя не осъзнаваше, че крещи, докато пронизителният й писък не разцепи въздуха.
	И за пръв път, откакто преди дванайсет години Темпъл се бе качил на ринга, Херцога убиец падна.
	Мара не можеше да откъсне поглед от неудобния ъгъл, в който бяха застанали краката му, и от кръвта, която изтичаше от него, разширявайки се в тъмно и зловещо петно върху покрития със стърготини под. Висок, червенокос мъж мигом се озова на ринга, коленичи до Темпъл, свали сакото си и се наведе над него, докато крещеше заповеди.
	След това Мара вече не можеше да види нищо, гледката й бе препречена от множеството мъже, изскочили на ринга и опитващи се да се доберат до него. Всеки един от тях, нетърпелив да извика:
	— Той е мъртъв!
	— Не — прошепна Мара, отказвайки да го повярва.
	_Какво бе направила?_
	Темпъл беше прекалено силен, прекалено могъщ, _прекалено жив_, за да умре. Тя се изви в ръцете, държащи я в желязна хватка, отчаяно борейки се да се освободи. Отчаяна да стигне до него. Да докаже, че думите са лъжа.
	— Не. Това не може да е истина.
	Ръцете я стиснаха до болка. В ухото й се раздаде заканителният глас на Бърн:
	— Ако е истина, скъпо ще платиш за това.


>	Глава 12

	Мъжете от „Падналия ангел“ стояха на стража до техния паднал другар.
	Бяха нужни трима души, за да го изнесат от ринга — Бърн, Азриел и Крос, финансистът на клуба. И тримата бяха останали без сили, когато минаха през голямата стоманена врата, водеща към личните стаи на Темпъл — място, създадено за тишина и покой.
	Те бяха разчистили голямата ниска маса и го положиха отгоре, преди да запалят всички свещи в помещението. Без да го молят, Азриел излезе да потърси гореща вода, ленени кърпи и хирург, макар да нямаше голяма надежда, че хирургът ще помогне. Нямаше надежда, че някой друг, освен самия Бог, ще помогне. Но Бог рядко се бе отнасял милостиво към собствениците на „Падналия ангел“.
	Крос пъргаво и с премерена точност се приближи, за да огледа раната.
	— Само остани буден, тежко копеле. Прекалено си голям, за да падаш.
	Темпъл сви рамене.
	— Аз не бива да съм тук — промълви той. Мислите му бяха замъглени, а надебелелият му език едва се движеше. — Чака ме мач.
	Крос вдигна едната му ръка, за да види откъде стърчи ножът, а Темпъл се изви на дъга от болка.
	— Днешният мач приключи — тихо се обади Джъстин, икономът на клуба, застанал на няколко крачки от масата. — Дори бяха два.
	Темпъл немощно килна глава, движението беше отпуснато като на счупена кукла — знак, че бълнуваше.
	— Не. Този път зарът се задържа много дълго в него. Твърде дълго. А и те са прекалено много.
	Бърн го натисна обратно върху масата и грубо изруга.
	— Това беше много отдавна, Темпъл. Преди години. Ние вече не играем на зарове на улицата.
	Вратата се отвори, но никой от мъжете не погледна натам. Тази стая беше надеждна, както ако самият крал на Британия беше тук и животът му висеше на косъм. Щом някой бе влязъл, значи имаше достъп до най-тъмните тайни на клуба.
	— Джъстин, върни се в залата — разнесе се гласът на Чейс. — Не можем да спрем да обираме парите на аристокрацията само защото Темпъл са го порязали.
	Бърн хвърли сърдит поглед на приятеля си.
	— Доста време ти беше нужно да дойдеш тук.
	— Изглежда, само аз помня, че трябва да се грижим за клуба. Какво ще стане с Темпъл, ако фалираме, докато той се възстановява?
	Крос не откъсваше поглед от ножа.
	— Това не е просто „порязване“.
	Темпъл се опита да се освободи от ръцете на партньорите си.
	— Трябва да отида да се бия! Бърн не може да се справи с тях!
	— Заедно ще се справим — рече Бърн тихо, лицето му бе пребледняло от тревога. — Заедно ще се бием с тях.
	Темпъл рязко отвори очи и се втренчи в приятеля си.
	— Ще изгубим.
	Бърн поклати глава.
	— Не и когато дяволът е на наша страна.
	— Тогава ти спасих задника. — Чейс се наведе над ранения и гласът му леко трепна, макар че основателят на „Ангела“ никога не би го признал. — Тогава го спасих, както ще го спасим и сега.
	Темпъл поклати глава.
	— Аз трябва да се бия…
	Думите заглъхнаха и той се отпусна върху масата.
	Бърн мигом се извърна към Крос.
	— Той дали… — задавено попита.
	Крос поклати глава.
	— Не. Просто изгуби съзнание. — Провери мястото, където ножът се бе забил дълбоко в тялото на Темпъл, някъде по средата между рамото и гърдите. — Раната може да не е смъртоносна — промърмори той, ала в думите му нямаше убеденост.
	— След като никой от нас не е лекар — каза Бърн, — ще ми простиш, но твоята диагноза не ме утешава.
	— Може да е засегнат мускул. Или нерв.
	— Тогава го извади.
	Крос отново поклати глава.
	— Не знам какво може да причини това. Не знаем дали тогава… — Той замълча, но думите отекнаха в стаята, въпреки че не ги бе произнесъл на глас. _Да го убием по-бързо._
	Чейс изруга, тихо и яростно.
	— Джъстин? — извика Крос и икономът побутна очилата си нагоре на носа, очаквайки заповедта. — Повикай хирург. И моята съпруга.
	Познанията на графиня Харлоу за човешката анатомия бяха впечатляващи и тя беше единствената, която можеше що-годе да замени хирурга.
	— И разбери всичко за Кристофър Лоу — додаде Чейс с нисък, мрачен глас.
	Бърн погледна към Чейс.
	— Предполагам, че негодникът е избягал?
	— Да, изчезнал е сред тазвечерната суматоха.
	Бърн гневно изруга.
	— Как е могло да се случи?
	— Охранителите бяха толкова разтревожени за Темпъл, че са забравили за работата си да охраняват изходите. Ще им откъсна главите. На всички до един!
	— Те са загрижени за него — рече Крос.
	Една златиста вежда се повдигна.
	— Много интересно основание. Имайки предвид, че можеха да заловят убиеца му, ако не се суетяха и не крещяха като банши*. Ще отговарят пред мен, задето се държаха като деца, изгубили бонбонките си.
	[* Жена призрак в ирландската и шотландската митология; според поверието появата на банши вещае смърт. — Б.пр.]
	— Ти си студено копеле — заяви Крос.
	Чейс подмина думите му и се извърна към Бърн.
	— А с теб какво е станало?
	Върху бузата на маркиза бе разцъфнала голяма синина и дясното му око бе подуто. Бърн се намръщи.
	— Предпочитам да не го обсъждам.
	Чейс явно нямаше нищо против.
	— Къде е момичето?
	— Заключена е в „Прометей“, където й е мястото.
	Чейс кимна.
	— Добре. Нека си помисли за това, което надроби.
	— Какво смяташ да правиш с нея?
	Основателят на „Ангела“ стоеше над Темпъл и гледаше как гърдите му едва се повдигат. Обикновено смуглата кожа бе добила жълтеникавия оттенък на смъртник.
	— Ако той умре, ще я убия със собствените си ръце. При това с удоволствие — процеди Чейс.
	— Лоу смята, че тя го е предала — рече Бърн.
	— Тя измами всички ни. — Чейс не вдигна глава. — Не мислех, че е способна на това.
	Крос повдигна вежди.
	— Тя инсценира собствената си смърт и обвини него за това.
	Вратата се отвори и в стаята влетя Филипа, лейди Харлоу, задъхана, с изкривени очила. Азриел я следваше по петите с кана с гореща вода и ленени кърпи.
	Без да обръща внимание на присъстващите, Пипа приближи до съпруга си и го докосна по рамото — жест, с който искаше да му вдъхне малко утеха. След като Крос вдигна ръката й и притисна устни към пръстите й, тя насочи вниманието си към Темпъл. Прокара пръсти по рамото му и надолу към мястото, където стърчеше ножът — неестествено и злокобно.
	Леко притисна плътта и Темпъл изпъшка.
	— Причиняваш му болка — предупредително се обади Чейс.
	Пипа дори не вдигна глава.
	— Това, че той усеща болката и протестира, е добър знак. Означава, че е в съзнание. — Извърна се към съпруга си. — Хирургът си тръгна веднага след края на първия мач. Изпратиха неколцина мъже да го търсят, но не бива да чакаме. Трябва да извадим ножа. Решително и рязко. Трябва да обработим раната, преди…
	Графинята млъкна, но всички знаеха какво искаше да каже.
	— Ами ако ножът предотвратява изтичането на кръвта? — попита Чейс.
	— Ако това е така — отвърна тихо Пипа, — ние само отлагаме неизбежното.
	— Лейди Харлоу, не се съмнявам в компетентността ви във всички области на науката — подхвана Чейс, — но ще ми простите, задето изпитвам съмнение в лекарските ви умения.
	Пипа не отвърна нищо и погледна към Крос. Чакаше.
	— Имайки предвид обстоятелствата, ще се направя, че не съм чул тона, с който разговаряш със съпругата ми — отсече Крос. — Не можем да чакаме хирурга. Това може да продължи с часове.
	Чейс изруга. Проявата на емоция от толкова сдържана личност подейства смущаващо на останалите в стаята.
	— Той няма да умре — заяви Бърн; думите прозвучаха наполовина като клетва, наполовина като молитва. — Той е Темпъл. По-силен от всички нас. По-здрав. Исусе! Та той е огромен като вол! Непобедим!
	Ала бе победен.
	— Доведете момичето — нареди Чейс.
	— Не — решително отвърна Крос.
	Бърн беше доста по-цветист:
	— Онази кучка ще влезе в тази стая само през гниещия ми труп!
	Чейс не се присъедини към мнението на съдружниците си.
	— Нека да види какво му е причинила.
	— Бих предпочел тя да _изпита_ на свой гръб това, което му е причинила! — остана непреклонен маркизът.
	Чейс погледна към Азриел.
	— Доведи момичето.
	Мъжът не се поколеба нито за секунда. Заповедите на основателя на клуба се изпълняваха безпрекословно.
	— И бъди нащрек. Тя също като братлето си може да забие ножа си във всеки един от нас. — Бърн вдигна ръка към окото си. — И има изненадващо силно дясно кроше.
	Пипа го погледна. Големите й очи примигнаха зад очилата и Бърн едва се сдържа да не извърне смутено глава.
	— Тя те е ударила.
	— Не го очаквах.
	— Не се и съмнявам — не можа да устои Крос на възможността да подразни приятеля си.
	Той отново се втренчи в раната, наблюдавайки как Пипа се опитва да почисти раната около ножа — сизифов труд, защото кръвта продължаваше да се лее.
	Графинята дълго мълча, после, без да вдига глава, проговори:
	— Не можеш да се разкриеш пред нея.
	Чейс я погледна.
	— Да, разбира се, не се сетих за това.
	— Тя не бива да узнае самоличността ти — съгласи се Крос с жена си. — На нея не може да й се вярва.
	Пипа изтри с чиста кърпа потта и полепналите стърготини от челото на Темпъл.
	— Ако тя знаеше… — подхвана Бърн и думите му заглъхнаха.
	Не беше нужно да продължава.
	Ако Мара — или който и да било друг, с изключение на малцината доверени лица — узнаеше истинската самоличност на Чейс, „Ангелът“ щеше да бъде в опасност.
	А заедно с „Ангела“ и всички те.

	* * *

	Върху стената в затворническата килия на Мара висеше ужасяваща картина. Изобразяваше сцена от мъките на Прометей.
	Героят, прикован към скала, лежеше с лице, изкривено от агония, а Зевс, превъплътен като зловещ черен орел, ръфаше плътта му. Наказваше го за дързостта. Задето бе откраднал огъня от боговете. Задето си бе въобразил, че може да ги победи.
	Плашеща картина, огромна и застрашителна, несъмнено предназначена да накара онези, които се бяха осмелили да се опълчат срещу „Ангела“, да осъзнаят последствията от постъпките си и да се подготвят за покаяние.
	Пред очите й изникна друга картина — Темпъл, проснат върху пода на ринга, а животът изтича от него, докато писъците й огласят залата.
	Кит го бе промушил. С нейния нож.
	_Огънят от боговете._
	Вратата се отвори, Мара се извърна и думите излетяха, преди да успее да ги спре:
	— Херцогът. Жив ли е?
	Помощникът на Темпъл, мъжът, който беше стоял на стража пред сиропиталището, висок и широкоплещест, с тъмна като нощта кожа, не отговори, а само с жест й показа да тръгне с него по тъмния коридор. Съдейки по сериозното му изражение, Мара разбра, че би било грешка да го притиска за отговор или да не се подчини.
	Той явно бе обучен от Темпъл.
	С разтуптяно сърце младата жена се подчини, докато минаваше покрай него, той произнесе с нисък хриплив глас:
	— Не се опитвай да играеш номера.
	Искаше да му каже, че и през ум не й минава. Че е ужасена от станалото. Че ако предполагаше нещо подобно, щеше да направи всичко по силите си, за да не го допусне. Че дори и в най-силния си гняв никога не бе възнамерявала да нарани Темпъл. Ала Мара знаеше, че думите биха били напразни и всичко казано от нея ще се възприеме погрешно или ще се сметне за лъжа. Затова изпъна рамене, вдигна глава и закрачи по оскъдно осветения коридор.
	Проходът бе пълен с мъже и жени в различни облекла, някои в ливреи на слуги, а жените в предизвикателни тоалети за нощни удоволствия, но лицата на всички бяха бледи и угрижени. И в погледите на всички гореше ненавист.
	Мара съжали, че не беше с маската, която й бяха взели след боя.
	Те я гледаха с гневни очи, докато тя крачеше по криволичещите коридори, предназначени да вдъхват страх с размерите си и царящия сумрак, ясно напомнящи кой господства тук. Предназначени да разсеят заблудата на Прометей, че може да се измъкне безнаказано с плячката си.
	— Надявам се, че я водиш при Чейс! — възкликна една от жените, руса, красива и изпълнена с омраза. — Надявам се, че той ще й види сметката!
	В тясното помещение се разнесе глух одобрителен ропот, а един мъж наблизо добави:
	— Тя заслужава всичко, което преживя Темпъл.
	— Дори повече! — злобно извика някой отзад и отчаяната Мара скръсти здраво ръце пред гърдите си и закрачи по-бързо, за да се махне по-скоро от тези хора, от омразата им.
	И тогава придружителят й отвори една врата и тя пристъпи прага, но тутакси се закова на място, когато осъзна къде се намира.
	Съжали, че не бе останала в коридора.
	Това бяха покоите на Темпъл, където по-рано тази вечер тя го бе наблюдавала, докато сваля ризата си. Където двамата бяха кръстосали словесните шпаги. Където той я бе целунал по устните, и не само, дарявайки я с огромно удоволствие. Където тя се бе опитала да запази самообладание и да не забелязва мускулестото му тяло. Топлината му. Жизнеността му.
	Жизненост, която бе пресекнала. Една жена и двама мъже се бяха надвесили ниско над него, светлината на свещите го къпеше в златистото си сияние, подчертавайки бледността на кожата му, мъртвешката му застиналост. Тя затвори очи, за да прогони думите, съжалявайки, че ги бе помислила. Искаше да заличи думата _мъртвешка_.
	Пристъпи към него, огромна буца заседна на гърлото й.
	— О, боже — пророни.
	Гърдите й се стегнаха от страх и тъга и неспособна да се удържи, младата жена се протегна към него, но стражът мигом стисна силно ръката й и я спря.
	Щом чу гласа й, маркиз Бърн се обърна. Тя забеляза синината под окото му и мигом усети изтръпване в дясната си ръка. Той посочи към нея.
	— Да не си посмяла да приближиш към него!
	Гласът му бе пропит от ненавист и някоя друга жена навярно би преглътнала въпроса си. Ала Мара повече не можеше да издържа неизвестността.
	— Той мъртъв ли е?
	— Иска ти се, нали?
	— Не — отвърна тя с въздишка на облекчение, макар да разбираше, че в тази стая тихата й дума нищо не означаваше, но при все това искаше да я изрече. Да напомни на себе си, че никога не бе искала да нарани Темпъл. Никога. Още от самото начало. И със сигурност не и сега. — Не.
	Маркизът повдигна вежди.
	— Не ти вярвам.
	Тя смело срещна погледа му.
	— Не съм и очаквала, че ще ми повярвате.
	— Достатъчно, Бърн. — Жената до масата вдигна глава и Мара позна русокосата непозната с очилата от мистериозната стая, откъдето по-рано вечерта бяха наблюдавали мача. — Повече не можем да чакаме. Трябва да извадим ножа.
	Беше изминал час… по-дълго.
	Мара отново не можа да премълчи.
	— Трябва да го извадим решително и рязко, както е влязъл — заяви тя.
	— Тя би трябвало да знае как е влязъл, защото все едно сама го е забила там! — изригна Бърн. — Полюбувай се на делото си. Проклета харпия!
	Като че ли Мара нищо не бе видяла. Сякаш не бе видяла как брат й заби ножа в гърдите на Темпъл.
	Сякаш не искаше да го извадят.
	Впи поглед в кафявите очи на Бърн, пламтящи от омраза.
	— Това не е мое дело.
	— Разбира се, че е твое! — Думите бяха изречени от другия аристократ в стаята, висок и червенокос. Когато тя го погледна, той додаде: — Започнала си това дело в мига, в който му приписа убийство, което той не е извършил. Дванайсетте години свършват тук. С това.
	— Но онова беше…
	Мара замлъкна и поклати глава. Те не разбираха. Малцина разбираха.
	_Онова беше грешка._
	Не го каза на глас, защото те нито се интересуваха от нейната история, нито заслужаваха да я узнаят. Темпъл беше нещо съвсем различно. Темпъл заслужаваше истината.
	Ако оживее, тя ще му я разкаже. Цялата.
	Ще падне в краката му и ще му даде възможност да получи възмездие. Да си отмъсти. Ще му разкаже истината.
	_Само да оживее._
	Мара отново понечи да пристъпи към неподвижното му тяло, но довереният му страж за пореден път я възпря. Младата жена погледна към купа ленени кърпи, оставени до главата на Темпъл върху ниската маса.
	— Ножът трябва бързо да бъде изваден и раната веднага да се притисне — каза тя, съзнателно избягвайки погледите на мъжете в стаята, втренчена единствено в изумените очи на графинята. — И ще са нужни още кърпи. — Отмести поглед към ножа. — Раната е дълбока.
	— Сега си и лекар? — подметна Бърн с лениво снизхождение.
	Мара събра сили и срещна погледа на маркиза.
	— Вече ми се е случвало да вадя ножове.
	— От кого?
	Тя погледна към Темпъл.
	— Това няма значение.
	Графинята реши, че повече не може да чака.
	— Азриел, трябва да пуснеш госпожица Лоу. Ще имаме нужда от силата ти, за да го удържим.
	— Но той е в безсъзнание — изтъкна Бърн.
	— Ако имаме късмет, ще се събуди, когато извадим ножа. Ще го боли. При това много, както предполагам.
	При тези думи Мара затвори очи, надяваше се да се окажат истина. С цялото си сърце искаше той да се събуди. Да бъде жив. Наблюдаваше мъжете, които се приближиха, за да държат Темпъл — трябваше да го държат трима, за да не мърда. Опита се да не гледа пожълтялата му кожа, да не вижда как животът изтичаше от него в река от кръв.
	_Толкова много живот._
	Гърлото й се сви при мисълта.
	Какво бе причинила на този човек? Какво бе сторил той, че да заслужи намесата й в живота му? Ако оживееше… Тя отново обеща, че ако Темпъл оживее, тя ще му даде всичко, което той искаше. Ще си тръгне и ще го остави да бъде щастлив.
	Ще го остави на някоя красива жена и красивите им деца в красивото му имение.
	Ще му върне всичко, което му бе отнела.
	_Само да оживее._
	Това беше първата сделка, която сключваше с Господ за последните десет години. Дори повече.
	Графинята изгледа поред мъжете и накрая погледът й се спря върху Мара.
	— Правили ли сте това преди?
	Мара кимна, мислейки за друг нож. За едно друго време. За друга побеляла кожа.
	— Да.
	— Значи вие ще го направите.
	Без да се колебае нито за миг, Мара се запъти към него. Искаше да го докосне. Бърн я спря.
	— Ако му навредиш, ще те убия.
	Тя кимна.
	— Звучи справедливо.
	Би направила всичко на света, за да го спаси. Искаше той да е жив. Искаше да му даде всичко, за което я бе молил. Цялата истина.
	Може би той ще й прости.
	Може би ще съумеят да започнат отначало.
	А ако не, тогава поне тя ще му даде всичко, което има. Всичко, което той заслужаваше.
	Бърн я пусна и Мара се приближи към купчината ленени кърпи, сгъна ги в някакво подобие на превръзки и придърпа по-близо ведрото с горещата вода. Графът и маркизът я изгледаха гневно, но тя безстрашно отвърна на погледите им. Да вървят по дяволите!
	Мара подаде купчината ленени кърпи на графинята, сетне вдигна полите си, качи се на масата, застана на колене редом с главата на Темпъл и с две ръце стисна окървавената дръжка на ножа.
	— Ще броя до три — рече тя и всички в стаята застинаха. Погледна надолу към бледото лице на Темпъл. — Не смей да умираш — прошепна. — Имам да ти разказвам толкова много неща.
	Той не помръдна и тя се опита да не обръща внимание на болката, пронизала гърдите й заради тази неподвижност.
	— Едно… — започна да брои младата жена. — Две…
	Не преброи до три, а рязко и решително извади ножа.
	Темпъл изкрещя от болка, метна се настрани и едва не падна от масата, а Мара едва не се разплака от облекчение. Графинята се наведе над него и заля раната с гореща вода, за да измие кръвта, с надеждата да се окаже, че не е толкова лошо ранен.
	Надеждата беше глупаво чувство.
	Темпъл отново закрещя, горещата вода изгори кожата му, предизвиквайки нова река от кръв. Без да трепне, Мара грабна ленените кърпи, покри с тях раната и с цялата си тежест се отпусна върху нея, опитвайки се да спре кръвотечението, въпреки че кърпите вече подгизваха и кръвта продължаваше да шурти.
	Въпреки че той умираше в ръцете й.
	— Ти няма да умреш — шепнеше тя отново и отново. — Ти няма да умреш.
	_Трябваше да спре кръвотечението._
	Това бе единственото, за което Мара можеше да мисли, докато стоеше надвесена над него и с все сили притискаше раната, стараейки се да не обръща внимание на това колко рязко се мяташе Темпъл в опит да се отърси от всички, които го държаха. Дори в този миг тя бе изумена от огромното му тяло. От неговата мощ. От волята му, докато ревеше от гняв и болка. Изведнъж очите му се отвориха, черни като нощта и пълни с демони.
	Той погледна право към нея и изруга, грубо и рязко, жилите на врата му се напрегнаха.
	— Причиняваш му болка — изрази на глас маркиз Бърн това, което се четеше в погледа на Темпъл. — И изглежда, това ти доставя удоволствие.
	— Не — прошепна Мара само на него, на великия херцог. — Никога не съм искала да ти причиня болка. — Още по-силно притисна рамото му, изпълнена със смътна благодарност към високия червенокос джентълмен срещу нея, който имаше достатъчно сили, за да удържа на място ръката на Темпъл, иначе той навярно щеше да я удари. — Искам да ти помогна да оздравееш.
	Темпъл продължаваше да се противи на натиска й и тя смени тактиката.
	— Престани да се напъваш! — заповяда с висок глас. Изрече го със същата решителност, с която притискаше раната. — Колкото повече се съпротивляваш, толкова повече кървиш, а повече не бива да губиш кръв.
	Той не отмести поглед от нея, зъбите му останаха стиснати, но спря да се съпротивлява. Мара се надяваше да е съзнателно.
	Кърпите бяха напълно подгизнали, както и очакваше. Кръвта не спираше да се лее и тя имаше нужда от нови превръзки.
	Извърна се към графинята.
	— Милейди… бихте ли…
	Дамата с очилата мигновено откликна, без всякакви обяснения разбра какво иска Мара. Тя притисна раната, а Мара се протегна към окървавения нож върху масата.
	— Не! — извика червенокосият джентълмен, пръв забелязал движението й.
	Бърн тутакси пусна Темпъл.
	— Не пипай!
	Мара не прикри раздразнението си.
	— Да не мислите, че ще му прережа гърлото, докато всички сте тук? Мислите, че толкова съм изпълнена с омраза, че окончателно съм полудяла?
	— Мисля, че е по-добре да не рискувам — озъби се Бърн, но Мара вече се бе извърнала настрани. Вдигна полата си и без да обръща внимание на маркиза, отряза с ножа голямо парче от красивата си бледолилава долна фуста. Бърн рязко се отдръпна и Мара с удоволствие би се насладила на смайването му, ако не беше толкова заета. Подаде му ножа откъм дръжката.
	— Свършете нещо полезно. Навярно много скоро ще имаме нужда от ризите ви.
	По-късно Мара щеше да се удиви на скоростта, с която мъжете изпълниха заповедта й, свалиха саката и изхлузиха ризи през главата си, но в момента само добави:
	— Неговите са тук някъде в стаята. Намерете ги.
	След тези думи тя побутна графинята настрани и притисна отрязания плат към голите гърди на Темпъл. С ужас забеляза, че гневният рев се бе сменил с тих нечленоразделен протест. Изпълни я отчаяние, задето не можеше да удържи живота, изтичащ от него.
	— Ти ме накара да съсипя новата си рокля — рече тя, без да откъсва поглед от очите му, опитвайки се да го задържи буден. В съзнание. — Ще ти се наложи да ми купиш друга.
	Той не отговори. Натежалите му клепачи бавно се притваряха. Мара видя как волята за живот в очите му гасне. _Не._ Изтърси единствените думи, които й дойдоха наум.
	— Не смей да умираш!
	Черните очи се завъртяха зад клепачите, дългите черни мигли легнаха върху бледите му страни.
	И Мара отново остана сама с мъчителната болка в гърдите си. Стисна очи, за да пропъди напиращите сълзи.
	— Ако той умре, ти ще го последваш в ада.
	Отне й известно време, за да осъзнае, че не говореше маркизът — мъжът, който още от самото начало бе станал неин заклет враг, а другият аристократ. Това беше червенокосият мъж със слабо лице и квадратна челюст. Тя срещна погледа му и забеляза, че сивите му очи блестяха с едва сдържан гняв. Без сянка на съмнение, младата жена разбра, че заплахата бе напълно реална.
	Тя щяха да я убият, ако Темпъл умре. Без дори да се замислят.
	И може би тя заслужаваше да умре.
	Но не и Темпъл.
	Затова щеше да го държи жив до последното си дихание.
	Пое дълбоко дъх и смени парчето от фустите си с една мъжка риза.
	— Значи той няма да умре.

	* * *

	Тази нощ Темпъл не умря.
	Потъна в неспокоен сън, от който не се събуди дори когато пристигна хирургът, който мигом се надвеси над раната.
	— Трябваше да ме изчакате, а не да вадите ножа! — заяви той, докато оглеждаше раната, като нарочно не поглеждаше към жените.
	— Вие не дойдохте — изпръхтя Бърн. В гласа му прозвуча гняв и Мара искрено се зарадва, че този път бе насочен към този, който наистина го заслужаваше. — Трябваше да седим със скръстени ръце, така ли?
	— Имах друга работа — тросна се лекарят без капчица разкаяние, махна превръзката от рамото на Темпъл и огледа вече изсъхналата рана. — Най-добре да бяхте седели със скръстени ръце. Можехте да причините още вреда. И със сигурност решението да го оставите в ръцете на жените е доста спорно.
	При тези думи графиня Харлоу повдигна вежди и многозначително погледна към червенокосия аристократ, който Мара бе разбрала, че е неин съпруг, но нищо не каза. Очевидно не желаеше да подплаши току-що пристигналия неуловим лекар.
	Мара обаче съвсем не изпитваше същите чувства. Тя бе виждала прекалено много лекари да пристигат при болния с магически отвари и медицински инструменти и да си тръгват не само без да му помогнат с нищо, но напротив, дори да влошат положението му. Темпъл беше истински късметлия, че този лекар се бе появил с осемчасово закъснение.
	— Предпочитам лекар жена, отколкото никакъв — заяви Мара.
	Хирургът най-после я удостои с поглед.
	— _Ти_ не си лекар.
	Тя се бе сблъсквала с доста по-достойни противници от този дребен хирург. Включително и лежащия в безсъзнание мъж върху масата.
	— Мога да кажа същото и за вас, съдейки по медицинските познания, които демонстрирахте тази вечер.
	Очите на графиня Харлоу, уголемени зад стъклата на очилата, примигнаха, а устните й се извиха в лека усмивка. Когато Мара срещна погледа й, тя побърза да отвърне очи, но Мара вече бе забелязала мярналото се в тях възхищение.
	Може би се бе сдобила със съюзник в стая, пълна с врагове.
	Хирургът обърна гръб на Мара и вече говореше на граф Харлоу.
	— Трябва да му се пусне кръв.
	Мара ужасено потръпна и в съзнанието й тутакси изникна отвратителна картина: впили се в плътта пиявици, тлъстеещи от кръвта на майка й.
	— Не.
	Никой не я погледна. Никой явно не я чу.
	— Това необходимо ли е?
	Графът никак не изглеждаше убеден.
	Лекарят сведе поглед към раната.
	— Да.
	— Не! — повтори Мара, този път по-силно.
	Кръвопускането убиваше. То щеше да отнеме живота на Темпъл, също както бе отнело живота на майка й.
	— И кой знае още какво му е причинила тази жена — продължаваше да нарежда хирургът. — И какво трябва да се поправи. Отговорът е кръвопускането.
	— Кръвопускането не е никакъв отговор — възрази Мара и застана между Темпъл и хирурга, който вече вадеше от чантата си голяма квадратна кутия.
	Никой не я слушаше.
	Никой, освен графиня Харлоу.
	— Аз също не съм сигурна, че това е правилното лечение — рече тя изключително сериозно и застана редом с Мара.
	— Вие също не сте лекар, милейди.
	— Ние може и да не сме лекари, сър, но сме най-доброто, с което той разполагаше, нали?
	Хирургът стисна устни.
	— Няма да стоя тук и да търпя да ми се говори по този начин. И то от… — махна с ръка лекарят към тях.
	Крос пристъпи напред, готов да се застъпи за съпругата си.
	— И от кого по-точно?
	Лекарят осъзна грешката си.
	— Разбира се, аз нямах предвид лейди Харлоу, милорд. Аз имах предвид — посочи към Мара — тази _жена_.
	Произнесе _жена_, сякаш беше мръсна дума.
	Мара може би щеше да се засегне, ако животът на Темпъл не висеше на косъм. Тя подмина обидата.
	— Пускали ли сте му кръв преди?
	Хирургът мълчеше и Мара реши, че може би няма да дочака отговор, но графинята я подкрепи:
	— Отличен въпрос.
	Лекарят се поколеба и Крос настоя:
	— Сър?
	— Не. Никога не се е налагало.
	Мара погледна към Темпъл, неподвижен като самата смърт. Разбира се, че не се е налагало. Този човек беше непобедим. Едва ли му е било нужно каквото и да било лечение. Досега.
	Докато той едва не умря.
	Тя стрелна с поглед графинята.
	— Милейди? — попита, влагайки всичките си чувства в звученето на тази едничка дума, в изражението на лицето си.
	_Не позволявайте това._
	_Моля ви, дайте му шанс му да живее._
	Графинята кратко кимна и се извърна към съпруга си.
	— Трябва да почакаме. Той е здрав и силен. По-добре да му дадем възможност сам да възстанови силите си, отколкото да изгуби допълнително кръв.
	Мара шумно изпусна дъха, който не съзнаваше, че бе затаила. Сълзи на облекчение запариха в очите й.
	— Жените просто не могат да проумеят основните принципи на подобно лечение. Техните умове… — Лекарят махна с ръка във въздуха. — Те не са създадени за подобно познание.
	— Моля?
	Графинята възмутено погледна хирурга.
	Мара нямаше намерение да хаби сили за подобни обиди. Не и когато бе заложен животът на Темпъл. Вирна глава, изпълнена с решителност.
	— Дори жените са в състояние да проумеят, че обикновено кръвта не изтича от човешкото тяло. Не виждам причина да смятаме, че не се нуждаем от цялата кръв, която ни е дадена.
	Това беше необичайна теория. И непопулярна. Но повечето хора не бяха виждали как умират майките им, все по-бледи и по-болни с всяка изминала минута, покрити с пиявици, с нарези по тялото. Тя съвсем точно знаеше, че кръвопускането никога не беше отговорът.
	Хирургът въздъхна, без съмнение осъзнал, че ще му се наложи да се съобразява с жените в стаята. Заговори, сякаш се обръщаше към дете, и Мара забеляза, че графът раздразнено стисна челюст.
	— Ние трябва да постигнем равновесие. Това, което е изгубил в рамото, трябва да вземем от крака.
	— Пълен идиотизъм! — възкликна Мара и се извърна към графинята, нейната единствена съюзница. — Ако покривът тече, никой не прави втора дупка на тавана.
	Лекарят реши, че търпението му се е изчерпало. Изпухтя и се обърна към Бърн.
	— Няма да позволя някакви жени да ми дават наставления в моята професия. Или те си тръгват, или аз.
	— В такъв случай си тръгвате вие, а ние ще намерим друг хирург — отсече графинята.
	— Пипа — рече Крос тихо, но твърдо и Мара долови напрежението в гласа му.
	Той не искаше приятелят му да умре.
	Само да можеше да осъзнае, че Мара също не го искаше.
	— Дайте му една нощ — помоли се тя. — Дванайсет часа, за да се появи треска или някакво възпаление, преди да позволите на вашия бръснар да го накълца.
	Очите на лекаря се разшириха при тези обидни думи и Мара щеше да избухне в смях, ако толкова отчаяно не искаше да задържи този мъж и жестоките му инструменти по-далече от Темпъл.
	— Сега няма да го лекувам, дори да утроите хонорара ми.
	В този миг Мара искрено го намрази, той толкова много приличаше на многобройните лондонски доктори, които дупчиха и рязаха майка й, а накрая обявиха, че болестта й е неизлечима. Те я бяха оставили да умре, въпреки че Мара бе умолявала баща си да ги отпрати. Да намери някой друг, който щеше да я лекува не само с пиявици и лауданум.
	Но той бе останал глух за молбите й и бе оставил майка й на милостта на съдбата.
	Бърн заговори и на Мара не й убягна иронията на ставащото: маркизът се опитваше да успокои вбесения хирург.
	— Докторе, моля ви. Дванайсет часа не са чак толкова дълъг срок.
	— Дванайсет часа могат да го убият. И ако той умре, то вината ще е на вашите жени.
	— Вината ще е моя — рече Мара, гледайки маркиза право в очите. Около дясното му око се бе образувал пръстен, лъщящ и черен, което едва ли щеше да го предразположи към нея. Мара остана удивена, че благородникът не се извърна. — Вината за неговата пролята кръв е моя. Позволете ми да я изкупя.
	Това бе най-близкото до молба.
	Достатъчно близо.
	Никога нямаше да узнае защо, но Бърн погледна към Крос, сетне отново към нея.
	— Дванайсет часа.
	Заля я толкова огромно облекчение, че тя се изкуши да се извини на надменния маркиз. Почти.
	— Повече няма да се върна — процеди лекарят през зъби.
	Мара вече изстискваше напоената с гореща вода кърпа.
	— Няма да имаме нужда от вас.
	Вратата се затвори зад гърба му, а маркизът извади часовник от джоба си.
	— Дванайсетте часа започват да текат сега. — Погледна към Крос. — Чейс ще ни откъсне главите, задето го оставихме да си отиде.
	На Мара думите й се сториха пълна безсмислица, но тя беше прекалено заета с Темпъл, за да се опитва да ги разбере, и вместо това се обърна към графинята:
	— Трябва на всяка цена да предотвратим треската.
	Пипа кимна и се запъти към вратата, за да донесе още кърпи и гореща вода.
	Мара погледна застиналото лице на Темпъл — тъмните гъсти вежди, кривата линия на някога патрицианския нос, белезите върху веждата и върху устната, разреза от по-раншния мач същата вечер, който сега се спускаше като черна ивица върху бузата — и гърдите й болезнено се стегнаха от съжаление.
	Тя му бе причинила всичко това, помисли си младата жена, докато притискаше ленената кърпа към веждата му, ненавиждайки тази негова неподвижност.
	Но сега тя щеше да го спаси.


>	Глава 13

	Те лъжеха, всички, които разказваха истории за смъртта, за небесен хор от ангели и усещане за пълен, завладяващ покой.
	Нямаше никакви ангели. Нямаше покой.
	Поне не за Темпъл.
	Нямаше нищо, което да го мами към ярка успокоителна светлина, нищо, което да му дари утеха, докато болката го изгаряше, не му даваше да мисли и да диша.
	И тази жар. Тя пламтеше като огън в гърдите, разпростираше се надолу по ръката му, до дланта, сякаш я бяха подпалили. Той не можеше да се бори с този пламък — те го държаха, натискаха го и го принуждаваха да се смири. Сякаш това им доставяше удоволствие.
	Точно тази непоносима жега го накара да осъзнае, че е на прага на ада.
	Неговите ангели не се спуснаха от небесата, те идваха отдолу и го зовяха при себе си. Неговите паднали ангели. И те не пееха мелодични химни.
	Вместо това ругаеха и сипеха проклятия, теглеха го към себе си с изкушения и заплахи. Обещаваха му всичко, което той обичаше в този живот — жени и хубаво уиски, вкусна храна и спорт. Обещаваха му, че той отново ще властва, ако се присъедини към тях. Гласовете им бяха многобройни — с грубия акцент на простолюдието, с аристократичен финес, дори женски. Жените му шептяха и обещаваха приказна наслада, ако ги последва.
	Бог му е свидетел, че той почти се поддаде на съблазънта.
	_И тогава се появи тя._
	Тази, която шепнеше особено резки слова. Тази, която строго го мъмреше, но в същото време изричаше думи, които го привличаха много по-силно от всякакви изкусителни обещания.
	Думи като _отмъщение_. И _власт_. И _сила_.
	_И херцог._
	Разбира се, той много отдавна беше престанал да бъде херцог.
	Откакто бе убил годеницата на баща си.
	При тази мисъл нещо се раздвижи в едно ъгълче на съзнанието му, нещо, което припламна и угасна, защото шепотът на останалите му пречеше да се съсредоточи.
	_Всичко е само въпрос на време._
	_Той не може да ни чуе. Той не може да се бори._
	_Изгубил е толкова много…_
	И това беше самата истина. Бе изгубил името и семейството си, миналото и своя живот. Бе изгубил света, в който беше роден… света, който му носеше толкова много удоволствия.
	Но всеки път когато се изкушаваше да се отдаде на мрака, той чуваше гласа й.
	_Той ще се бори. Той ще живее._
	Гласът не приличаше на ангелски. Беше твърд като стомана и му обещаваше по-приятни неща от останалите. Не можеше да бъде пренебрегнат.
	_Всички да вървят по дяволите._
	_Ти си два пъти по-силен от всеки един от тях._
	_Твоята мисия не е свършила. Твоят живот не е свършил._
	Но животът му бе свършил, нали? Не беше ли свършил още преди много години? В онзи ден, когато се бе събудил в онова окървавено легло, а годеницата на баща му бе мъртва, погубена от неговите ръце?
	Той я бе убил.
	Беше я убил с огромните си юмруци и свръхестествената си сила, и само един бог знаеше още с какво. Той я бе погубил и заедно с това бе погубил своя живот. Беше я убил, а сега беше тук и умираше — най-накрая получаваше това, което бе заслужил.
	Казваха, че когато е на прага на смъртта, пред погледа на човека преминава целият му живот. Темпъл винаги бе харесвал тази мисъл и не заради спомените за детството в голямото имение в Девъншър, а заради възможността да си припомни онази нощ. Онази нощ, която бе променила всичко.
	Някъде в най-тъмните кътчета на съзнанието си Темпъл винаги бе вярвал, че когато се намира на прага на смъртта, ще му покажат онази нощ. Нощта, подпечатала съдбата му. Нощта, която му бе обещала място в ада.
	Но дори в този момент той не можеше да си я спомни и искаше да изкрещи в отчаянието си:
	— Защо?
	Ала не чу шепота си да отеква в стаята.
	Чу единствено гласа на гневния паднал ангел да издевателства над него със злобни лъжи, докато той потъваше в дебрите на безпаметството.
	_Защото ти ще живееш, Темпъл._
	_Ти ще живееш и аз ще ти разкажа всичко._
	Тя беше там, момичето от онази нощ — красивата, засмяна девойка, която с танцови стъпки изчезваше в градината, за да се надвеси сетне над него върху снежнобелите ленени чаршафи, с копринена коса, гладка кожа и очи, които го омагьосваха.
	Тя беше там, заобиколена от тъмнокоси момчета с очи, блестящи като скъпоценни камъни.
	Тя беше там, хладното й докосване даряваше обещания, мамеше го към светлината. Обратно към нея.
	Обратно към живота.
	Тя го спасяваше.

	* * *

	Изминаха часове, а той не идваше в съзнание, макар че ставаше все по-неспокоен в съня си — напрягаше се всеки път когато промиваха раната му с гореща вода.
	Водеха и извеждаха Мара от стаята, допускаха я до него само за да почисти раната или да смени превръзката. Всеки път когато влизаше в стаята, край него бдяха нови хора. Бърн, Крос и Пипа присъстваха постоянно, но когато от казиното си тръгнеше и последният играч, към тях се присъединяваха хората, които работеха край игралните маси в „Ангела“, тези, които раздаваха картите, и крупиетата, а също и жените, работещи в клуба — цял поток от ридаещи прислужници и разтревожени компаньонки и всякакви други дами.
	Появи се блондинката Ана, с която Мара се бе срещнала в странната стая с огледалото, явно приключила със задълженията си. С крайчеца на окото си Мара наблюдаваше куртизанката, която дълго стоя край Темпъл, пръстите й галеха татуировката му, плъзгаха се по изпъкналите мускули, държаха силната му ръка, докато тя шепнеше нещо в ухото му.
	На Мара й хрумна, че тя навярно е любовница на Темпъл, съдейки по това как говореше за него в тъмната стая с огледалото. Той навярно имаше върволица от жени, които въздишаха и примираха по него. А тази беше достатъчно красива, за да оглавява тази армия от фусти.
	Дългите й и тънки пръсти се плъзгаха по гладката му кожа, безупречно оформените нокти рошеха косата му — жест, който не можеше да се сбърка. Тази жена познаваше Темпъл. Беше загрижена за него. Не се стесняваше да го докосва, докато той лежеше неподвижен и гол в мрака.
	Мара се извърна, изпълнена с ненавист към нея. Ненавиждаше и себе си заради изгарящата ревност, която изпитваше. Задето не му бе казала всичко, когато имаше възможност. Задето не му се бе доверила.
	Задето го бе измъчвала, макар той с нищо да не го бе заслужил.
	Държеше главата си ниско сведена, докато се грижеше за него, промиваше и почистваше раната и сменяше превръзката, докато попиваше потното му чело и проверяваше пулса му, който, за щастие, биеше силно и равно. Някой го бе завил с одеяло и бе пъхнал възглавница под главата му — бяха направили компромис в името на удобството, въпреки че се страхуваха да го преместят от масата, сякаш надрасканият дъб притежаваше особена живителна сила.
	Мара все повече се изпълваше с безпокойство — денят отстъпваше на здрача в света отвъд стените на казиното, а той все така оставаше неподвижен. Бърн заплаши да повика друг лекар, но докато тя отсъстваше от стаята, тайнственият Чейс очевидно бе подкрепил Пипа и им бе отпуснал една нощ, за да върнат Темпъл в съзнание.
	Чейс си бе тръгнал, преди Мара да се върне в стаята, за да промие отново раната и да смени превръзките, но явно думите му бяха закон за останалите.
	Когато беше редом с Темпъл, Мара му говореше, отчаяно надявайки се да го събуди. Да го накара да отвори очи и да я види.
	_Понякога наистина мисля, че ме разбираш._
	Думи, прошепнати в мрака на лондонската улица.
	Тогава тя не го разбираше. Не и в действителност. Но сега — да. И сега искаше и той да я разбере, да я види. Имаше нужда от това. Имаше нужда да му обясни всичко. Имаше нужда да го накара да разбере истината.
	_Нейната истина._
	Но той не се събуди, въпреки че продължаваше да се съпротивлява, когато промиваха раната с почти вряла вода, болката явно бе достатъчно силна, за да разсее за кратко мъглата на безсъзнанието. Тогава устните му отново и отново мълвяха един въпрос:
	— Защо?
	Мара му отвръщаше тихо, за да не чуят останалите какво му бе казала, какво му бе обещала: отговори и истина, и дори отмъщение, с надеждата, че някак си думите й ще го върнат обратно от там, където в момента умът му блуждаеше, преди останалите да решат, че двете с графинята са луди, и да изпратят да доведат онзи жесток човек, който се наричаше лекар.
	Графинята оставаше единственият й съюзник. Очевидно след няколко часа грижи за ранения тя бе разбрала, че двете с Мара преследват една и съща цел.
	Тяхната обща цел.
	_И повече._
	Вратата се отвори и влязоха две жени. Едната скромна и благоприлична, очевидно дама, а другата — едра, с престилка и с чайник в ръка. Погледът на дамата улови през стаята този на Бърн, тя се стрелна към него и се озова в силните му обятия. Той я прегърна силно и се притисна към нея, а тя обви ръце около шията му. Прокара пръсти през тъмните му къдрици и зашепна нещо.
	Мара се разкъсваше между желанието да продължи да наблюдава смайващата сцена, напълно несъвместима с образа на човека, с когото досега й се бе налагало да общува, и притеснението, че е неволен свидетел на толкова емоционален момент.
	Когато маркизът най-после се отдръпна от жената, неприятната му самоличност се завърна.
	— Какво, по дяволите, правиш тук?
	Дамата не обърна внимание на тона му.
	— Ти трябваше сам да ме повикаш. Не биваше да получавам бележка от Пипа. — Тя замълча и пръстите й погалиха бузата му. — Какво е станало с окото ти?
	— Нищо.
	Маркизът се извърна. Мара също побърза да отмести поглед към Пипа, която стоеше редом с Темпъл и я наблюдаваше.
	— Това не е нищо, Майкъл.
	— Всичко е наред.
	Той взе ръката й и целуна върховете на пръстите й.
	— Кой те удари?
	Устните на графинята насмешливо се извиха и Мара мислено се помоли тя да си премълчи. Но късметът й изневери.
	— Госпожица Лоу го удари.
	Новодошлата дама се изпъна в цял ръст и погледна Пипа.
	— Коя е госпожица Лоу?
	Пипа посочи към Мара, която изпита желание земята да се разтвори и да я погълне.
	— Ето тази.
	Другата жена се извърна към нея, погледът й се плъзна по окървавената рокля, разрошената коса и несъмнено изпитото лице, преди да се спре върху дясната ръка на Мара, нанесла удара.
	Една руса вежда се повдигна.
	— Предполагам, че го е заслужил?
	Слисаната Мара я погледна право в очите.
	— Всъщност, да.
	Дамата кимна.
	— Е, случва се.
	Извърна се отново към Бърн.
	— Определено не съм го заслужил! — възмути се маркизът.
	Тя отново повдигна вежда.
	— Извини ли се?
	— Да се извиня! — едва не се задави от ярост той. — Тя ме удари! На път да убие Темпъл!
	Мара отвори уста, за да възрази, но жената не й даде възможност да произнесе нито дума.
	— Госпожице Лоу, възнамерявахте ли да убиете Темпъл?
	За пръв път някой се бе сетил да й зададе този въпрос.
	— Не — искрено отвърна Мара.
	Жената кимна и отново насочи вниманието си към Бърн.
	— В такъв случай моят съпруг навярно го е заслужил.
	Очите на Бърн се присвиха, докато Мара осмисляше казаното. Тази жена беше маркиза Бърн и ни най-малко не се колебаеше да се опълчи на този ужасен мъж. Със сигурност трябваше да бъде обявена за светица.
	— Ти нямаш работа тук — измърмори Бърн.
	— И защо не? Аз съм член на клуба и съм омъжена за един от собствениците.
	— Това не е място за жена в твоето състояние.
	— О, за бога! Аз съм бременна, Майкъл, не съм болна. Пипа е тук — каза маркизата, посочвайки графинята, която наистина чакаше дете.
	— Не е моя вината, че Крос не обича жена си толкова силно, колкото аз моята.
	При тези думи Крос повдигна вежди, преди да насочи сериозния си поглед към Пипа.
	— Аз много те обичам.
	— Знам — отвърна Пипа и Мара се порази от непринудеността, с която го изрече.
	Графинята нито за миг не се съмняваше, че е обичана.
	Мара си представи какво ли е усещането да бъдеш обичан по този начин. Очите й се стрелнаха към мъжа, лежащ върху масата. Към силната му челюст и огромните крайници, към ръката, отпусната върху дървото, с извита и празна длан. Зачуди се какво би било да плъзне своята в тази кухина. Да я запълни.
	Да обича и да бъде обичана.
	Мара отново насочи вниманието си към маркиза Бърн, която не откъсваше очи от съпруга си.
	— Майкъл — меко рече тя, — Темпъл е и мой приятел, както на всички вас.
	Жената пристъпи към все така неподвижния Темпъл и загрижено смръщи вежди. После протегна ръка и пръстите й докоснаха леко здравото му рамо, преди да отметнат тъмен кичур от челото му. Бърн се приближи, застана до жена си и я притегли към себе си. Гняв и болка изкривиха красивото му лице.
	— Мили боже — прошепна маркизата и се сгуши в обятията на съпруга си.
	— Той ще оживее — рече Бърн дрезгаво.
	Думите сякаш се откъснаха с мъка от гърлото му, смесица от желание и тревога.
	Сърцето на Мара се сви, докато наблюдаваше разиграващата се пред очите й сцена. Този мъж, с чийто живот си бе играла… все пак не го бе унищожила. Имаше десетки хора, които бяха загрижени за него, приятели, които бяха готови на всичко, за да го спасят.
	Кога за последен път някой се бе тревожил за нея? Колко време бе минало, откакто бе мечтала за това?
	_Откакто го заслужаваше?_
	Отговорът никак нямаше да й хареса.
	Извърна се към жената с чайника.
	— Чаят хладък ли е?
	Жената кимна, без да откъсва очи от Темпъл.
	— Oui. Лично го сварих.
	— Благодаря ти, Дидие — рече Пипа, а Мара взе чайника и наля част от кафявата течност в чашата, която стоеше до близкостоящата гарафа с уиски.
	— Надявам се, че тази отвара е вълшебна. Бог е свидетел, че в този момент магията няма да му навреди — отбеляза маркизата.
	— Върбова кора — отвърна графинята. — Казват, че помага при треска.
	— Каквато той все още няма и да се надяваме, че няма да има — додаде Мара и погледна към Крос. — Помогнете ми да повдигна главата му. Трябва да го накараме да пие.
	Крос приближи и двамата с Азриел повдигнаха отпуснатото тяло на Темпъл до седнало положение, а Мара, придържайки главата му, започна да напива чая в устата му с малка лъжичка.
	— Трябва да пиеш, ако искаш да оздравееш — рече тя твърдо след няколко неуспешни опита.
	След като разля поредната порция чай върху брадичката и гърдите му, младата жена изгуби търпение. Той щеше да го изпие, дори да се наложи насила да му го излее в гърлото. Гребна още една лъжичка от течността.
	— Гълтай, дяволите да те вземат!
	Очите му внезапно се отвориха, ясни и блестящи, той се закашля и хладката течност заля лицето и шията й. Мара стреснато изписка, а партньорите му изругаха, не вярвайки на очите си.
	Темпъл отново избухна в кашлица, черните му очи се впиха в нейните и той бутна чашата.
	— Исусе, пак ли се опитваш да ме убиеш?
	Бърн тихо изруга, а Крос разцъфна в широка усмивка. Мара едва не припадна от залялото я облекчение… и затвори очи, борейки се с напиращите сълзи и смях. Бързо се окопити и отново поднесе чашата към устните му.
	Той поклати глава и бутна ръката й.
	— Кой е сварил тази помия? — Погледна към жената, донесла чая. — Дидие?
	Французойката пристъпи напред и кимна, в очите й блестяха сълзи на облекчение.
	— Oui, Темпъл. Je l’ai fait. — Отново кимна и рече, този път на английски: — Да, Темпъл. Аз го направих.
	Той изгледа подозрително Мара.
	— И ти не си го докосвала?
	Тя поклати глава и най-сетне си възвърна дар слово.
	— Само го налях.
	Той бутна чашата към нея.
	— Пий.
	Тя смръщи вежди.
	— Аз не…
	— Ти пий първа.
	В този миг я осени прозрение и Мара се засмя. Смехът й прозвуча леко, непривично и с безкрайна радост. Със същата радост, с която се взираше в черните му съвсем будни очи.
	Нещо проблесна в тези красиви очи и той отново побутна чашата към нея.
	— Пий, Мара.
	Името й прозвуча толкова красиво върху устните му!
	— Що за… — Маркиза Бърн пристъпи напред, но съпругът й я спря. Тя се извърна към него и възкликна: — Но това е нелепо!
	— Така иска Темпъл.
	Той не й вярваше.
	_Щом не й вярваше, значи, беше в пълно съзнание._
	Мара поднесе чашата към устните си, отпи голяма глътка, сетне изплези език насреща му.
	— Днес нямам намерение да те тровя.
	Той внимателно я наблюдаваше.
	— Добре.
	Тя потисна радостта си и се извърна, за да напълни отново чашата.
	— Но това не означава, че не можеш да накараш една жена да се замисли по въпроса.
	Ръката му улови нейната и двамата заедно поднесоха чашата към устните му.
	— Някой друг път.
	Мара искаше да се засмее. Да му каже толкова много неща. Неща, които нямаше да иска да чуе. На които нямаше да повярва.
	_Неща, които тя не можеше да каже._
	Затова се задоволи само да промърмори:
	— Пий, твърдоглавецо. Все пак се оказа як като бик.
	И той се подчини и изпи цялата чаша. Мара понечи да се отдръпне, но той сграбчи ръката й в здравата си хватка, кожата му бе удивително топла, въпреки ужасяващата загуба на кръв. Погледите им се срещнаха.
	— Ти ми даде обещание.
	При думите Мара мигом застина.
	— Да. Обещах да се върна в обществото. Да докажа, че ти не си убиец.
	— Не говоря за това обещание.
	Тя го погледна.
	— Тогава за кое?
	— Ти ми обеща отговори. Обеща да ми разкажеш цялата истина.
	Кръвта забуча в ушите й. Мара не очакваше той да я е чул, докато се грижеше за него. Докато му нашепваше обещания, когато страхът и надеждата бяха надвили над предпазливостта.
	— Ти помниш.
	— Знам, че когато става дума за теб, паметта обикновено ми изневерява. — Темпъл отново отпи от чая. — Но ти ще ми разкажеш истината за онази нощ. Ще спазиш обещанията си.
	Обещания за отмъщение. За истината. Ако той оживее.
	И той оживя.
	— Ще ги спазя — кимна тя.
	— Знам — отвърна той.
	И заспа.

	* * *

	Три дни по-късно Темпъл се отпусна в почти врялата вода, изпълваща огромната медна вана, изработена по поръчка в „Падналия ангел“ специално за него, за да измива кръвта и мръсотията след боксовите мачове.
	Вдигна лявата си ръка, за да не намокри превръзката, никак не му се искаше все още незарасналата рана да се възпали и отново да го прикове в леглото, и изсъска от болка. После внимателно нагласи рамото си, намръщи се и се облегна назад, подпирайки глава върху ръба на ваната.
	Изпусна дълга въздишка, затвори очи и се остави в горещата водна прегръдка, изтиквайки всички мисли.
	Повечето си мисли.
	Онези, които не се отнасяха за нея, за жената с красивата мека коса, странни, неустоими очи и невероятна сила. Мисли, които не го караха отново и отново да се пита защо тя бе направила онова, което бе сторила преди толкова много години. И това, което бе сторила през онази нощ на ринга. Дали бе помогнала на брат си. Дали тя му бе подала ножа, забил се в гърдите на Темпъл.
	Мисли, които не го заставяха да си спомня добрината, с която бе промивала раната му на сутринта, когато бе дошъл в съзнание. Как му бе дала чай. Как го бе лекувала. Мисли, които не го караха да се пита какво би било отново да се наслаждава на тази добрина. Много по-често.
	Или още по-лошо: какво означава тази добрина.
	Херцогът изруга грубо в тихата, изпълнена с пара стая.
	Не му беше нужна добрината й. Той искаше нейното разкаяние. Нейното покаяние. Нали така?
	Внимателно раздвижи ръката си и се намръщи заради болката, пронизваща я при всяко движение. Никак не му харесваше, че усещаше ръката си като заседнала в пясък всеки път когато понечеше да я използва. Не му харесваше страха, обзел го при мисълта, че ръката му никога няма да бъде предишната.
	Той отново щеше да започне да я чувства. Силата също.
	Трябваше да се върне.
	В съзнанието му изведнъж проблесна спомен от вечерта на мача — Мара стои на края на ринга, среща погледа му, а огромните й очи са пълни с ужас. _Той ще те убие!_ Бе изкрещяла към него. Беше го предупредила, ала той беше толкова хипнотизиран от тревогата в погледа й, от мисълта, че навярно не й е безразличен, че не бе разбрал думите й, докато ножът не се заби в гърдите му.
	До неотдавна.
	Когато идваше на себе си и отново губеше съзнание, а гласът й нашепваше обещания в ухото му.
	_Ти ще оживееш._
	_Ти ще оживееш и аз ще ти разкажа всичко._
	И той бе оживял.
	И тя ще му разкаже цялата истина за онази нощ и за своето решение да избяга. Ще му каже защо бе избрала него. Защо го бе наказала.
	Защо бе откраднала живота му. И как смята да му го върне.
	— Реши ли вече какво ще правиш?
	Темпъл не показа изненадата си от нахлуването, въпреки че сърцето му заби по-силно, когато осъзна, че някой бе влязъл в стаята му, а той не бе забелязал.
	— Не се съмнявам, че ти ще ми кажеш — отвърна той, отвори очи и погледна Чейс, застанал до ваната. — Отдавна ли наблюдаваш как се къпя?
	— Достатъчно дълго, че половината женско население на Лондон да позеленее от завист. — Чейс се отпусна на близката табуретка, наведе се напред, разтвори широко крака и подпря лакти на коленете. — Как е ръката?
	— Боли — отвърна Темпъл, стисна в юмрук ранената си ръка и се опита да нанесе ъперкът във въздуха. — Скована.
	Останалите думи запази за себе си. _Вцепенена. Слаба. Безполезна._
	— Не е минала и седмица, дай й време — успокои го Чейс. — Би трябвало да си в леглото.
	Темпъл се размърда във водата и се намръщи от пронизалата го болка.
	— Нямам нужда от бавачка.
	— Въпреки това всяка вечер, когато не си ринга, ние губим пари.
	— Трябваше да се досетя, че не здравето ми те вълнува.
	И двамата знаеха, че това не е истина, че Чейс би сринал със земята Лондон, ако това би помогнало Темпъл да оздравее. Но при все това и двамата продължиха да се преструват.
	— Вълнува ме здравето ти, тъй като е свързано с печалбата ми.
	— Винаги бизнесмен! — засмя се Темпъл.
	Двамата се умълчаха за дълго, накрая Чейс отново заговори:
	— Трябва да обсъдим момичето.
	Темпъл се направи, че не разбира.
	— Кое момиче?
	Чейс подмина глупавия въпрос.
	— Тя помоли за разрешение да се прибере у тях.
	Темпъл не я бе виждал от няколко дни, искаше да оздравее, преди отново да се срещне с нея. Да възстанови силите си, преди те отново да подновят битката си. Преди да се изправи лице в лице с нея.
	Но не искаше тя да е далече от него и не желаеше да се замисля за причината.
	— А братът?
	Чейс изпусна дълга въздишка и се извърна.
	— Още не е открит.
	— Той не може вечно да се крие. Няма никакви пари.
	— Много е вероятно момичето да е финансирало плана. — Чейс прокара ръка през русите си къдрици. — В крайна сметка тя отлично умее да се крие пред очите на всички.
	Това не беше възможно. Мара прекалено много се тревожеше за парите.
	— Тя не му е помогнала.
	— Няма откъде да го знаеш.
	Само че го знаеше. Отново и отново превърташе в съзнанието си онзи двубой.
	— Аз я видях по време на мача. Видях как тя се опита да го спре. — Замълча, припомняйки си обещанията, които му нашепваше. — Тя ме спаси. Тя ме излекува.
	— Нямаше голям избор.
	Както винаги, Чейс беше скептичен.
	Темпъл поклати глава. Мара не се бе опитала да го убие. Не можеше да повярва в това. И нямаше да повярва.
	Чейс повдигна вежди.
	— Ти я защитаваш?
	— Не. — _Лъжец._ — Просто искам да е ясно, че тя и брат й няма да бъдат еднакво наказани.
	— И как смяташ да я накажеш?
	— Нужен ми е Уест.
	Дънкан Уест беше един от най-богатите членове на клуба и собственик на половин дузина лондонски вестници.
	Чейс кимна и се изправи. Беше разбрал плана на Темпъл без повече обяснения.
	— Лесна работа.
	_Значи се започна._
	Наистина ли искаше да стане така? Темпъл не беше толкова сигурен. Нощ след нощ си бе представял този момент, когато ще разкрие самоличността й пред цял Лондон и ще получи справедливост. Представяше си я съсипана. Лишена от избор. Отново ще й се наложи да бяга. Да започне всичко отначало. Нека осъзнае докрай какво му бе причинила.
	Но сега…
	— Това ще стане при моите условия, Чейс.
	Кафявите очи на основателя на „Падналия ангел“ се разшириха с престорена невинност.
	— А чии други?
	— Знам, че обичаш да се намесваш.
	— Глупости. — Чейс изпъна ръкава си и бръсна една прашинка от маншета. — Само ти напомням, че жените са отлични актриси, Темпъл. И твоята не е по-различна. — Темпъл с усилие сподави удоволствието, обзело го при думата твоята. — Тя скандализира цял Лондон и устрои най-голямото представление, което някога „Ангелът“ е виждал, за да отвлече вниманието на всички, минути преди брат й да те намушка. Цялата сцена намирисва на съучастничество.
	— В такъв случай защо и тя не избяга? Защо остана?
	Тези въпроси не му даваха мира вече няколко дни, откакто се бе събудил след раняването и я видя до леглото си с щастливо лице. Радостна да го види жив.
	Красива.
	_Негова._
	Не. Не беше негова. Никога не е била негова.
	— Бърн нямаше да й позволи — отвърна Чейс. — Работата е там, че не може да й се вярва. Раната ти още не е зараснала и ти не си същият мъж, какъвто беше преди седмица. Позволи й да си тръгне. Азриел ще я наблюдава.
	Темпъл се скова при тези думи. Не му харесваше, че бяха верни. Не му харесваше безпокойството, обзело го при мисълта, че някой ще следи Мара. Тя беше негова отговорност. Неговият път към истината.
	— Не мога да рискувам да изгубя дирите й.
	Чейс изумено се вторачи в него.
	— Азриел през живота си никога не е губил нечии дири. — Темпъл не отговори, а основателят на „Падналия ангел“ възкликна: — Исусе! Само не ми казвай, че си привлечен от нея.
	— Не съм.
	Темпъл стана, водата се разплиска от ваната и върху пода се образува голяма локва.
	Не беше привлечен от нея.
	_Това беше невъзможно._
	Чейс му хвърли една ленена кърпа от близката купчина, а сетне метна друга върху локвата на пода.
	— Тя отне живота ти. Първо метафорично, а после почти буквално. И сега ти си заинтригуван от тази девица.
	Темпъл непохватно се избърса, пречеше му болната ръка.
	— Тя помни всичко за онази нощ. А аз не помня нищо.
	— И какво има да се помни? Тя те е упоила и е избягала, оставяйки те да се разплащаш за убийство, което не си извършил.
	Имаше много повече. Много въпроси и предположения.
	Последствията. Момчето с неговата коса и нейните очи.
	Темпъл уви кърпата около бедрата си, мина покрай Чейс и се върна в стаята.
	— Тя ще ми разкаже всичко за онази нощ и ще докаже невинността ми пред света. Затова аз, както ти се изрази, съм „заинтригуван“ от нея. Затова се тревожа, че Азриел може да изгуби дирите й.
	_Ала не беше само това._
	Той отпъди мисълта, която би хрумнала на Чейс, ала си беше само негова. Той не беше заинтригуван от нея. Нито от силата и твърдата й воля, нито от храбростта й. Не беше заинтригуван нито от изящната й шия, нито от пълните й чувствени устни. В Лондон имаше хиляди жени много по-красиви и послушни от нея.
	Той не беше заинтригуван от Мара Лоу.
	_Заинтригуван_ беше много слабо описание на чувствата, които изпитваше към нея. _Привлечен. Изкушен._
	_Той беше погълнат от нея._
	Чейс дълго остана мълчалив, наблюдавайки как Темпъл се облича — нахлузва панталона, сетне бялата батистена риза и превръзката, ушита да поддържа ранената ръка.
	Правеше всичко с една ръка. Може би Чейс нямаше да забележи.
	Чейс забелязваше всичко.
	— Как чувстваш ръката?
	_Не я чувствам._
	— Все още мога да те поваля.
	Златистата вежда се стрелна нагоре.
	— Хвалипръцко! — Чейс се отправи към вратата и вече се бе хванал за дръжката, когато внезапно се извърна. — Едва не забравих. Наблюдаваме сиропиталището, откакто Лоу те нападна.
	Темпъл не беше изненадан — Лоу нямаше пари и никакви съюзници, след като се бе опитал да убие един от собствениците на „Падналия ангел“. Не можеше да се покаже никъде в Лондон, без да го грози опасност. Беше му останала само сестра му.
	При тази мисъл Темпъл бе обхванат от гняв.
	— И?
	— Изпратил й е писмо. Ние го прехванахме.
	Глупаво момче.
	— И какво пише в него?
	Чейс презрително се усмихна.
	— А ти как мислиш? Нужни са му пари.
	В главата му се мярнаха спомени: помощничката на Мара намеква, че не е зле сиропиталището да получи дарение, извехтелите поли, които тя носеше, когато не го очакваше, голите й ръце, зачервени от студа.
	— Тя не притежава това, което му е нужно — промърмори той.
	— Тя нищо не притежава.
	— Задържахте ли писмото?
	— Не. Прочетохме го и го предадохме по предназначение. Те й бяха заложили капан, очаквайки да помогне на брат си. Да предаде Темпъл.
	_Отново._
	— Искам да говоря с нея.
	_Искам да я видя._
	_Желая я._
	Чейс потъна в дълго мълчание, накрая рече:
	— Изпрати я обратно в „Дом Макинтайър“, Темпъл. Азриел ще нареди на половин дузина от хората си денонощно да наблюдават мястото.
	Темпъл стрелна косо с поглед приятеля си.
	— „Дом Макинтайър“, а?
	Чейс се смути. Чейс _никога_ не се смущаваше.
	— „Дом Макинтайър“, така ли? — притисна го той. — Ти не си от тези, които се интересуват от приюти, пълни с незаконните издънки на аристократите.
	— Обикновено, не, но защо се изненадваш, че ми е известен? Разбира се, че съм осведомен къде нашите членове изпращат своите копелета.
	Да, това беше информация, която Чейс трябваше да знае. Информация, която даваше власт на „Ангела“. Информация, с която Темпъл желаеше да се сдобие. Господи, искаше да изкрещи въпросите, които го измъчваха.
	_Дали едно от момчетата е мое?_
	_Дали едно от тях е нейно?_
	_Тяхно?_
	— Знаеше ли, че тя е там? — попита той вместо това.
	— Не знаех.
	Темпъл се взря в очите на приятеля си, търсейки истината. Но не я откри.
	— Лъжеш.
	Чейс въздъхна и извърна поглед.
	— Госпожа Маргарет Макинтайър. Родена и отраснала в доковете на Бристъл, омъжена за войник, загинал трагично при Нсаманкоу.
	Гневът бе изместен от усещането за предателство.
	— _Ти си знаел, че тя е там, и не си ми казал._
	— И каква полза, че я намери? Тя те упои и те вкара в капан.
	Сега в гърдите му избухна дива ярост.
	— Махай се от тук! — изкрещя Темпъл.
	Чейс въздъхна.
	— Темпъл…
	— Само не се опитвай да ме баламосваш! — Темпъл пристъпи към приятеля си, стиснал юмруци. Ръцете го сърбяха да изтрие самодоволното изражение от лицето на Чейс. — Прекалено дълго играеш своите игрички с всички нас.
	Очите на Чейс гневно заблестяха.
	— Спасих задника ти от тълпа, жадна за кръвта ти!
	Темпъл присви очи.
	— И от _години_ се разпореждаш с мен. Както и с Бърн и Крос. Правиш се на защитник, довереник и шибана майка на всеки от нас! А сега мислиш, че можеш да присвоиш и моето отмъщение? Ти знаеше за нея! Знаеше, че моето добро име зависи от нейното съществуване!
	Пред очите му се мярна картина. Чейс седи в покоите на Темпъл в „Ангела“ преди толкова много години и го убеждава: _Няма доказателство, че си я убил._ Гневът се разгаряше все по-силно.
	— Ти си знаел от самото начало! От мига, когато ме вдигна от онази улица и ме доведе в „Ангела“!
	Чейс не помръдна.
	— По дяволите! _Ти си знаел. И никога не си ми казал!_
	Чейс вдигна двете си ръце, опитвайки се да го успокои.
	— Темпъл…
	Но Темпъл не желаеше да се успокоява. Той искаше да се бие. Мускулите около раната му се напрегнаха, болката прониза гърдите му, изгори ръката му и изчезна. Изчезна някъде по средата между лакътя и китката.
	Болката заради безчувствената му ръка беше нищо в сравнение с болката от предателството на приятеля му.
	— Махай се — процеди той, — преди да съм направил нещо, за което много ще съжаляваш.
	Думите бяха изречени толкова тихо, толкова заплашително, че Чейс знаеше, че повече не бива да остава. Извърна се отново откъм вратата и попита:
	— И какво щеше да направиш, ако знаеше?
	Въпросът му подейства като удар.
	— Щях да сложа край на това!
	Русата вежда на Чейс се повдигна.
	— Все още можеш да го направиш.
	Но Чейс грешеше. Не можеше да сложи край. Не и сега. Двамата с Мара вече бяха стигнали твърде далеч.
	— Махай се.


>	Глава 14

	Тази сутрин тя се бе подготвила за битка. Беше готова да се бори, за да се измъкне от своя затвор, да се бори за своето освобождение.
	Мара прекара три дни, заключена в „Падналия ангел“. Можеше да броди из многобройните коридори и тайни стаи, но винаги с придружител. Понякога това беше Азриел, сериозният, спокоен охранител, друг път графиня Харлоу, когато идваше да провери раната на Темпъл, а понякога красивата Ана, която неспирно бъбреше, при това, без да казва нищо съществено.
	Именно Ана бяха изпратили този следобед при нея. Тя тихо почука на вратата на стаята на Мара, веднага я отвори и влезе вътре, шумолейки с полите си.
	— Темпъл иска да говори с вас — рече просто.
	Съобщението слиса Мара. Тя не го бе виждала от сутринта, когато той се бе събудил и я бе залял с чая и своето недоверие. Младата жена бе решила, че той напълно я е забравил.
	И на нея й се искаше да забрави за него. Да забрави как лежеше бледен и неподвижен до момента, когато си възвърна съзнанието и отвратителния характер. Да забрави страха си за него. Да заличи молитвите си към Бог за неговото оздравяване, своите обещания.
	Как бе осъзнала, че този момент… цялата тази ситуация… напълно й се изплъзна от контрол.
	Да забрави колко силно той й липсваше.
	Мара бе изпратила вест на останалите мъже — Бърн, Крос и мистериозния Чейс, че иска да си тръгне. Обясни, че трябва да поеме задълженията си в сиропиталището „Дом Макинтайър“. Че на плещите й лежат грижите за момчетата.
	Че си има свой живот.
	Но досега никой нищо не й бе отговорил. Докато не се появи Ана, от чиито простички думи дъхът й секна и сърцето бясно запрепуска.
	_Темпъл иска да говори с вас._
	Тя отново ще го види.
	Ще го види сега.
	Вълнението се бореше с безпокойството, но тя кимна и приглади полите си. Изпъна гръб, нервно преглътна и промърмори:
	— Като лейди Болейн на път за дръвника.
	— Изживяваме се като кралица на Англия, така ли? — подметна Ана насмешливо.
	Мара сви рамене.
	— Нали все трябва да се стремим към нещо.
	Двете закрачиха по дългия извит коридор и известно време мълчаха, преди Ана да заговори:
	— Знаете ли, той не е лош човек.
	Мара не се поколеба нито за миг.
	— Никога не съм го смятала за лош.
	_Самата истина._
	— Но никой не му вярва — продължи спътницата й. — Никой, освен най-близките му хора. Никой от тези, които не го познават достатъчно добре, за да разберат, че той не може да…
	Гласът й заглъхна, но Мара довърши изречението вместо нея:
	— Да ме е убил.
	Ана й хвърли кос поглед.
	— Именно.
	— Но вие го познавате достатъчно добре, нали?
	Красивата блондинка сведе поглед към ръцете си.
	— Да, познавам го.
	Мара забеляза, че жената говори в сегашно време и това я изпълни с ненавист. Тази жена беше любовница на Темпъл, Мара не се съмняваше в това. А и защо не? Тя идеално му подхождаше. Руса, а той — тъмнокос. Тя — с безупречна кожа и тяло, той — целият в белези. При това Ана беше толкова красива. Двамата щяха да създадат красиви, непоносими деца.
	Но Темпъл имаше много по-големи планове, отколкото да се ожени за любовницата си.
	_Ще приключи, когато си върна живота, който ми е бил отреден и за който съм отгледан и възпитан_ — беше й казал веднъж. — _Когато имам съпруга. И дете. И всичко, което ми се полага по наследство._
	Благовъзпитани деца. Идеални деца. Наследници, подобаващи на един херцог. Несъмнено съпругата му щеше да е красива и млада, способна да роди идеални деца. Внезапно в нея избухна ревност. Никак не й се нравеше мисълта подобна жена да ражда децата му.
	Всъщност не й харесваше мисълта която и да било жена да ражда децата му.
	С изключение…
	Пропъди мисълта още преди да я довърши. Трябваше да овладее лудостта. Да се защити.
	— Той има късмет, че има такива добри приятели — рече Мара.
	Ана вдигна поглед към нея.
	— Ами вие?
	— Аз?
	— Кои са вашите приятели?
	Мара се засмя безрадостно.
	— Аз се крих дванайсет години. Приятелите са разкош, който не мога да си позволя.
	— А брат ви?
	Мара поклати глава. Кит беше нейното семейство. Не и приятел. А сега вече никога нищо нямаше да бъде. Въздъхна дълбоко, преди да отговори:
	— Брат ми едва не уби Темпъл. Що за приятел е той?
	Ана се извърна и сложи ръка върху дръжката на близката врата. Завъртя я. Вратата широко се отвори.
	— Трябва да се постараете Темпъл да разбере — рече тя.
	Мара нямаше време да я попита какво иска да каже с този загадъчен съвет. Влезе в стаята, а вратата зад гърба й се затвори. Тя се вгледа и видя още една отворена врата. Досети се, че води към ринга, и се запъти натам.
	Той стоеше в средата на празната зала, в средата на ринга. Силен и мълчалив, и толкова красив, дори по риза, с бяла ленена превръзка, която придържаше здраво ръката му към гърдите. Може би именно _заради_ всичко това. Погледът на Мара се сведе към посипания с дървени стърготини под, където изпод краищата на идеално изгладения черен вълнен панталон се подаваха босите му ходила.
	Тя беше като хипнотизирана от тези боси ходила. От тяхната сила. От безупречната форма на костите. От правите идеални пръсти. От чистите нокти.
	_Дори стъпалата на този мъж бяха красиви._
	При тази нелепа мисъл погледът й се стрелна нагоре и тя срещна неговия. Очите му насмешливо проблеснаха и младата жена се запита дали някак си не бе прочел мислите й.
	Не би се учудила.
	В празната зала беше студено и Мара се обгърна с ръце, докато приближаваше към него. Той беше само на няколко метра от нея и при все това толкова далече. Внимателно я наблюдаваше и тя остро усещаше всяка своя стъпка. Искаше й се да приглади косата и полата си, но се сдържа.
	Приближи се до ринга и спря пред него. Темпъл я гледаше от горе надолу с предпазливо изражение, сякаш не бе сигурен какво ще направи тя. Какво следва.
	Мара също не беше сигурна.
	Но знаеше, че той може да мълчи цяла вечност, затова заговори:
	— Прости ми.
	Не за пръв път мислено повтаряше тези две думи, ала сега за пръв път ги казваше на глас. На него.
	Тъмните вежди удивено се повдигнаха.
	— За какво?
	Тя се протегна и хвана с ръка едно от грубите въжета.
	— За всичко. — Погледна го, черните му очи виждаха всичко, ала не издаваха нищо. — За това, което направи моят брат. — Мара замълча. Пое дълбоко дъх. Събра сили да признае греховете си. — За това, което сторих аз.
	Той се приближи към нея, протегна силната си ръка, мазолеста и топла, и й помогна да се промуши между въжетата. Когато се озова на ринга, той се отдръпна от нея и тя едва не се разплака от усещането за загуба.
	— Съжаляваш ли?
	Беше й задал същия въпрос преди цяла вечност, през онази нощ, когато се бе приближила към него на улицата пред дома му.
	— Съжалявам, че беше въвлечен в тази история. — Отговорът й беше същият и някак си различен. Някак си по-искрен. Тя не съжаляваше за бягството. Но дълбоко съжаляваше за своята роля в глупавата си, безразсъдната си пиеса. — Не можеш да си представиш колко много съжалявам за това, което ти причини брат ми. — Мара замълча. Той чакаше да продължи. — Съжалявам за това. Съжалявам за болката ти. Съжалявам, задето ти отнех живота. Играх си с него. Ако можех, щях да върна времето и всичко, което се случи.
	Темпъл се облегна на въжетата в другия край на ринга.
	— Значи, не си знаела за неговия план?
	Очите й се разшириха от изумление.
	— Не!
	Как можеше да си помисли той, че тя…
	_А как можеше да не си помисли?_
	Мара поклати глава.
	— Никога не бих те наранила.
	Устните му трепнаха в усмивка.
	— Аз те нарекох проститутка. Ти беше доста ядосана.
	От думите я заболя, дори сега. Но тя не отвърна поглед.
	— Наистина се ядосах. Но се справих със ситуацията.
	Той се засмя, топло и доброжелателно.
	— Наистина се справи.
	Темпъл дълго остана мълчалив и тя не издържа и отново вдигна поглед към него. Той я наблюдаваше, тъмните му очи сякаш проникваха до дъното на душата й. Може би тъкмо тези очи я заставиха да каже:
	— Радвам се, че се възстановихте, Ваша Светлост.
	Това беше истина.
	Или може би ужасна лъжа. Защото _радвам се_ далеч не описваше потока от чувства, които я завладяха, когато видя Темпъл, възвърнал силата и мощта си.
	Облекчение. Благодарност.
	Ликуване.
	Той се оттласна от въжетата и бавно се приближи към нея. Тя дълбоко въздъхна, обхваната от сладостен трепет. Когато Темпъл протегна ръка към нея, Мара не се поколеба, притисна се към дланта му, а палецът му погали скулата й. Тя вдигна ръка, за да задържи неговата, и прошепна:
	— Ти си жив.
	Нещо проблесна в погледа му.
	— Както и ти.
	За пръв път от дванайсет години тя се чувстваше жива. Този мъж я бе накарал да изпита радостта да живееш. Този мъж, който би трябвало да бъде неин враг. И навярно оставаше неин враг. Който несъмнено искаше да я погуби заради всички ужасни неща, които бе направила. Заради всичките й грехове.
	И който, незнайно как, бе проникнал в душата й и я бе видял такава, каквато беше.
	— Мислех, че ще умреш.
	— Ти не би го допуснала. Не посмях да те разочаровам.
	Мара се опита да се усмихне в отговор, ала не се получи. Вместо това се замисли за друг пациент. За една друга смърт.
	Той навярно го отгатна по лицето й. Сигурно беше така.
	— Разкажи ми.
	Внезапно тя изпита желание да му излее душата си.
	— Не можах да я спася — прошепна.
	Темпъл не помръдна.
	— Кого?
	— Моята майка.
	Той смръщи чело.
	— Твоята майка е починала, когато си била дете.
	— Бях на дванайсет.
	— Дете — повтори Темпъл.
	Мара сведе поглед. Взираше се в копринените пантофки, надничащи изпод скромната рокля, взета назаем. Върховете на пръстите й почти докосваха неговите боси нозе.
	Толкова близо.
	— Бях достатъчно голяма, за да разбирам, че тя ще умре.
	— Имала е силна треска — рече Темпъл и тя долови в думите му желание да я утеши.
	_Ти не би могла да знаеш. Нищо не можеше да се направи._ Десетки хора й бяха казали тези думи. Стотици.
	Всички те бяха повярвали в същата история.
	Само че майка й нямаше треска.
	Или по-скоро имаше, но… не така, както разказваше баща й. Треската не беше заради болест. А заради инфекция. Заради рана, която не можаха да излекуват.
	И майка й страдаше от ужасни болки.
	Темпъл повдигна брадичката й, за да срещне погледа му. От него се излъчваше топлина, сила, могъщество и твърдост. И честност.
	Мара се взря в тези очи, тъмни като нощта и питащи.
	— Той я уби — прошепна.
	— Кой я е убил?
	— Моят баща. — Дори сега, след толкова години й бе трудно да го изрече. Да го заклейми като убиец.
	Темпъл поклати глава и тя разбра какво си мисли. Това беше невъзможно. Един съпруг не убива жена си.
	— На него не му харесваше, когато двамата с Кит се опълчвахме срещу желанията му, а мама правеше всичко, за да ни защити. През онзи ден… — Тя се поколеба, не искаше да продължи с разказа си, ала вече не можеше да спре, потънала в спомена. — Той беше купил нова статуя. Гръцки бюст, римски или персийски, не помня. Двамата с Кит тичахме из къщата и аз се спънах в полите си. — Мара се усмихна тъжно, в плен на миналото. — Тъкмо ми бяха разрешили да нося дълги поли. Бях толкова горда. Чувствах се толкова пораснала. И ето че се спънах и политнах към статуята, която бе поставена върху една маса на горната площадка на стълбището — продължи тя, а Темпъл рязко пое въздух, сякаш предугаждаше какво следва.
	Това, което тя не бе могла да предвиди като дете.
	Сви рамене.
	— Статуята се претърколи през перилото. Падна два етажа по-надолу, върху пода в преддверието.
	Мара и сега виждаше как статуята лежеше пръсната на парчета и неузнаваема, като че ли някъде на километри далече.
	— Той побесня. Хукна нагоре по стълбите, към площадката.
	— Ти не избяга ли?
	Въпросът я сепна и изтръгна от спомена.
	— Ако бях избягала, щеше да стане още по-лошо.
	— Бой.
	— Щях да го понеса. Той не за пръв път ни наказваше. Нито щеше да бъде за последен. — Тя замълча. — Но мама реши, че повече не може да търпи.
	— И какво е направила?
	— Нахвърли се срещу него. С нож.
	Темпъл си пое дълбоко дъх.
	— Исусе.
	Мара отново и отново си бе припомняла сцената, почти всеки ден, откакто се бе разиграла преди толкова много години. Нейната красива майка като отмъстителна кралица се изпречва между своите деца и техния баща.
	За да не го допусне до тях.
	— Той й се присмя — поде Мара, ненавиждайки слабостта в думите си. Ненавиждайки гласа си, който звучеше като на някогашното малко момиченце. Преглътна с усилие. Отново срещна погледа му. — Той беше много по-силен от мама.
	— И е извърнал ножа, забивайки го в нея.
	Още една рана, разцъфнала като кърваво цвете. Този път с фатален край.
	— Дойдоха лекари, но нищо не можеше да се направи. Тя беше обречена в мига, в който онзи нож я прониза. Беше само въпрос на време.
	— Исусе — повтори Темпъл и я привлече към могъщата си мускулеста гръд. — И ти е трябвало да живееш с това — промълви в косата й.
	_Докато той не ме предложи на друг мъж и на мен не ми остана друг избор, освен да избягам._
	Но не изрече думите, тъй като не желаеше да му напомня причината да я ненавижда. Че заради нея животът му толкова рязко се бе променил. Прекалено много й харесваше да усеща утешителната му силна прегръдка.
	_Премълчаната истина си оставаше лъжа._
	Мара притисна лице към гладките му гърди, вдъхна уханието му на мащерка и карамфил, позволи си да се наслади на мига, колкото и да бе мимолетен, преди отново да се изправи пред реалността. И пророни думите, които никога не бе изричала на глас.
	— Ако не бях счупила онази статуя…
	Дългите му пръсти отново обхванаха брадичката й и той повдигна лицето й към светлината. Към своето, за да срещне погледа му.
	— Мара — промълви името й, което все още звучеше непривично в ушите й, след като повече от десет години не я бяха наричали с него. — Вината не е твоя. Грехът не е твой.
	Тя го разбираше, макар да не го вярваше.
	— Но въпреки това заплатих за него. — Ъгълчето на устата му потрепна в усмивка и тя усети иронията. — Плащане на чужди дългове. Ти най-добре би трябвало да го знаеш.
	— Не толкова много, колкото ти се струва — отвърна Темпъл.
	Палецът му се плъзгаше като гореща коприна нагоре и надолу по бузата й, докосването беше едновременно успокояващо и възбуждащо.
	Той следеше движението на палеца си и Мара се възползва от възможността да го изучава — счупения нос, белега под едното око, още един, разцепващ долната устна. За известно време забрави за разговора им, изцяло погълната от обещанието на тази милувка.
	Когато Темпъл заговори, тя видя как се извиха устните му, произнасящи думите.
	— Аз смятах, че това е мой дълг.
	Той не я погледна, дори когато Мара прошепна името му — онова име, което той бе приел, когато се бе превърнал в нов човек, белязан от изгнание и съмнение.
	— Мислех, че съм те убил — рече той, сякаш обсъждаше нещо съвсем незначително. Сутрешния вестник. Времето. Покашля се и отпусна ръка. — Както се оказа, не съм го направил.
	Когато той отдръпна ръката си, я заля безмерно усещане за загуба.
	_Прости ми_, искаше да му каже.
	Вместо това плъзна своята длан по страната му, наболата му брада я гъделичкаше. Изкушаваше. Сега Темпъл срещна погледа й и тя видя в очите му съжаление, примесено с объркване и разочарование, и, да… гняв, толкова добре прикрит, че Мара може би нямаше да го забележи, ако не го гледаше толкова отблизо.
	— Никога не съм искала да те нараня. — Тя замълча и погледът й се стрелна към огледалото, зад което жените наблюдаваха мачовете. — Дори не ми е хрумвало, че ти можеш да страдаш.
	Темпъл не каза нищо. Не беше нужно. Мисълта, че постъпката й ще остане без последствия, беше идиотска. Тя продължи да говори, като че ли думите можеха да заличат миналото.
	— Но когато ги чух… когато видях как те наблюдават…
	— Кой? — попита Темпъл.
	Мара кимна към огледалото.
	— Жените. Ненавиждах начина, по който говореха за теб. — Пръстите й се плъзнаха от брадичката му надолу, към гърдите, следвайки очертанията на мускулите под ризата. — Ненавиждах начина, по който те гледаха.
	— Ревнуваш ли?
	Ревнуваше, но не това имаше предвид.
	— Ненавиждах как те изяждаха с очи, сякаш си животно. Лакомство, което могат да погълнат. Сякаш си нещо по-малко… от това, което си.
	Темпъл улови ръката й и я отмести и младата жена усети как отново я обзема чувството на загуба.
	— Не се нуждая от твоето съжаление.
	Очите й се разшириха.
	— Съжаление?
	Как той можеше изобщо да си помисли, че това силно и тревожно чувство, което я пронизваше до дън душа и помиташе всичките й досегашни мисли, беше съжаление?
	Не, не беше толкова просто.
	— Иска ми се да беше съжаление — въздъхна тя и измъкна ръката си от неговата. Отново я сложи върху гърдите му, където мускулите му се напрягаха и отпускаха, откликвайки на докосването й. — Ако беше съжаление, навярно бих могла да го сподавя.
	— Какво е тогава? — попита той с нисък и дрезгав глас и на нея изведнъж й се стори, че тази огромна зала е най-малката стая, където някъде е била; тиха и уединена.
	Поклати глава. Усещаше как всяка клетка на тялото й жадува за докосването му. За неговата прошка. За самия него.
	— Не знам. Ти ме караш да чувствам…
	Тя замълча, неспособна да опише емоциите с думи.
	Ръката му помилва шията й, пръстите му се плъзнаха по туптящата вена, бръсвайки я едва, сякаш Мара можеше да отлети, ако не внимава.
	— Какво?
	Пръстите й се раздвижиха сякаш по своя воля, заровиха се в косата му, опивайки се от мекотата й. Темпъл отстрани ръката й със здравата си ръка и я бутна назад към въжетата. Сключи пръстите й около дебелото въже — първо на едната, сетне на другата ръка. После наклони лице към нейното.
	— Какво те карам да чувстваш, Мара?
	След техния сблъсък на ринга цял Лондон я мислеше за неговата тайнствена любовница. Но мислите бяха едно, а действителността съвсем друго, нали? Имаше ли значение, че това бяха само клюки? Че тя не искаше това да е само преструвка? Че наистина го желаеше? Ръцете му, устните, тялото и…
	Поколеба се дали иска да довърши изречението. Да признае неговото значение.
	Осъзнаваше, че тази истина ще я погуби много повече, отколкото всяко наказание, което Темпъл би могъл да измисли за нея.
	Ала двубоят бе започнал, макар че битката беше напразна.
	Особено след като тя искаше той да спечели.
	Вкопчи се здраво във въжетата, нейната котва в тази буря.
	— Ти ме караш да чувствам…
	Мара се поколеба и в този миг устните му се притиснаха към нейните. Целувката беше много по-нежна, отколкото предишните му, езикът му я докосваше с плаха, но в същото време с опустошителна сила.
	Темпъл се отдръпна, преди тя да й се наслади докрай.
	— Продължавай — прошепна нейният мъчител, без да я докосва, но мамейки я към ръба на дълбоката бездна, която щеше да я погълне.
	От която единствено въжетата на ринга я удържаха, възпираха я да не изгуби напълно разума си.
	— Редом с теб едновременно ми е горещо и студено.
	Темпъл възнагради признанието й с дълга, чудесна целувка в ямката на шията й.
	— Какво изпитваш сега?
	— Жега — отвърна тя, макар че тръпки разтърсиха тялото й. — Студ. Не знам.
	Той се усмихна, а тя отмаля от усещането за топлите му устни до кожата й.
	— И какво още?
	— Когато ме гледаш, се чувствам като единствената жена на този свят.
	Погледът му се спря върху деколтето на взетата назаем рокля, там, където гърдите й опъваха корсажа. Темпъл плъзна пръст по ръба на тъканта, едва докосвайки кожата й, а Мара изпита изгарящото желание цялата рокля да изчезне. После подръпна малката бяла панделка, завързана отпред, и започна бавно да развързва връзките на корсажа, докато не я дари с това, за което копнееше — платът се разтвори. Тя инстинктивно пусна въжетата, за да задържи роклята. Да й попречи да се смъкне надолу.
	Но Темпъл внимателно започна да освобождава от ръкава първо едната й ръка, сетне другата.
	И тя му позволи.
	— Хвани въжетата — нареди й, когато свърши.
	Мара се предаде на волята му и отново се вкопчи във въжетата.
	Роклята едва се удържаше на гърдите й, всеки миг можеше да се смъкне. Темпъл бе приковал очи в дрехата и Мара се запита дали можеше да я съблече с поглед.
	Той прокара нежно пръст под вълнения плат и роклята се скупчи в краката му. Тя неволно ахна.
	— Студено ли ти е? — попита Темпъл.
	— Не.
	Тя пламтеше като слънце.
	Той сведе глава, пое едното зърно в устата си заедно с ризата и го засмука през плата, заставяйки я да жадува за още. За него. Темпъл рязко вдигна глава и срещна погледа й.
	— Какво още, Мара? — попита за кой ли път. — Какво още те карам да чувстваш?
	— Караш ме да желая всичко да беше различно.
	Той възнагради това признание, изпращайки долната риза на пода и тя остана само по едни вълнени чорапи и глупавите копринени пантофки, които бяха в тон с роклята, с която бе дошла през онази нощ, но напълно неуместни на това място. В този момент. Темпъл дълго я гледа, докато й се любуваше, сгрявайки я с жаркия си поглед, макар че леко духна хладен въздух върху оголеното й зърно.
	Тя простена от удоволствие, а той вдигна глава и надникна в очите й, видя я. Така, както и тя го виждаше. Тя съзря желанието в очите му, копнежа по нея. И когато Темпъл прокара опакото на ръката си през устните й като изгладнял мъж, Мара почувства как коленете й омекват и мислено благодари на здравите въжета зад гърба й.
	— Караш ме да желая да бях различна — отрони тя.
	_Караш ме да желая да бях много повече._
	Той поклати глава.
	— Странно, аз изобщо не желая това.
	В този миг я заля порой от мисли, прекалено объркани, за да ги разбере. Младата жена искаше само едно — да изрече правилните думи, които ще го приближат към нея. Ще й дадат това, което желаеше. За което страстно жадуваше.
	Това, което ще го направи неин.
	— Всичко — прошепна Мара накрая. — Ти ме караш да чувствам всичко.
	И тук, на ринга, който беше неговата крепост и неговото кралство, той падна пред нея на колене, обви силната си ръка около талията й и притисна устни към корема й, преди да промърмори:
	— Не всичко. Още не всичко.
	Прокара с целувки пътечка от пъпа до най-съкровената й част, до мамещите меки къдрички и застина. Задържа се.
	— Но ще те накарам — обеща и плъзна език по кадифените, непоносимо чувствителни гънки между краката й.
	Мара потръпна, вдигна ръка и зарови пръсти в косата му.
	Той замръзна при докосването, после мигом се извърна и леко гризна плътта между палеца й и показалеца.
	— Въжетата.
	Тя застина.
	— Защо?
	Темпъл я погледна и тя зърна греховното обещание в очите му.
	— Въжетата — повтори той.
	Мара се подчини, улови се с две ръце за грубите въжета зад гърба си и тутакси беше възнаградена — той погали крака й от глезена, нагоре до извивката на коляното, по нежната, недокосната кожа от вътрешната страна на бедрото и стигна до чорапите. Повдигна крака й и с едната си ръка го освободи от скупчените поли на пода, преметна коляното й върху здравото си рамо, сякаш кракът й бе лек като перце.
	Страните й запламтяха от смущение, а всичко останало от отчаяно желание. Едновременно беше ужасена и възбудена. Връхлетяха я противоречиви чувства, както винаги когато беше с него.
	— Гледай.
	Като че ли тя можеше да прави нещо друго. Беше в състояние единствено да го наблюдава.
	Да го наблюдава, докато той я гледа.
	— В огледалото — рече той и погледът й се стрелна към огромното огледало над тях.
	Мара толкова бе омагьосана от ставащото, че бе забравила за него, бе забравила, че то можеше да й предостави гледка, каквато никога не си бе представяла. Никога не бе сънувала.
	Тя беше гола, изложена на показ пред него, ринга и огледалото, с ръце, вкопчени във въжетата, и изглеждаше напълно скандално. Просната като жертва върху този странен олтар. Но той беше пред нея на колене, широките му рамене бяха между голите й бедра, а едното й бедро бе преметнато върху рамото му в безсрамна страст.
	_Всеки можеше да ги види._
	Мисълта за това, че зад огледалото може да се намира всеки, би трябвало да я съкруши. Да я изплаши. Да я възмути. Но вместо това я възбуди още повече.
	_Какво бе сторил този мъж с нея?_
	— Темпъл — тихо простена Мара и затвори очи пред образа си в огледалото, пред неговата власт, ужасена от това, което той щеше да направи.
	Ужасена от това, което може би нямаше да направи.
	Но той го направи — разтвори още по-широко краката й, без да откъсва поглед от нея. Гледаше това, което никога досега не бе виждал и не биваше да вижда.
	И на нея й харесваше.
	Ръката му, неговата великолепна, вълшебна ръка отново се раздвижи, един пръст се потопи в най-тайното й кътче, разтвори нежното цвете, погали меките венчелистчета, дарявайки я с върховна наслада. Младата жена затвори очи, отдавайки се на усещането. Облегна се назад, а въжетата проскърцаха под нея, грубите им влакна одраскаха гърба й, ала тя не забеляза нищо, пометена от нежната му ласка.
	— Мили боже! — прошепна той и думите прозвучаха като възхитително светотатство, докато пръстът му продължаваше да се върти, да я гали, секвайки дъха й. — Не разбирам защо съм мислил, че някога мога да ти устоя.
	Думите бяха отглас от собствените й мисли. Това беше неизбежно. От онзи миг, когато тя се бе приближила към него на улицата. Още преди това.
	И тогава устните му се прилепиха към нея и всичките мисли излетяха от главата й. Съществуваше само езикът му, милваше я с мъчително бавни движения, дразнеше и изкушаваше, дарявайки я с невероятен екстаз, за какъвто дори не беше мечтала.
	— Темпъл! — извика Мара и се повдигна, предлагайки му се.
	Отдавайки му се.
	Доверявайки му се.
	За пръв път от цяла вечност се доверяваше на друг човек.
	И той я възнагради с прекрасната си уста, обви ръка около кръста й и я притегли плътно към себе си. Устните му се впиха в някакво неназовано място и го засмукаха още по-страстно, а езикът му я заблиза още по-яростно. От гърдите й се изтръгна див вик.
	— Уилям! — простена името, което бе повтаряла през дългите безсънни нощи стотици пъти, хиляди.
	Но никога не си бе представяла, че той може да й достави толкова възхитително удоволствие.
	Той застина, когато чу от устните й своето истинско име. Тя го гледаше втренчено, улови черния му поглед над разпростряното си голо тяло. Знаеше, че това бе грешно и при все това — правилно.
	Езикът му отново се завъртя в нея и тя затвори очи, неспособна да понесе тази мъчителна сладост. Той за миг се откъсна от нея, за да изрече една-единствена дума:
	— Гледай.
	Тя поклати глава, страните й отново пламнаха.
	— Не мога.
	— Можеш — настоя той и се извърна, за да целуне извивката на бедрото й. — Гледай как ти давам всичко, което може да се даде.
	Той отново притисна устни към нея и Мара погледна. Взорът й се плъзна от техните отражения към красивото му лице. Знаеше, че това е неприлично и безсрамно, ала не можеше да откъсне очи. Не можа да се възпре, пусна въжетата и зарови пръсти в дивната му тъмна коса, притегляйки главата му още по-близо към себе си. Нямаше сили да се сдържи и тялото й се раздвижи. Не можеше да пренебрегне вълната на мощно удоволствие, която я заля, когато това движение го накара да простене до нея.
	Темпъл удвои усилията си, езикът и устните му се движеха в идеална хармония, издигайки я високо, все по-високо на гребена на непоносимо блаженство, докато тя не изгуби всякакъв контрол и не закрещя името му, увивайки тъмните му кичури около юмрука си, опиянена от вълшебните усещания, които той й даряваше.
	Нито веднъж не отвърна поглед, дори когато падна върху него, а въжетата зад гърба й въздъхнаха от облекчение.
	Той я придържаше, докато тя изплува от мъглата на сластната омая и се завърна отново при него. Краката й докоснаха пода, но неспособна да остане права, Мара се отпусна на колене редом с него.
	Темпъл я притегли в скута си. Двамата едва смогваха да си поемат дъх и сякаш цяла вечност останаха да седят така, заслушани в бесните удари на сърцата си. Нито единият не проговори, но и тя, и той знаеха, че всичко се бе променило.
	Завинаги.
	Мара никога не бе изпитвала нищо подобно. Дори през онази отдавнашна нощ, когато тя властваше над него, когато лежаха в леглото и се целуваха и докосваха. Когато той нашепваше в ухото й закачливи думи, играеше си с косата й и й даваше обещания, които нямаше намерение да спазва.
	Когато тя му бе отнела безгрижния живот.
	Повече не можеше да се крие от него. Не биваше да го лъже. Ще намери друг начин да спаси сиропиталището. Да осигури безопасен живот на момчетата. Все трябваше да има някакъв начин.
	Начин, при който повече няма да се налага да използва този мъж.
	Поне това му дължеше.
	Обхвана я безкрайна тъга, когато вдигна глава към него и срещна неразгадаемия му поглед. Искаше й се да може да чете мислите му. Жадуваше да му каже всичко. Копнееше напълно да разголи душата си пред него.
	Само ако бъдещето им вече не беше предрешено.
	— Аз обещах да ти разкажа… — подхвана младата жена.
	Той поклати глава и я прекъсна:
	— Не сега. Не и заради това. Не го разваляй. За пръв път всичко е толкова истинско…
	Думите му заглъхнаха, но казаното отекна в сърцето й, изпълни го с надежда и обещание — две неща, които тя не можеше да приеме. Две неща, които много отдавна бе научила, че ще я унищожат, ако им повярва.
	Нямаше да им даде време да пуснат корени в душата й, да я завладеят.
	— Ние никога… — Мара се раздвижи в скута му и се плъзна на пода. — Всичко започна, но не стигна дотук… — При тези думи Темпъл затвори очи и пое дълбоко дъх, но колкото и да искаше да спре, тя решително продължи: — Никога не биваше да те заблуждавам, че сме го направили.
	Той впи поглед в очите й.
	— Значи това е било поредната лъжа.
	Тя кимна. Искаше да му разкаже всичко. Да му разкаже, че онази нощ, толкова отдавна, когато бе извършила това, за което съжаляваше най-много на света, в същото време беше нощта, в която бе направила единственото нещо, за което не съжаляваше.
	Той я бе накарал да се усмихва, да се смее. Накарал я бе да се почувства красива.
	За пръв и единствен път в живота си.
	Мара отвори уста, за да му каже всичко това, да се опита да обясни, но той я изпревари.
	— Даниъл — рече кратко.
	Името я обърка.
	— Даниъл?
	— Той не е мой.
	Обхвана я ужас, когато чу думите. Когато проумя смисъла на въпроса. Тя поклати глава.
	— Не разбирам…
	— Ти каза, че той винаги е бил с теб.
	Даниъл с тъмната коса и сините очи, на същата възраст, на която би трябвало да бъде, ако го бяха направили. Ако през онази нощ бяха стигнали докрай.
	За един кратък миг Мара си позволи да се потопи във видението. Темпъл, силен, уверен, красив и изцяло неин. И едно момче, тъмнокосо, сериозно и сладко.
	Техният син.
	Това беше животът, който той искаше. Съпруга. И син. И наследство.
	Но това не беше реалността. Тя поклати глава, потърси очите му и видя в тях буря от емоции. Съжаление. Гняв. Тъга.
	Отново го бе наранила. Дори без да се опитва. Тръсна глава, в очите й заблестяха сълзи.
	— „Винаги“ означава, откакто основах сиропиталището. Той не е…
	Мара замлъкна. Колко й се искаше истината да бе друга!
	Темпъл се изсмя — рязък и безрадостен звук.
	— Разбира се, че не е. Разбира се, че не сме го направили.
	Думите я прерязаха като нож.
	Той се изправи с едно плавно движение и се отправи към срещуположната страна на ринга. Направи го необикновено грациозно и ловко, дори с една превързана ръка. Въпреки раната, която би убила по-слаб човек.
	Застана с гръб към нея и прокара ръка през косата си.
	— Само веднъж исках да чуя истината от теб. — Погледна през рамо. — Само веднъж исках да повярвам, че ти не си такава, каквато изглеждаш. Че не си просто жена, жадна за кръв и пари. — Засмя се и отново се извърна. — И ти ми я каза.
	Тя беше длъжна да му разкаже.
	Цялата история.
	За парите, дълга, причината да избяга. Трябваше да падне в краката му и да му даде възможност да й прости. Да й повярва.
	Може би тогава те ще могат да започнат отначало. Може би тогава това странно, смущаващо и забележително чувство помежду им ще може да се превърне в нещо истинско.
	Мили боже, тя го желаеше по-силно от въздуха, който дишаше!
	— Не съм жадна за кръв — рече, изправи се на крака и прикри голотата си с роклята. — Нито за пари. — Направи крачка към него. — Моля те. Позволи ми да обясня…
	— Не.
	Темпъл се извърна към нея и разсече въздуха с ръка.
	Мара спря.
	— Не — повтори той. — Уморих се от всичко това. От твоите лъжи. От твоите игри. Уморих се от желанието да повярвам в тях. Достатъчно.
	Тя уви роклята около себе си. Знаеше, че го бе заслужила. Знаеше, че дванайсет години животът й я бе водил към този момент. Към деня, когато ще се изправи лице в лице с този мъж, ще му каже истината и ще понесе последствията.
	Но никога не й бе хрумвало, че болката от загубата му ще бъде толкова силна. Че толкова много ще страда, задето го бе наранила. Че може да е загрижена за него.
	Да е загрижена за него.
	Каква глупава, безлична фраза в сравнение с чувството, което в момента я изпълваше, докато гледаше как този невероятен мъж се бори със своите демони. Демони, които тя бе сътворила.
	— Не ме е грижа какви са твоите причини, нито колко добре ще съчиниш историята си. Дойде ми до гуша! Колко струва това? Този следобед?
	Думите се сипеха като тежки удари. Нима той мислеше, че тя ще поиска пари за… _Естествено, че мислеше._ Нали точно такава сделка бяха сключили?
	Тя поклати глава.
	— Да не би сега да смяташ, че нашата сделка е прекалено недостойна за теб?
	Но тя вече не я искаше. Не искаше нищо. Искаше единствено него.
	И съвсем внезапно — като гръм от ясно небе, Мара разбра.
	_Тя го обичаше._
	И ако това не беше достатъчно лошо, имаше и по-лошо: той никога нямаше да й повярва.
	Но при все това тя се опита.
	— Уилям. Моля те. Само ако…
	— Недей! — Думата разцепи въздуха, ледена и застрашителна. И Мара осъзна, че в този миг, на това място тя се бе изправила пред Темпъл, най-великия боец, когото Лондон някога бе виждал. — Да не си посмяла отново да ме наречеш така. Никога. Нямаш право на това.
	Разбира се, че нямаше. Тя бе откраднала името му, когато открадна живота му. В очите й запариха сълзи, но Мара ги преглътна, не желаеше той да мисли, че и те са фалшиви. Не желаеше той да мисли, че _тя_ е фалшива.
	— Да, разбира се — кимна сломено.
	Той беше толкова студен и неподвижен и тя повече не можеше да го гледа. Обви ръце около себе си, когато той нанесе последния си удар. Когато сложи край.
	— Утре всичко ще приключи. Ти ще се покажеш пред всички, ще възстановиш доброто ми име. Аз ще ти дам парите. А след това завинаги ще изчезнеш от живота ми.
	И Темпъл я остави там, в средата на ринга, в сърцето на своя клуб.
	Чак когато вратата, водеща към стаите му, се затвори и ключалката щракна, Мара се облече и даде воля на сълзите си.


>	Глава 15

	Той я бе оставил гола на ринга.
	Никога досега през цялата си кариера на боксьор, биещ се без ръкавици, той не бе унижавал до такава степен противника си.
	_Ала той никога досега не бе имал противник, който толкова съкрушително да го е лишил от мечтата му._
	Що за глупости! Темпъл се наведе над билярдната маса в една от горните стаи на „Падналия ангел“ и с умел удар направи карамбол.
	— Исусе, Темпъл! — подсвирна Бърн, докато гледаше как две топки се търкулват в двата джоба в другия край на билярдната маса. — Дали да не си тръгнем и да не те оставим да играеш сам? — Маркизът пресуши остатъка от уискито си. — При това с една ръка.
	Споменаването на ръката, все още слаба и безчувствена, отново разпали гнева му. Нейният брат бе отнел силата му. Могъществото му. Но тя бе направила нещо по-лошо. Тя му бе отнела надеждата.
	Той си бе позволил да повярва, че не всичко е изгубено. Че тя може да се окаже жената, за която бленуваше. Съпруга. Семейство. _Дори повече._
	_Любов._
	Думата отекна в главата му и го изпълни отчасти с потрес, отчасти с раздразнение, отчасти с желание.
	Той я пренебрегна и с яростна точност нанесе втори удар. И трети.
	Крос се залюля на пети, отпуснал дългата си ръка върху края на щеката.
	— Добре, ясно е, че не те интересува играта, а само победата — заключи приятелят му. — Я ми кажи какво не ти дава мира?
	— Жена — отвърна Бърн и се отправи към другия край на стаята, за да си налее чаша уиски.
	Разбира се, че беше жена.
	Темпъл отпъди мисълта и изпрати поредната топка в джоба.
	Крос погледна към Бърн.
	— Така ли мислиш?
	Бърн подаде една чаша на Крос.
	— Винаги е жена.
	— Прав си — съгласи се Крос.
	— Не, не е прав — изръмжа Темпъл.
	Маркизът повдигна вежди.
	— Прав съм.
	Разбира се, че беше прав.
	Темпъл се намръщи.
	— И двамата можете да вървите право в ада.
	— Ще ти липсваме, ако си тръгнем — рече Крос, най-сетне получил възможност да удари топката. — Освен това тази жена ми харесва. Нямам нищо против, ако тя е твоят проблем.
	Бърн изгледа втрещено приятеля си.
	— Ти я _харесваш_?
	— Пипа я харесва. Мисли, че Темпъл не й е безразличен. Аз й вярвам.
	В съзнанието му се мярна картина. Мара седи гола на ринга с очи, пълни със сълзи. А той се бе държал отвратително с нея. Темпъл стисна зъби.
	Тя бе откраднала живота му, а после го бе излъгала. Отново и отново. Той изобщо не я интересуваше. Това беше невъзможно.
	Крос продължаваше да дудне на Бърн.
	— Освен това тя хубавичко ти разкраси физиономията.
	— Не е нужно да го казваш с такова удоволствие — тросна се Бърн.
	— То си беше истинско удоволствие. Беше ступан. При това от жена.
	— Копеле! — изръмжа маркизът. — Откъде можех да знам, че забива крошета като Темпъл?
	В съзнанието му изникна друга картина — Мара в преддверието на „Дом Макинтайър за момчета“, сложила топлата си силна длан върху гърдите му. _Не искам да ти причиня болка._
	Още една лъжа.
	— И така, Темпъл, какво си оплескал? — прекъсна мислите му Крос.
	Още един спомен изплува: Мара в средата на ринга, умолявайки го да я изслуша. Какво щеше да му каже? Каква нова история щеше да измисли?
	Прогони спомена. Кога му бе казала истината?
	_Минути преди това._
	— Нищо.
	— О, това означава, че определено си сгазил лука.
	Бърн се свлече в най-близкото кресло.
	— Откога вие двамата се превърнахте в бъбриви свраки? — измърмори Темпъл.
	Крос се облегна на билярдната маса.
	— А ти кога изгуби чувството си за хумор?
	Съвсем уместен въпрос. Ако Бърн или Крос бяха в такова отвратително настроение, Темпъл пръв щеше да ги обсади с въпроси.
	И наистина, миналата година Темпъл доста се бе забавлявал, наблюдавайки как двамата му приятели се държат като истински безумци — отначало се дърлеха с бъдещите си съпруги, а после ги ухажваха. Той постоянно им се присмиваше и с огромно удоволствие увеличаваше страданията им.
	Сега може и да беше замесена жена, но не ставаше дума за съпруга.
	Всичко се свеждаше до оправданието. Много по-важна цел.
	— Аз я пуснах да си върви — обяви Темпъл.
	— Къде? — попита Бърн.
	— У дома.
	— Аха — рече Крос, сякаш това обясняваше всичко.
	Обаче не обясняваше нищо.
	Явното му самодоволство вбеси Темпъл.
	— И какво, по дяволите, означава това?
	— Означава, че когато жените си тръгнат, никога не е толкова приятно, колкото си мислиш, че ще бъде.
	— Ммм — додаде Бърн. — Мислиш, че ще се успокоиш, но вместо това… не можеш да спреш да мислиш за тях.
	Темпъл изгледа първо единия, сетне другия си приятел.
	— И двамата сте се превърнали в женчовци. Много лесно щях да престана да мисля за нея, ако тя не беше…
	Той се поколеба.
	Ако не беше толкова вбесяваща.
	Толкова обсебваща.
	Ако не беше толкова дяволски красива, докато стоеше висока и горда в средата на ринга и геройски понасяше ударите му. Сякаш ги заслужаваше.
	А тя ги заслужаваше.
	_Ами ако не ги заслужаваше?_
	— Ако тя не беше…? — не мирясваше Крос.
	Темпъл си наля чаша уиски. Отпи щедра глътка. С надеждата, че парещата течност ще изтрие парещите спомени.
	— Ако тя не беше моята нишка.
	— Към?
	Към Лоу. Към миналото. Към живота, за който толкова дълго и отчаяно бе копнял.
	Повече от това. _Тя беше неговата нишка към всичко._
	Темпъл изтласка мисълта и отново се наведе над масата, за да направи още един удар, без да обръща внимание на болката, която внезапно прониза ръката му и тутакси изчезна, сякаш никога не е съществувала.
	И пропусна. Бърн и Крос изненадано се спогледаха.
	— Я вие опитайте с една ръка.
	На вратата се почука и тримата се обърнаха като един.
	— Влез! — извика Бърн.
	Влезе Джъстин, следван от Дънкан Уест, собственик на не по-малко от осем лондонски вестници и списания, навярно най-влиятелния човек в Британия. Той беше мъжът, който щеше да върне на Темпъл полагащото му се място в лоното на аристокрацията.
	Уест огледа помещението.
	— Приемате ли четвърти?
	Темпъл му протегна своята щека.
	— Можеш да вземеш моята.
	Приближи се до бюфета и доля чашата си, преди да налее втора за Уест, който свали плаща си и го метна на близкия стол.
	— Кой печели?
	— Темпъл — отвърна Бърн, направи своя удар и пропусна.
	Уест изненадано погледна към Темпъл и прие предложеното питие.
	— И се отказваш, когато късметът е на твоя страна?
	Темпъл се облегна на близкото кресло и отпи от чашата.
	— Когато разговарям, предпочитам нищо друго да не отвлича вниманието ми.
	Влиятелният гост застина.
	— А може би и аз също не трябва да се отвличам?
	Темпъл посочи с чашата си към билярдната маса.
	— Ти играй, докато не кажа нещо, което изцяло заслужава вниманието ти.
	Предложението, изглежда, допадна на Уест и той се приближи до масата.
	— Съгласен. Как е ръката?
	— На мястото си — отвърна Темпъл.
	Уест кимна, остави чашата до ръба на масата и се наклони, за да изиграе своя удар. Нагласи щеката и в този миг херцогът обяви:
	— Мара Лоу е жива.
	Уест пропусна, но дори не забеляза. Извърна се към Темпъл с широко отворени очи.
	— Вече каза нещо, което изцяло заслужава вниманието ми.
	— И аз така си помислих.
	Уест остави щеката.
	— Навярно се досещаш, че имам два-три въпроса. Дори много повече.
	— Ще отговоря на всеки един от тях. А на тези, на които аз не мога, тя ще отговори.
	— Ти можеш да говориш от името на жената? — тихо подсвирна Уест. — Ето това вече е история! Къде е тя?
	— Това не е важно — отвърна Темпъл, внезапно изпълнен с неохота да сподели подробности за местонахождението на Мара. Отново отпи една глътка. _За смелост._ Откъде, по дяволите, се пръкна тази мисъл? — Възнамеряваш ли да присъстваш на коледния маскен бал, даван от семейство Лейтън?
	Уест винаги подушваше добрата история и знаеше кога не бива да се отказва.
	— Предполагам, че госпожица Лоу също ще присъства?
	— Да.
	— И ти смяташ да ми я представиш? — Темпъл кимна. Уест беше умен мъж и лесно можеше да събере две и две. — Но разбира се, не става дума само за това.
	— Не е ли винаги така? — вметна Крос.
	— Ти искаш да съсипеш момичето — заяви Уест.
	_Дали наистина го искаше?_
	— Не те виня — продължи могъщият вестникар. — Но няма да ти бъда марионетка в тази история. Дойдох, защото ме повика Чейс, а аз съм му задължен. Ще изслушам историята. Твоята версия. Но също така ще изслушам и нея и ако реша, че тя не заслужава позор, няма да участвам в това.
	— И откога се извъди такъв благородник? — намеси се Бърн. — Тази история ще вдигне продажбите, нали?
	По лицето на Уест пробяга сянка, но изчезна толкова бързо, че Темпъл нямаше да я забележи, ако толкова внимателно не наблюдаваше госта.
	— Достатъчно е да кажа, че със своите вестници съм погубил прекалено много хора и повече не възнамерявам да изпълнявам молбата на всеки аристократ, жадуващ за отмъщение. — Погледна Темпъл в очите. — Тя заслужава ли това?
	Въпрос, на който Темпъл се надяваше, че няма да му се наложи да отговаря.
	Защото само преди седмица, без да се замисли нито за секунда, щеше да отговори с „да“. Преди седмица щеше яростно да доказва, че Мара заслужава всичко, което й се стовари на главата — цялото наказание, което можеше да въздаде със своите власт и влияние.
	Но сега безусловното вече не беше толкова безусловно. Всичко стана много по-сложно и той не можеше да мисли за нея, както преди. Внезапно си припомни остроумните им словесни двубои, как го дразнеше тя, когато забравяше, че са врагове. Как му се опълчваше като равна. Как находчиво и с лекота се справяше със своите питомци в сиропиталището и с мъжете в клуба. Как се отдаваше на целувките и ласките му. Как галеше онова глупаво прасе, сякаш то беше най-добрият приятел, за когото една жена може да мечтае. Припомни си коварните мисли, които глождеха едно отдалечено кътче на съзнанието му и го заставяха да се пита дали не може да заеме мястото на проклетото прасе.
	Темпъл пресуши на един дъх чашата и се извърна, за да си налее още.
	Господи. Сега се сравняваше със свиня!
	И така, заслужаваше ли тя неговото отмъщение? Вече не беше толкова сигурен в това. Ала щом се замислеше за своето минало, за живота, който би могъл да има, за удоволствието, което изпитваше от своята титла, от ролята си в обществото, за изгубените възможности, не можеше да възпре надигащия се гняв.
	Ако не беше тя, той нямаше да изгуби всичко това, нямаше да бъде в плен на този гняв.
	И нямаше толкова да страда.
	Тя сама си бе постлала тази постеля преди много години. И той нямаше да й попречи да легне в нея.
	Тя го бе лъгала. Отново и отново.
	И когато най-сетне му каза истината, му отне и последната капка надежда. Лиши го от последната възможност да има живота, за който мечтаеше в най-тайните дълбини на душата си. Красива съпруга. Здраво, щастливо дете. Семейство. Уважавано име.
	Наследството.
	Тя му бе откраднала всичко това, сякаш никога не му бе принадлежало.
	Яростта избухна, жарка и дългоочаквана, а Темпъл твърдо срещна погледа на Дънкан Уест.
	— Заслужава го.
	Уест се извърна към масата и направи своя удар. Заби топката в джоба, изправи се, взе чашата си и я вдигна към Темпъл.
	— Ако това е вярно, с удоволствие ще ти помогна — заяви. — Ще се видим на бала у Лейтън. — Отпи голяма глътка, хвърли щеката на Темпъл и се отправи към вратата. Но на прага изведнъж се обърна и попита: — А Чейс?
	Темпъл не бе разговарял със своя партньор от последната им караница преди няколко вечери.
	— Какво за него?
	— Къде е тази вечер?
	— Зает е — отвърна Бърн с тон, непредразполагащ към повече въпроси.
	Уест се престори, че не забеляза нотките на раздразнение в гласа на маркиза.
	— Не се и съмнявам. Но кога той най-после ще осъзнае, че аз съм му приятел, който умее да пази тайните му?
	Крос повдигна вежди.
	— Когато прехраната ти не зависи от това да ги разкажеш.
	Уест се ухили.
	— Напълно справедливо. Отивам да поиграя на vingt-et-un*. — Кимна към Темпъл. — Значи, до утре?
	[* Блекджек, или двайсет и едно — популярна игра в казината. — Б.пр.]
	Темпъл леко наклони глава към него.
	— До утре.
	— И ще получа отговор на своите въпроси?
	— Абсолютно, дори повече — обеща Темпъл.
	Уест кимна и след секунди вече бе изчезнал. Игралните маси в клуба неудържимо го привличаха. Съгласието му би трябвало да повиши настроението на Темпъл, да го изпълни с въодушевление. Би трябвало да го накара да се почувства отмъстен.
	Вместо това стомахът му се бе стегнал на възел. Нито имаше желание, нито можеше да определи усещането.
	Обърна се към приятелите си, които внимателно го наблюдаваха.
	— Когато той разкаже за нея, репутацията й ще бъде погубена. И това ще застраши сиропиталището — изтъкна Бърн.
	— Никой няма да иска да има работа с приют, ръководен от толкова недостойна особа — обясни Крос, сякаш Темпъл не го разбираше.
	Разбираше го. И никак не му се понрави неприятното усещане, обхванало го при тези думи. При мисълта, че заради неговия план щяха да пострадат невинни деца.
	Не му харесваше и това, че Бърн с такава лекота бе нарекъл Мара „недостойна особа“.
	Не знаеше кое от двете го тормозеше повече.
	— Ако Уест получи достъп до документите на приюта, за броени минути ще открие кои са момчетата — продължи Бърн. — Ще извади на светло бащите.
	— Момичето няма да го преживее. Никога повече няма да може да си покаже лицето в Лондон — наля Крос масло в огъня. — Ако не я съсипят мъжете, които са изпратили момчетата си там, ще я унищожат дамите от _висшето общество_. И тя ще обвинява теб. Готов ли си за това? Да я изгубиш? Напълно и завинаги?
	Темпъл присви очи към Бърн.
	— И защо трябва да ме е грижа дали ще я загубя? Прав й път.
	От лъжата му се повдигна, но той решително отказваше да признае истината дори пред себе си. Приятелите му бяха достатъчно разумни, за да не настояват повече.
	— Уест е приятел — обади се Крос. — Но в същото време е вестникар. При това добър.
	— Осъзнавам го — кимна Темпъл.
	Той не беше чудовище. След като репутацията й бъде унищожена, той щеше да вземе момчетата под своя закрила. Ще им построи цял дворец някъде извън града. И ще напълни проклетото нещо с лакомства и кучета.
	И прасета.
	Представи си Мара с проклетото прасе на ръце и усмивка на прелестните си устни и изпита нещо, подозрително приличащо на вина.
	_По дяволите._
	Опита се да раздвижи китката на ранената си ръка и се намръщи заради сковаността й.
	— Няма да позволя на Уест да припари до сиропиталището — закле се Темпъл. — А и той е почтен човек. Няма да направи нещо, което ще навреди на децата.
	Крос сведе поглед към ръката му, която внимателно и ритмично продължаваше да се свива и отпуска.
	— Как чувстваш ръката си?
	— Май сте нетърпеливи да ме изпратите отново на ринга, така ли? — пошегува се Темпъл, макар че никак не му беше до смях.
	Крос не се усмихна.
	— Нетърпеливи сме да се върнеш при нас. Точка.
	Темпъл погледна към рамото си откъм ранената страна и леко го изви. Запита се дали да им сподели какви мисли го терзаеха в най-тъмните часове на нощта, когато усещаше там бодежи, изтръпване и изгаряща болка.
	Какво ще кажат приятелите му, ако узнаят, че не чувства част от ръката си? Какъв ще бъде за тях, ако престане да бъде непобедимият Темпъл? Какъв ще бъде за самия себе си?
	Повече няма да бъде за тях някогашният приятел, човекът, с когото печелеха пари. Ще престане да бъде легендарният боксьор, който се бие без ръкавици. Нито мъжът, прекарващ дните си в Мейфеър, а нощите в Темпъл Бар. Вместо това ще се превърне в някой друг. Някакъв странен индивид — аристократ по рождение, но отраснал на улиците. Херцог Ламонт, които не бе виждал земите или семейството си дванайсет дълги години.
	_Повече няма да бъде Херцога убиец._
	Разбира се, той никога не е бил.
	Пред погледа му изникна картина: Мара на ринга, горда и непристъпна. По-силна от всичките му предишни противници. По-яростна. Много по-неустоима.
	_Какъв ще бъде за нея?_
	Темпъл прокара здравата си длан по лицето.
	Какво бе сторила тя с него? Какво бе сторил той сам със себе си?
	— Знаеш, че не си длъжен да го направиш — рече Бърн тихо.
	Темпъл погледна приятеля си.
	— Сега я защитаваш? Да донеса ли огледало, за да ти напомня за моравия кръг под окото ти?
	Бърн се подсмихна.
	— Тя не е първата, която ми е нанесла подобен удар. И няма да е последната. — Това беше самата истина. — Казвам само, че можеш да спреш всичко това. Можеш да го промениш.
	— И каква е причината за това опрощаващо разположение на духа?
	Маркизът сви рамене.
	— Очевидно е, че момичето не ти е безразлично, иначе нямаше да си толкова съсипан заради нея. Познавам това състояние. И знам колко е трудно да се откажеш от отмъщение заради жена.
	За миг идеята увлече Темпъл. Представи си какво би било, ако можеше да промени всичко. Какъв живот би могъл да изгради, ако имаше тази възможност. Представи си малка редица от тъмнокоси синове и момичета със златистокестеняви къдрици, всяка една със странни красиви очи и смело сърце.
	Представи си тяхната майка, грижеща се за тях.
	Но всичко това беше само фантазия.
	Реалността бе нещо съвсем друго.

	* * *

	Всеки декември, след първата годишнина от сватбата си, херцог и херцогиня Лейтън даваха ежегоден коледен маскен бал. Приемът бе станал толкова популярен, че по-голяма част от лондонското виеше общество се завръщаше в града, за да присъства на него, въпреки студеното и унило декемврийско време.
	Според Лидия (която се оказа по-голяма клюкарка, отколкото Мара мислеше) херцогиня Лейтън се гордеела с това, че включвала в списъка с гостите няколко десетки известни хора, лондонски сановници, които не се числяха към аристокрацията. Лидия всъщност употреби фразата „всеки, който е някой“. Тя бе изпаднала в неописуема възбуда, когато Мара получи покана от Темпъл, ако така можеше да се нарече едничкият ред, написан с черно мастило, съобщаващ за времето и роклята, която той предпочиташе тя да облече. Младата жена предполагаше, че едва ли може да се нарече съвпадение обстоятелството, че именно там щяха да й свалят маската — фигуративно и буквално.
	А до вчера, преди всичко да рухне, нещата можеха да бъдат други. Вчера, преди тя да му напомни за миналото, за десетината причини, поради които двамата бяха врагове, те можеха да бъдат приятели.
	И той можеше да размисли.
	_Мечта._
	При мисълта Мара унило се изсмя. Да, това беше напразна мечта. Защото нищо не би могло да заличи миналото. Да изтрие това, което тя бе сторила. Никаква прошка не би могла да отмени неизбежното, което трябваше да се случи тази нощ.
	Нейната гибел.
	Ако трябваше да бъде честна, Мара по-скоро се радваше, че съдбовната вечер най-после бе настъпила. След публичното й унищожение тя, без съмнение, ще може да се върне към обичайния си живот и всички ще я забравят.
	_Той ще я забрави._
	И така беше най-добре. Всъщност истинско благодеяние.
	Или поне тя така си повтаряше.
	Младата жена мислеше за това, докато предаваше ръководството на сиропиталището на Лидия — обясняваше всички подробности от ежедневната работа, напомняше за миналото и характера на всяко едно от момчетата, показваше къде се пазят документите и всички важни сведения за тяхното раждане и живота им.
	Повтаряше си го, докато обещаваше да даде на Лидия парите, които бе спечелила от Темпъл, макар че сърцето я болеше да нарича дълговете „вноски“. Но тя нямаше избор. Момчетата се нуждаеха от въглища, а Лидия от средства, след като оттук нататък тя щеше да управлява сиропиталището.
	Мисълта не й излизаше от ума, докато прибираше вещите си в малката пътна чанта, където скъта и няколко паунда, които щяха да й стигнат да се добере до Йоркшър, до мястото, където преди дванайсет години бе избягала. Там, където тя бе възкръснала за нов живот. Където се бе превърнала в Маргарет Макинтайър.
	Мислеше за това, когато донесоха роклята в красива бяла кутия със златната релефна буква „Е“ и изискана позлатена маска с филигранна изработка, която тя едва се сдържа да не докосне.
	Имаше и бельо — от коприна, атлаз и дантела — чорапи с фина украса и великолепно бродирани долни ризи, изумителни и абсолютно ненужни. Бяха изминали повече от десет години, откакто Мара бе носила толкова изящни дрехи, и сега откровено се наслаждаваше на ефирната материя, галеща кожата й, а в главата й се тълпяха куп глупави мисли за тяхното предназначение.
	Това беше бельо, което трябваше да бъде видяно. От мъж.
	_От Темпъл._
	Не липсваше и пелерина в изумителен зелен цвят, със златни нишки, в тон с останалия тоалет, подплатена с хермелин, която струваше повече от парите, с които можеха да платят сметките за цяла година за сиропиталището. Мара се слиса, когато я видя в кутията, тъй като по време на срамната проба при мадам Ебер не бяха обсъждали тази дреха.
	Страните й поруменяха при спомена за очите на Темпъл, впити в нея, в онази оскъдно осветена стая. А когато този спомен се смени с друг — как по-късно същата вечер устните му завладяха нейните, страните й запламтяха.
	И тя си помисли, че е щастлива, докато очакваше да срещне палача си в преддверието на „Дом Макинтайър за момчета“. Лидия бе приседнала на стъпалото в подножието на стълбището, с чантата на Мара в краката й и Лавендър в скута.
	Сега, застанала във фоайето на този дом, който бе изградила с тежка работа, сълзи и страст, младата жена осъзна, че вече не беше Маргарет Макинтайър, нито Мара Лоу. Вече не беше директор на сиропиталището, нито сестра, нито наставница, нито приятелка.
	Тя отново беше никоя.
	Сърцето й се сви. Но незнайно защо нищо от това нямаше значение, освен съкрушителната истина: тя беше никоя и за Темпъл.
	Извърна се към Лидия.
	— Ако брат ми дойде, ще му кажеш ли, че съм заминала? Ще му предадеш ли писмото ми?
	Когато се върна от „Ангела“, я очакваше бележка от Кит, в която брат й искаше пари, за да напусне страната. Обещаваше, че това е последната му молба към нея.
	Мара му бе написала писмо, честно съобщавайки му истината: тя няма излишни пари и двамата са в едно и също положение — и двамата трябва да бягат. Благодареше му, задето толкова години бе запазил тайната й от света, и му казваше „сбогом“.
	Лидия стисна устни.
	— Ще му го дам, макар че това никак не ми харесва. Ами ако хукне да те преследва?
	— Ако го направи, така да бъде. Предпочитам да преследва мен, отколкото теб. Отколкото това място — отвърна Мара и тихо додаде: — Отколкото Темпъл.
	Думите възкресиха спомена за онази нощ, за ножа, стърчащ от гърдите на Темпъл, за Кит, изчезващ в тълпата, докато тя крещи, обзета от паника. Това беше решението. Заминаването й щеше да сложи край на всичко. Щеше да освободи Темпъл.
	Кит никога повече нямаше да го обезпокои.
	А след тази нощ тя също щеше завинаги да излезе от живота му.
	Мара въздъхна, опитвайки се да се пребори с чувствата, които все по-силно я заливаха всеки път щом помислеше за него.
	— И всичко останало…
	Лидия й кимна, остави Лавендър на пода, приближи към Мара и улови ръцете й.
	— И всичко останало. — Двете дълго останаха така. Приятелки завинаги. — Знаеш, че не си длъжна да правиш това. Можем да се справим.
	Сълзите заплашваха да рукнат и Мара премигна, за да ги възпре.
	— Длъжна съм. Заради теб. Заради момчетата.
	Плъзна длани по гладката коприна на полите, заставяйки се да си спомни, че тази нощ той ще сдържи обещанието си. А тя — своето. Най-накрая.
	Тази нощ всичко ще свърши.
	Лидия знаеше, че няма смисъл да спори.
	— Много красива рокля.
	— Кара ме да се чувствам като жена за продан — рече Мара.
	— Нищо подобно.
	Лидия беше права. Да, деколтето беше дълбоко, но мадам Ебер някак си се бе изхитрила да изпълни искането на Темпъл, без Мара да изглежда неприлично. Но младата жена не желаеше да признае, че роклята беше зашеметяваща.
	— В нея приличаш на принцеса.
	Приятелката й се загърна с пелерината.
	Сега бе неин ред да заяви:
	— Нищо подобно.
	Лидия се ухили.
	— Е, тогава на херцогиня. — Мара й хвърли сърдит поглед, но Лидия продължи да бъбри, като отново взе на ръце Лавендър, която потропваше в краката й. — Леле! Само си го представи. Ти, омъжена за баща му!
	— Предпочитам да не го правя — изсумтя Мара.
	— Негова мащеха.
	Мара затвори очи.
	— Дори не го казвай!
	— Представи си какъв живот можеше да водиш… изпълнен с непристойни мисли за заварения си син.
	— Лидия! — възмути се Мара, макар да бе благодарна на приятелката си, задето я отвлече от тъжните мисли.
	— О, я стига глупости! — отсече Лидия. — Та той е по-голям от теб.
	— Това не означава…
	Лидия пренебрежително махна.
	— Разбира се, че означава. Погледни го. Той е огромен. И красив като самия грях. Можеш ли честно да ми кажеш, че не тя е минавала нито една непристойна мисъл за него?
	— Да.
	— Лъжкиня.
	Разбира се, че беше лъжкиня. Не само й бяха минавали непристойни мисли за него. Тя се бе държала непристойно с него. И дори по-лошо.
	Тя го обичаше.
	Какъв злочест обрат на съдбата!
	И в този миг се появи предметът на мечтите й, избавяйки я от по-нататъшни мисли.
	Сърцето й се качи в гърлото, когато го видя в безупречно ушити черен панталон, жилетка и сако, с превръзка, също черна. О, небеса! Колко широки бяха раменете му! Черният цвят се нарушаваше единствено от строгата белота на ризата и вратовръзката, колосана и елегантно завързана, сякаш това бе дело на най-добрия камериер в Лондон.
	Мара не си го представяше с камериер. Той не приличаше на мъж, комуто изобщо някога бе нужна чужда помощ, още по-малко за нещо толкова незначително като съвършено завързана вратовръзка.
	Но вратовръзката наистина бе безупречно завързана.
	— Ваша Светлост — засия Лидия в широка усмивка. — Тъкмо си говорехме за вас.
	Той леко наклони глава.
	— Нима? И какво си говорехте?
	Темпъл се наведе ниско над ръката на Лидия и не забеляза дяволитите пламъчета в очите й. Скрита зад широкия му гръб, Мара й метна гневен поглед, опитвайки се да внуши на приятелката си да не изрича нищо повече.
	— Обсъждахме какъв изкусен кукловод е съдбата.
	Темпъл погали пухкавата зурличка на Лавендър и малката предателка доволно изгрухтя.
	— Да, съдбата действително е изкусен кукловод — съгласи се Темпъл и вдигна глава към Мара. Обходи я с поглед, от който първо й стана горещо, сетне студено. Тя нервно вкопчи пръсти в хермелиновата кожа, обточваща шията й. Имаше чувството, че той вижда през плата. Ръката й, стискаща кожата, привлече вниманието му. Той я разглежда известно време, преди да попита:
	— Готова ли си?
	— Няма да стана по-готова — отвърна тя тихо, но той вече крачеше към вратата, несъмнено изгарящ от нетърпение да я погуби. Навярно се бе уморил от нея. От живота без привилегиите, полагащи му се по рождение.
	Тя го последва с ясното съзнание, че всяка нейна стъпка тази вечер безвъзвратно ще промени живота й. Тази нощ тя повече няма да може да бяга от миналото. Ще трябва да го признае. И тогава ще изгуби всичко, за което толкова усилено бе работила.
	Ще го изгуби заради него.
	Лидия я спря на вратата, силно я прегърна и прошепна в ухото й:
	— Смелост!
	Мара преглътна буцата, заседнала на гърлото й, и кимна, взе на ръце Лавендър, сгуши я до гърдите си в дълга прегръдка и я целуна по главичката, преди да я предаде на новата собственичка на „Дом Макинтайър за момчета“.
	В каретата беше тихо като в гробница и Мара се опита да не му обръща внимание.
	Опита се да не забелязва как се повдигаха и спускаха гърдите му под снежнобялата риза и мекия вълнен плат на сакото. Как дълбоко вдишваше и издишваше. Как се поклащаха силните му бедра, докато каретата се движеше по калдъръмените улици. Да не забелязва уханието му — на карамфил и мащерка и на Темпъл.
	Опита се да не го забелязва, докато той не се наклони в тъмното пространство през негласно очертаната линия между неговата страна на каретата и нейната.
	— Донесох ти подарък — изрече с дрезгав глас.
	Би било проява на грубост да не забележиш някой, който ти е донесъл подарък, помисли си тя.
	И верен на думите си, той й подаде дълга тясна кутия. Мара мигом разпозна бялото, с позлатен релеф клеймо на мадам Ебер и смутено поклати глава, докато приемаше подаръка.
	— Облякла съм всичко, което поръча за мен. Дори повече.
	Думите изскочиха от устата й, преди да успее да ги спре — не биваше да му напомня, че носеше неговите дрехи. Дрехи, които той бе избрал, докато тя стоеше полугола пред него в онази сумрачна стая.
	Той можеше да се възползва от изтърваните думи, за да заговори на тази тема. Да я накара да признае, че всяка частица от дрехите е била негова, преди да стане нейна. Но не го направи. Вместо това се облегна назад и промърмори:
	— Не всичко.
	Мара отвори кутията, повдигна тънката като паяжина хартия и видя чифт прекрасни атлазени ръкавици, идеално подхождащи на роклята й, украсени с изумителна бродерия и десетки миниатюрни копченца от вътрешната страна. Тя предпазливо ги извади от кутията, сякаш можеха да се разпаднат в ръцете й.
	— Ти никога не носиш ръкавици — отбеляза Темпъл. — Помислих си, че може да ти потрябват.
	Само че това не бяха работни ръкавици, а ръкавици само за една нощ, само за един-единствен тоалет. _За един-единствен мъж._
	Мара надяна едната ръкавица и чак тогава забеляза, че няма да може да я закопчае с една ръка. Но преди да успее да продума каквото и да било, Темпъл отново се наклони напред, извади от джоба си кука за закопчаване на ръкавици, сякаш беше най-обикновеното нещо на света един мъж да носи в джоба си подобна вещ. Надвисна над Мара в малкото тъмно пространство и се протегна към ръката й. Нави нагоре ръкава на пелерината и се зае за работа — придържаше дланта й с болната си ръка, докато ловко закопчаваше със здравата миниатюрните зелени копченца.
	Искаше й се да го мрази, задето се разпореждаше дори с това — с ръкавиците й.
	Ала вместо да изпитва омраза, тя все повече го обичаше, а сърцето й болезнено се свиваше в гърдите. Младата жена осъзнаваше, че това е тяхната последна вечер. Може би сега за последен път двамата бяха сами заедно.
	— Благодаря — тихо промълви тя.
	Не знаеше какво да прави и със свободната си ръка неловко подръпваше хартията в кутията.
	Темпъл мълчеше, съсредоточен върху заниманието си. Мара се втренчи в тъмното му теме, неспособна да поеме дълбоко дъх заради близостта му. Искаше й се той да не е толкова близо до несъвършените й груби ръце. Беше благодарна, че бе успяла да скрие под ръкавицата дванайсетгодишната история на преминалия й в безброй лишения живот, изписана върху дланта й.
	И беше напълно смутена от нежното му и умело докосване.
	Усещаше топлия му дъх върху китката си, скрита от сведената му глава, галещия допир на пръстите му до вътрешната страна на ръката си, прогонен от коприната.
	Не. Не беше прогонен. По-скоро бе уловен в плен от нея.
	Защото Мара имаше чувството, че ръкавицата не дава възможност на последната му ласка да избяга.
	Сякаш измина цяла вечност, преди той да приключи с първата ръкавица. Мара изпусна шумно дъха си, който не бе осъзнала, че е сдържала, а Темпъл тутакси завладя другата й ръка. Тя се опита да я издърпа, но хватката му беше желязна.
	— Благодаря, мога и…
	— Остави на мен — прекъсна я той и вдигна втората ръкавица от скута й.
	_Не_ — искаше да възрази тя, — _не я гледай_!
	Бузите й отново пламнаха и тя изпита благодарност за тъмнината в каретата.
	Но той все пак забеляза.
	— Ти се срамуваш от тях — отбеляза той.
	Палецът му толкова нежно разтриваше дланта й, че я подлудяваше.
	Мара отново се опита да изскубне ръката си. Напразно.
	— Знаеш ли, не бива да се притесняваш — продължи той, докато галеше дланта й с бавни движения, които й се струваха като безкрайно изтезание. — Тези ръце дванайсет години са ти помагали да оцелееш. Те са работили за теб. През цялото това време те са печелели пари и са осигурявали покрив над главата ти и безопасното ти съществуване.
	Очите й се стрелнаха към неговите, черни като въглен в полумрака на купето.
	— Женските ръце не бива да носят следи от черна работа — пророни неговата пленница.
	— Това, което не разбирам, Мара — продължи мъчителят й с една доловим шепот, — е защо си ги подлагала на това?
	Страх. Съдба.
	_Глупост._
	— Бих искала те да не са толкова отрудени. Да са меки. Каквито трябва да бъдат ръцете на дамите.
	_Такива, каквито навярно ти ги предпочиташ._
	Не. Не я интересуваше какви женски ръце предпочита той. Нито дали харесва нейните.
	Темпъл надяна ръкавицата на ръката й и грижливо я приглади, притискайки пръстите си между нейните. Кой би могъл да помисли, че кожата между пръстите е толкова чувствителна?
	— Те са твоите ръце. — Той повдигна ръката й, сведе глава и тихо промълви до голата кожа на китката: — Те са съвършени.
	— Не го казвай — прошепна Мара.
	_Не бъди мил с мен._
	_Не ме карай да те обикна още по-силно._
	_Не ме наранявай повече, отколкото възнамеряваш._
	Темпъл целуна меката възглавничка в подножието на палеца й, преди да закопчае копчетата, и продължи към китката, където я дари с още една нежна целувка, преди да закопчае още едно копче.
	И продължи в същия дух — все по-нагоре и по-нагоре, обсипвайки с леки целувки вътрешната страна на ръката й. Всяка целувка я хвърляше в огнени пламъци, всяка една биваше пленена от коприната. От него. Всяка една целувка беше нейната гибел, защото я изпълваше с желание да се покатери в скута му и покорно да изпълни всяко негово желание.
	Когато стигна до последните копчета, които захващаха лакътя й, Темпъл се задържа и притисна топлите си устни към чувствителното местенце, за чието съществуване тя дори не бе подозирала. Мара простена от удоволствие при тази неочаквана милувка. Той застина за секунда, сетне разтвори устни и езикът му описа голям кръг. По тялото й се разляха сладостни, упойващи вълни.
	Мара не се сдържа и плъзна ръка в косата му, за да го задържи на това порочно, прекрасно място.
	Изпълнена с ненавист към проклетата ръкавица, която й пречеше да го докосва, изруга на глас.
	Усети как устните му се извиха в усмивка до кожата й, но тази усмивка бе прогонена от мъчително сладкото драскане на зъбите му, преди той да приключи с това изтезание и със закопчаването на ръкавицата.
	В този миг той можеше да има всичко, което желаеше.
	Тя щеше да му го даде с огромно удоволствие. Но тъкмо заради това този мъж беше много по-опасен, отколкото предполагаше цял Лондон.
	Той можеше да я подчини само с едно докосване и неговата власт беше много по-могъща, много по-опасна, отколкото на мъжете, които досега бяха господствали над нея.
	И това беше ужасяващо.
	— Темпъл — прошепна неговата робиня в мрака, — аз…
	Гласът й заглъхна, искаше да му каже толкова много неща.
	_Съжалявам._
	_Иска ми се да бе различно._
	_Иска ми се да съм идеалната жена, която желаеш. Тази, която ще изтрие миналото._
	_Обичам те._
	Ала той не й даде възможност да изрече каквото и да било.
	— Време е да си сложиш маската. — Облегна се на седалката с напълно безстрастно лице, все едно станалото изобщо не го бе засегнало. — Пристигнахме.


>	Глава 16

	Ръкавиците бяха грешка.
	Той го разбра в секундата, когато започна да закопчава проклетите копчета. Не че не си бе представял как ще го направи още в мига, когато получи ръкавиците.
	Не че не си бе представял как ще разкопчае всички останали копчета по нея и тя ще остане само по дългите копринени ръкавици.
	Но въображението бледнееше пред действителността, поне що се отнасяше до Мара Лоу, и той не можа да се удържи да не я докосва. Да не я целува. Да не вкусва кожата й. И междувременно забрави за всичко на света, освен обзелото го желание. Нито веднъж в живота си не бе изпитвал такава възбуда.
	Никога досега не се бе чувствал толкова развълнуван и едновременно толкова гневен да пристигне някъде. Но когато скочи от каретата и й протегна ръка, за да й помогне да слезе, а копринената ръкавица се плъзна в дланта му, Темпъл се прокле, задето бе направил такава огромна грешка. Щеше да му се наложи да я докосва през цялата вечер и всеки допир на коприната до кожата му щеше да бъде като огнен език.
	Напомняне за това, което бе докосвал.
	За това, което никога повече няма да докосне.
	Той я поведе по пищно украсеното стълбище на дома на херцозите Лейтън. Лакеят й помогна да свали подплатената с кожи пелерина, откривайки разголената й гладка плът.
	Прекалено разголена.
	По дяволите.
	Изобщо не биваше да настоява пред мадам Ебер за толкова дълбоко деколте. Какво си бе мислил? Сега всеки присъстващ мъж щеше да я зяпа с опулени очи.
	Което беше и неговият план.
	Но когато тя нагласи невероятната златиста маска, която само подчертаваше красотата на странните й очи, и се извърна с кротка усмивка към него, Темпъл осъзна, че този план вече никак не го блазни.
	Ала беше прекалено късно. Подаде поканата си и те тутакси влязоха в балната зала, озовавайки се сред тълпата от гости, специално завърнали се в града, за да присъстват на приема. Именно заради това той бе избрал тази вечер за нейното разобличение.
	За своето завръщане.
	Темпъл положи длан на талията й и я поведе през множеството, скупчено до вратата. Едва се сдържаше да не удуши всеки мъж наоколо, хвърлящ жадни погледи на високата гръд на спътницата му.
	Самият той хвърли кос поглед на въпросната гръд, отбелязвайки безупречната розова кожа и трите малки лунички, застанали на стража точно над ръба на нефритенозеления копринен корсаж. Устата му пресъхна.
	Той се прокашля, а Мара го погледна изпод маската с питащи очи.
	— Е, Ваша Светлост? Ето ме тук. Какво възнамерявате да правите с мен?
	Това, което искаше да направи с нея, бе да я отведе в дома си, да я просне гола върху леглото и да попълни липсващите събития от онази нощ преди дванайсет години. Но тя не очакваше този отговор. Затова Темпъл хвана облечената й в ръкавица ръка и я поведе през множеството.
	— Възнамерявам да танцувам с теб.
	Тя беше в прегръдките му за по-малко от секунда, когато младият мъж осъзна, че идеята беше почти толкова лоша, колкото решението му да й подари ръкавици. Мара беше топла и ухаеща на лимон и толкова идеално се опираше на здравата му ръка, че той мигом забрави стъпките на танца и леко се препъна.
	Бързо се окопити, но тя забеляза непохватността му, както по-рано не й бе убягнала грациозността на движенията му. Срещна погледа му, очите й блестяха зад златистото творение на изкуството.
	— Кога за последен път си бил на бал?
	— Имаш предвид в истинска бална зала, на истински аристократичен прием? — Мара наклони глава, докато Темпъл направи ловък завой, за да не се блъсне с друга танцуваща двойка. — Повече от десет години.
	Тя кимна.
	— Дванайсет.
	Не му се понрави точността й, но не беше сигурен защо. Когато му се случваше да общува с елита на _висшето общество_, това най-често беше в залата на казиното, след поредния мач на ринга, когато бе доказал значимостта си с мускули и мощ. Той беше най-силният от тях. Най-могъщият.
	_Но вече не._
	Болната му ръка бе превързана пред гърдите, безчувствена и безсилна. И той ненавиждаше тази слабост отчасти заради жената в обятията му. Защото навярно никога вече нямаше да може да почувства кожата й с тази ръка. Косата й. И ако тя откриеше този нов негов недостатък, може би щеше да престане да го смята за истински мъж.
	Всъщност не би трябвало да го интересува, в крайна сметка след тази нощ той никога повече нямаше да я види.
	Нали точно това искаше.
	_Лъжа._
	— Разкажи ми за миналото — заговори тя и той съжали, че го бе сторила.
	Той не желаеше тя да се интересува от него. Не желаеше тя с такава лекота да привлича вниманието му. Да завладява мислите му.
	Да го кара да губи самообладание.
	— Едва ли сега е най-подходящото време за разговор.
	В красивите й очи проблесна насмешка и тя обходи с поглед танцуващите двойки около тях.
	— Защо, бързаш ли за някъде другаде?
	Тя беше изцяло във властта му. Можеше да й заповяда веднага да свали маската си. Той държеше в ръката си всички козове, а тя — нито един. И при все това имаше смелостта да го дразни. Дори сега, когато от унищожението я деляха минути, тя не свеждаше глава.
	Тази жена беше невероятна!
	— Бях принуден да посетя първия бал на дъщерята на един съсед.
	Розовите устни зад маската се извиха в закачлива усмивка.
	— Сигурно ти е доставило удоволствие. Да си принуден да изпълняваш превзетите стъпки на кадрила, за да изравняваш бройката между мъжете и жените, присъстващи на въпросния бал.
	— Моят баща ясно ми даде да разбера, че нямам избор — отвърна той. — Това е едно от задълженията на един бъдещ херцог.
	— И ти отиде.
	— Да.
	— И не ти хареса? С всички онези млади жени, изтърваващи носните си кърпички в краката ти, за да се спреш и да ги вдигнеш?
	Темпъл се засмя.
	— Значи затова са го правели?
	— Много стар номер, Ваша Светлост.
	— Аз мислех, че просто са непохватни.
	Белите й зъби блеснаха в усмивка.
	— Значи не ти е било приятно?
	— Всъщност не беше точно така — отвърна той и видя как върху устните й разцъфна любопитна усмивка. — Беше поносимо.
	Опашата лъжа. Той беше във възторг.
	Наслаждаваше се на всяка секунда от живота си на аристократ. Вълнуваха го задевките на младите момичета, постоянното им прехласване по красивия милорд. Изпитваше радост и гордост, че най-красивите жени на Лондон се борят за вниманието му.
	Той беше богат, умен и аристократ, тънещ в привилегии и слава.
	Как можеше да не харесва всичко това?
	— Сигурна съм, че знатните дами са били благодарни, задето толкова съвестно си изпълнявал дълга си.
	_Дълг._
	Думата отекна в него, избледняла като спомена, изчезнала ведно с титлата, когато той се бе събудил в онова окървавено легло. Темпъл впи очи в нейните.
	— Защо кръв?
	В очите й за миг се мерна смут, но сетне тя разбра. И се поколеба.
	Домът на един от най-влиятелните аристократи в Лондон наистина не беше място за подобна дискусия, особено когато бяха заобиколени от такава многолюдна тълпа. Но разговорът сякаш сам се натрапваше и той не можа да устои на изкушението да я притисне.
	— Защо просто не избяга? Защо трябваше да инсценираш смъртта си?
	Темпъл не беше сигурен, че тя ще отговори, но тя го стори:
	— Нямах намерение да ти стоварвам вината за моята смърт.
	Той очакваше всякакви възможни отговори, но не очакваше тя да излъже.
	— Дори и сега не желаеш да ми кажеш истината.
	— Разбирам защо не ми вярваш, но това е самата истина — рече Мара тихо. — Не биваше да решат, че съм мъртва. А само обезчестена.
	Темпъл не успя да сподави краткия си смях.
	— И какво очакваше всички да помислят? Що за перверзии съм правил?
	— Чувала съм, че в тези случаи има кръв — отвърна Мара съвсем сериозно.
	Веждите му се извиха над маската.
	— Но не чак толкова много.
	— Да, разбрах го, когато те обвиниха в убийство — промърмори младата жена.
	— Навярно е имало поне…
	Темпъл се замисли за онази сутрин.
	— Почти пинта*.
	[* Английска мярка за течности — 1 пинта е равна на 0,568 л. — Б.пр.]
	Сега вече Темпъл искрено се засмя.
	— Една пинта свинска кръв.
	Мара също плахо се усмихна.
	— Но аз изкупих вината си с грижи за Лавендър.
	— Значи се е предполагало, че ще те обезчестя. — Темпъл замълча. — Но не съм го направил.
	Тя подмина думите му.
	— Освен това не очаквах, че толкова дълго ще спиш. Упоих те, за да те задържа в стаята достатъчно дълго, че да те забележат прислужниците. Постарах се да се уверя, че поне две от тях ще те видят. — Тя срещна погледа му. — Но се кълна, че мислех, че ще си изчезнал, преди някой да те намери.
	— Помислила си за всичко.
	— Но се престарах.
	Той долови съжаление в гласа й. В този миг музиката секна и Мара мигом пусна ръцете му. Темпъл се запита дали съжаляваше заради действията си, за последствията от своята постъпка или за отмъщението, което той й бе обещал?
	Запита се дали съжаляваше заради себе си, или заради него.
	Но не успя да попита, защото тя отстъпи назад и се сблъска с някакъв мъж, който се възползва от възможността добре да я огледа.
	— И това ако не е боксьорката от „Падналия ангел“! — похотливо се ухили маската.
	— Намери си друг обект за възхищение — озъби се Темпъл.
	— Стига, Темпъл. — Мъжът повдигна маската си, разкривайки се като Оливър Денсмор, краля на идиотите контета, същия, който предлагаше пари на Мара, когато тя беше на ринга в „Ангела“. — Със сигурност можем да се споразумеем. Не можеш вечно да я държиш за себе си. — Обърна се към Мара. — Ще ти платя двойно. Тройно.
	Здравата ръка на Темпъл се сви в юмрук, но тя заговори, преди той да го забие във физиономията на безсрамника.
	— Не можете да си позволите толкова пари, сър.
	Денсмор противно се изкикоти и отново надяна маската си.
	— Сигурно си струваш главоболията.
	Той подръпна една от златистокестенявите къдрици на Мара и изчезна в тълпата, оставяйки Темпъл да кипи от гняв. Тя сама се бе защитила.
	Защото не вярваше, че той ще я защити.
	Защото той се бе заклел да направи точно обратното.
	— Знам, че не желаеш да го чуваш, но смятам, че въпреки това съм длъжна да го кажа — продължи Мара разговора, сякаш никой не ги бе прекъснал. — Аз наистина много съжалявам.
	— Ти се държиш, сякаш нищо не се случи току-що, сякаш дори не го е имало.
	Тя замълча.
	— Онзи мъж? Така е най-добре, не смяташ ли?
	— Не.
	Темпъл смяташе, че е най-добре за Денсмор да се озове пльоснат в някоя канавка. В този момент най-много му се искаше да догони мерзавеца в тълпата и да го изпрати точно там, където му беше мястото.
	Мара внимателно го погледна, през прорезите на маската красивите й очи бяха ясни и искрени.
	— Той се отнесе с мен като с лека жена.
	— Именно.
	Младата жена наклони леко глава.
	— Нима целта не е точно това?
	Господи, той се чувстваше като пълен негодник. Не можеше да постъпи така с нея.
	— Във всеки случай — отново подхвана партньорката му по танц, неподозираща за връхлетелите го мисли. — Аз наистина съжалявам.
	Ето че сега тя му се извиняваше, сякаш той не й бе дал един куп причини да го ненавижда. Поне стотина.
	— Естествено, разбирам, че това не е оправдание — не се отказваше Мара, — но аз бях дете и допуснах грешки, и ако тогава знаех…
	Гласът й замря. _Нямаше да го направя._
	Не, той може и да не желаеше да слуша извиненията й, но определено искаше да чуе, че тя би постъпила по друг начин, ако можеше да върне времето. Че щеше да му върне живота.
	— Ако тогава знаеше…? — не можа да се сдържи да не попита Темпъл.
	— Нямаше да използвам теб, но въпреки това пак щях да те приближа през онази вечер. — Гласът й прозвуча нежно, сякаш в тази бална зала бяха само те двамата, а не заобиколени от половин Лондон. — И пак щях да избягам.
	Това заявление би трябвало да го ядоса. Той би трябвало да се почувства отмъстен. Думите й би трябвало да разсеят и последните му съмнения относно плана му за вечерта. Но не стана така.
	— Защо?
	Мара погледна към стената с множество врати, водещи към градините в имението на семейство Лейтън. Няколко бяха открехнати, за да влиза свеж въздух, и тя се отправи към тях.
	— За кое от двете питаш?
	Той я бе последвал, сякаш вързан на каишка.
	— Защо щеше да ме приближиш?
	Тя едва забележимо се усмихна.
	— Ти беше красив, непочтителен и дързък. И аз те харесах. И някак си, въпреки всичко случило се, все още те харесвам.
	_Харесвам_ беше най-безобидната и слаба дума. И ни най-малко не описваше чувствата й към него. Нито неговите към нея.
	— А защо избяга? — не се сдържа Темпъл.
	_Кажи ми истината_ — мислено я призова той. — _Довери ми се._
	Не че тя щеше да го направи.
	— Защото се страхувах, че баща ти прилича на моя.
	Думите й му подействаха като удар под лъжичката, бърз и точен, от тези, които те карат да видиш ярки звезди посред бял ден. Блестящи и болезнени като истината.
	Тя е била на шестнайсет и предопределена да се омъжи за мъж три пъти по-стар от нея. Мъж, чиито три предишни жени бяха постигнати от печална съдба. Един мъж, който смяташе онзи мръсник, баща й, за един от най-близките си приятели.
	Мъж, чийто син беше непоправим развратник, дори на осемнайсет.
	— Никога нямаше да му позволя да те нарани — заяви Темпъл.
	Тя се извърна към него, очите й бяха пълни със сълзи.
	Той щеше да я закриля от минутата, в която я бе срещнал. Щеше да намрази баща си, задето бе негова.
	— Аз не го знаех — промълви тя тихо, със съжаление в гласа.
	Тя е била ужасена. Но въпреки това е била силна.
	Избрала е непознатия живот пред този с мъж, който можеше да се окаже същият зъл и безчувствен старик като баща й.
	Темпъл беше случайна жертва.
	Грациозна и изящна, Мара застина в самия край на балната зала, втренчила поглед във вратите, водещи към тъмнината. Метафората не му убягна. Беше друго време. И друга заплаха. Друг момент, разбулващ прекалено много за Мара Лоу. И тя повече не се страхуваше от очакващата я тъмнина.
	Тя бе живяла дванайсет години в тъмнина.
	Също като него.
	Исусе. Вече нямаше значение как се бяха озовали тук. Колко различни са били пътищата им, довели ги дотук.
	_Двамата бяха еднакви._
	Темпъл се протегна към нея и нежно изрече името й. Не беше сигурен какво следва. Не знаеше какво да каже или направи. Знаеше единствено, че иска да я докосне. Пръстите му се сключиха около пристегнатата в коприна китка, но тя мигом се изскубна с едно плавно и изящно движение.
	И се насочи към вратите.
	А той я остави да си отиде.

	* * *

	Навън беше много студено и Мара съжали, че не се бе досетила да вземе пелерината, преди да напусне балната зала. Но вече не можеше да се върне.
	Обви плътно ръце около гърдите си, убеждавайки се, че й е било и по-студено, и по-зле. И това беше самата истина. Беше свикнала със студа. Разбираше го. Можеше да се бори с него.
	Това, с което не можеше да се бори, беше топлината на Темпъл.
	_Никога нямаше да му позволя да те нарани._
	Младата жена пое дълбоко дъх, забърза надолу по стълбите към тъмните градини на имението Лейтън и потъна сред пейзажа, благодарна на небесата за сенките. Не след дълго облегна гръб на един стар дъб и зарея поглед към звездите, питайки се как се бе озовала тук, на това място, в тази рокля. С този мъж.
	Един мъж, срещу когото я бе изправила съдбата.
	С когото животът й бе преплетен.
	_Завинаги._
	В очите й напираха сълзи, докато Мара дълбоко дишаше. Дъхът излизаше на облачета от устата й на чезнещата светлина откъм балната зала и тя потръпна от студ, чудейки се какво следва сега. Искаше той да изпълни плана си, да свали маската й и да приключи с това, за да може да го мрази, да го обвинява и да продължи с живота си.
	Да свикне да живее без него.
	Как за толкова кратко време той бе станал толкова жизненонеобходим за нея? Как бе успял толкова много да се промени? Как можа да й каже такива неща, да бъде толкова добър и нежен? Та нали неотдавнашното им запознанство бе започнало с неговата клетва да я погуби? Как се случи така, че тя започна да му се доверява?
	_И как се получи така, че той беше единственият човек, когото бе заставена да предаде?_
	Сякаш призован от коварната мисъл, брат й се появи от мрака.
	— Това се казва случайност.
	Мара отстъпи в сенките, по-далече от него.
	— Откъде разбра, че ще бъда тук?
	— Проследих те от приюта. Видях го как дойде да те вземе — отвърна Кит. Беше небръснат, а очите му безумно святкаха. — Двамата сте много красива двойка.
	— Няма такова нещо.
	Той остана мълчалив за миг, после каза:
	— Ами ако татко те бе сгодил за него? Тогава може би нямаше да се забъркаме в тази каша.
	Въпросът я жегна. Ами ако…
	Ако получаваше по шилинг всеки път когато си бе задавала този въпрос, щеше да бъде най-богатата жена в Лондон.
	Но думите не помагаха. Само ти пълнят главата с напразни мечти.
	Но при все това не можеше да ги пропъди. _Ами ако._
	Ами ако се бе омъжила за него, за онзи красив млад маркиз с лукава усмивка, който я целуваше така, сякаш беше единствената жена на света? Ами ако се бяха оженили и бяха изградили общ живот, изпълнен с деца и домашни любимци, с целувки и глупави интимни закачки — доказателство, че двамата са създадени един за друг?
	_Ако се бяха обикнали?_
	Любов.
	Мара няколко пъти мислено повтори думата.
	Дори сега тя разбираше тази дума различно от другите хора. Не така, както когато бе мечтала за нея като дете. Когато бе тъгувала за нея през онзи ужасен месец преди сватбата. Когато бе плакала, заровила лице във възглавницата, и бе страдала заради отсъствието на любовта между нея и стария й годеник.
	Но сега… сега тя обичаше. И беше тежко. И мъчително.
	И тя искаше любовта да изчезне.
	Искаше да престане да я изкушава с мечти за един друг живот. Подобни фантазии бяха опасни — най-краткият път към болката, душевните терзания и разочарованието. А тя живееше в реалността. Никога в мечтите.
	И въпреки това мисълта за онзи младеж отпреди дванайсет години… за днешния мъж…
	За живота, който биха могли да имат… ако всичко беше различно.
	— Получи ли писмото ми?
	Мара кимна, заля я гореща вълна на вина. Кит беше тук. Темпъл някъде съвсем наблизо. Дори разговорът с брат й сега й се струваше предателство към мъжа, който бе започнал да означава толкова много за нея.
	— Ти разбираш защо се нуждая от помощта ти — рече Кит и пристъпи по-близо. Гласът му беше толкова добър, без следа от гнева, несъмнено бушуващ в гърдите му. — Трябва да напусна Лондон. Ако онези мръсници ме открият…
	Но те не бяха мръсници. Те бяха най-преданите хора, които някога тя бе срещала. А Темпъл — той имаше право да е гневен. Тя бе откраднала живота му преди всички онези години, а Кит едва не му го бе отнел отново.
	— Мара — заговори Кит, като отглас от баща й. — Аз го направих заради теб.
	И в този миг тя го възненавидя, своя по-малък брат, когото някога толкова много бе обичала. Възненавидя го заради неговата импулсивност, заради безразсъдството и глупостта му. Възненавидя го заради неговия гняв. Заради неговата студенина. Заради направения от него избор, отразил се и на двамата. Точно той бе превърнал живота й в тази сложна, непоносима бъркотия.
	— Нима не разбираш, че той ти причини това? — попита Кит с мазен глас. — Херцога убиец. Той те превърна в проститутка и те насъска срещу мен.
	Навярно в началото на тази история Мара щеше да се съгласи с брат си, но не и сега.
	Незнайно как, докато Темпъл наставляваше момчетата в дома, че отмъщението невинаги е отговорът, опази Лавендър от сигурна смърт и спаси Мара от нападателите, тя го бе обикнала.
	И с тази любов той я бе освободил.
	— Да не мислиш, че не го забелязвам? Колко си прехласната по него? — Кит се приближи към нея, в тона му прозвуча нескрито отвращение. — Виждам как го гледаш. Виждам как той те притежава, как те управлява като кукла на конци. Теб не те е грижа, че той ми отне всичко.
	Наистина не я беше грижа. Интересувате я само, че Темпъл беше отмъстен. Че той най-после можеше да води живота, който му бе отреден, със съвършена съпруга, съвършени деца — всичко, което му се полагаше от деня на раждането му и което тя му бе отнела.
	Единственото, което тя можеше да му даде.
	В очите й запариха сълзи.
	— Върви си, Кристофър. — Мара съзнателно го нарече с пълното име, той вече отдавна не беше дете. И тя повече нямаше да му позволи да я обвинява за всичко. — Ако те хванат, ще те накажат.
	— И ти няма да ги спреш.
	Не, дори и да можеше.
	— Няма.
	Той я мразеше, виждаше го в очите му.
	— Нуждая се от пари.
	Винаги пари. Парите винаги са били най-важното за него. Младата жена поклати глава.
	— Нямам пари за теб.
	— Лъжеш! — изсъска брат й и заканително направи крачка към нея. — Криеш ги от мен.
	Тя отново поклати глава. Казваше му истината.
	— Нищо не ти дължа.
	Всичко, което имаше, принадлежеше на сиропиталището. А останалото… на Темпъл.
	За този човек нямаше нищо.
	— Ти ми го дължиш. Заради всичко, което изстрадах. Заради това, че продължавам да страдам.
	Мара за пореден път поклати глава.
	— Нищо не ти дължа. Дванайсет години се опитвах да се убедя, че тогава постъпих правилно. Мислех, че съм те наранила. Че аз съм те превърнала в човека, който си сега. Но не съм. Момчетата порастват. Мъжете правят своя избор. И смятай, че ти е провървяло, задето не крещя с цяло гърло, докато не дотича половин Лондон и те намери.
	Кит застина.
	— Няма да го направиш.
	Тя си спомни Темпъл, неподвижен и ранен върху масата в стаята му в „Ангела“. Спомни си как се бяха стегнали гърдите й, а сърцето й бясно туптеше и колко бе ужасена, че той няма да се събуди.
	Само сантиметър по-наляво или надясно и Кит щеше да убие човека, когото тя обичаше.
	— Няма да се поколебая.
	Гневът му най-сетне избухна.
	— Значи все пак ти си неговата курва!
	Де да беше толкова просто. Мара не трепна, повече от никого нямаше да се страхува.
	Кит почувства решителността й и захленчи:
	— Знаеш, че ти също си правила грешки.
	— И всеки ден плащам за тях.
	— Виждам. С красивата си копринена рокля, пелерината, подплатена с хермелин, и златната маска — процеди той. — Сигурно ти е много трудно с всички тези лишения!
	Брат й, изглежда, бе забравил какво я чакаше, за наказанието, което щеше да понесе заради неговите престъпления.
	— Плащам за своите грешки всеки божи ден, откакто избягах. И още повече, откакто се върнах. Ти имаш късмет, че ще поема цялата вина и наказанието за нашите общи грехове. Както и за твоите.
	— Нямам нужда от твоята закрила.
	— Не — сряза го тя. — Ти имаш нужда само от моите пари. — Той се скова при думите й. Мара знаеше, че няма избор, че трябва да му го заяви съвсем ясно и открито, за да я разбере. — Би трябвало да те издам на него. Ти едва не го уби.
	— Жалко, че не го направих.
	Тя въздъхна.
	— Защо? Той никога не ни е причинил зло. Той беше невинната жертва в цялата тази история.
	При това единствената.
	— Невинна? — избухна Кит. — Та той те погуби!
	— Ние го погубихме! — извика Мара.
	— Той го заслужаваше! — Гласът на Кит се извиси в писък. — А приятелчетата му ми отнеха всичко до последното пени!
	На двайсет и шест и все още дете.
	— Заедно и с моето последно пени, братко. — Той застина. — Те не са те принуждавали да залагаш.
	— Но не ме и спряха. Те заслужават това, което получиха.
	— Не. Не го заслужават. _Той_ не го заслужава.
	— Той те настрои срещу мен! Срещу мен, който през всички тези години пази твоята тайна. А сега ти избираш него, а не мен.
	Бог й бе свидетел, наистина беше вярно. Тя бе избрала Темпъл пред всичко останало.
	_Но това не означаваше, че той ще бъде неин._
	В този миг я прониза жал към Кит — за живота, който бе водил, че не успяха да се защитят един друг. Да се подкрепят. И в сърцето си оплака брат си, онзи весел, обичлив юноша, какъвто някога беше, който й бе намерил една пинта свинска кръв и бе накарал прислужниците да прекосят обширните земи на Уайтфон Аби, за да я видят заедно с Темпъл, преди да се престори, че е била обезчестена.
	Преди да погуби един човек, който никога не го бе заслужавал.
	Мара потръпна в нощта и прокара облечените в копринени ръкавици ръце по раменете си, ала не можа да прогони студа, навярно защото идваше отвътре. И в тази минута, съкрушена от безмерна тъга, тя бръкна в плетената си чантичка и извади последните пари, които имаше. Остатъка от спестяванията й, с които се надяваше да стигне до Йоркшър. Да започне отначало.
	Подаде монетите на брат си.
	— Ето, вземи. Ще стигнат, за да заминеш от Британия. — Той презрително изсумтя, когато видя скромната сума, и Мара го намрази още по-силно. — Никой не те насилва да ги вземеш.
	Кит дълго мълча, после попита:
	— Значи това е всичко?
	Мара преглътна сълзите си, уморена от този живот, от необходимостта постоянно да бяга и да се крие. От това, че бе принудена да живее в сянката на своето минало.
	Една част от нея се бе надявала, че с тези пари ще може да си купи свободата. Те може би щяха да изпратят Кит надалече и ще й дадат възможност за нещо друго. За нещо повече.
	_Темпъл._
	— Да, това е всичко.
	Брат й се стопи в мрака, откъдето бе дошъл.
	Заля я вина, но не заради Кит. Нито заради неговото бъдеще. Тя му бе дала пари и шанс за нов живот. Но с тази своя постъпка бе лишила Темпъл от справедливо отмъщение.
	И някак си това беше най-лошо от всичко останало.
	Тя го бе предала.
	И наистина го чувстваше като предателство, макар да стоеше тук в очакване на неговото отмъщение. Макар да знаеше, че би трябвало да го мрази и да му желае злото, задето бе превърнал това отмъщение в най-важната цел в живота си, въпреки че през цялото време се бе отнасял към нея с доброта, каквато не бе видяла от никой друг.
	Ако това беше любовта, тя не я искаше.
	След като брат й си тръгна, Мара дълго остана седнала върху ниската дървена пейка, чувствайки се безкрайно самотна. Тази нощ тя щеше да изгуби брат си, сиропиталището и живота, който бе изградила. Маргарет Макинтайър щеше да се присъедини към Мара Лоу, прокудена от обществото, от света, който познаваше.
	Но всичко това нямаше никакво значение. Сега можеше да мисли само за едно — тази нощ тя ще изгуби Темпъл.
	Ще му върне живота, за който бе роден — знатна съпруга, аристократични деца, идеалното наследство. Ще му даде живота, който винаги бе искал. За който бе мечтал.
	Но ще изгуби него.
	И това би трябвало да е достатъчно наказание.

	* * *

	Тя беше прекрасна.
	Темпъл стоеше в тъмнината и я наблюдаваше, докато седеше на ниската пейка, изрязана от ствола на дървото. Изглеждаше така, сякаш бе изгубила най-добрия си приятел.
	И навярно беше точно така.
	В крайна сметка в мига, в който даде на Кристофър Лоу жалките монети от чантичката си, за да го отпрати от Англия, тя бе изгубила брата, когото обичаше, единствения човек, който знаеше цялата й история.
	История, заради която Темпъл би сринал до основи цял Лондон.
	Би трябвало да я ненавижда. Би трябвало да е бесен, задето бе помогнала на Лоу да избяга. Че го бе оставила да потъне в нощта, вместо да го предаде в ръцете му. Та този човек се бе опитал да го убие!
	И при все това, докато я наблюдаваше, замръзнала и самотна в градините на семейство Лейтън, Темпъл не можеше да я ненавижда. Защото някак си всред цялата тази лудост той я разбираше.
	Съзираше душата й в нейната горда стойка, докато седеше сама, вцепенена и неподвижна, потънала в мисли за миналото. Виждаше я в начина, по който владееше всяко свое действие. Тя нито за миг не се бе огънала пред него от онази тъмна нощ, променила живота и на двамата.
	Мара смяташе, че заслужава тъгата. Самотата. Мислеше, че сама си ги е навлякла.
	_Точно същото мислеше той за себе си._
	Исусе. Той не просто я разбираше.
	Той я обичаше. Думите дойдоха като удар, изненадващ, силен и съкрушителен като самата истина. Той я обичаше.
	Цялата — и онова момиче, което го бе погубило и някак едновременно го бе освободило, и жената, която седеше сега пред него, силна като стомана, въплъщаваща всичко, за което някога бе копнял.
	През всичките тези години той си бе представял живота, който можеше да води. Съпругата. Децата. Наследството. През всичките тези години той бе мечтал да бъде част от аристокрацията — могъщ, знатен и безспорен.
	И нито веднъж не му бе хрумнало, че всичко това ще бледнее пред тази жена и живота, който можеше да има с нея.
	Той щеше да я спаси от баща си. Любовта му щеше да е по-истинска. По-силна. С повече страст. Щеше да я закриля. Щеше да я чака.
	Естествено, разбираше, че това беше грешно. И скандално. Но той щеше да чака до деня, когато баща му умре, и щеше да се ожени за нея. И щеше да й покаже живота, който заслужаваше.
	Животът, който и двамата заслужаваха.
	Мара въздъхна в мрака и той долови печал във въздишката. Долови дълбоко, мъчително съжаление.
	Дали съжаляваше, задето не си бе тръгнала заедно с брат си? Че не се бе възползвала от възможността да избяга, преди Темпъл да я погуби?
	Да я погуби. Някак си тази цел се бе стопила в тъмнината.
	Беше чакал прекалено дълго. И беше започнал да я опознава. Да я разбира. Да я вижда.
	И сега младият мъж искаше само едно — да я отведе у дома и да я люби, докато и двамата не забравят миналото. Докато не започнат да мислят само за бъдещето. Докато тя не му се довери дотолкова, че да му сподели мислите си, радостта си, своя свят.
	Докато не стане изцяло негова.
	Беше време да започне всичко отначало.
	Темпъл излезе от тъмнината. Пристъпи в нейната светлина.
	— Сигурно си замръзнала.
	Тя ахна, вдигна глава и очите й го откриха на малката поляна. Скочи на крака.
	— От колко време стоиш там?
	— Достатъчно дълго.
	_За да видя как ме предаде._
	_И да осъзная, че те обичам._
	Тя кимна и обгърна раменете си с ръце. Беше замръзнала. Той съблече сакото си и й го подаде. Мара поклати глава.
	— Не. Благодаря.
	— Вземи го. Омръзна ми да гледам как трепериш от студ.
	Тя отново поклати глава.
	Темпъл го хвърли върху пейката.
	— В такъв случай нито един от двамата няма да го използва.
	За един дълъг момент той помисли, че Мара няма да го вземе. Но тя действително трепереше от студ, а и не беше глупава. Наметна сакото през раменете си, а Темпъл се възползва от движението, за да се приближи до нея и да я загърне с огромното сако. Зарадва се, че тя се сгуши в топлината на дрехата. В неговата топлина.
	Темпъл искаше завинаги да я обвие с топлината си.
	Двамата дълго стояха мълчаливо. Уханието на лимон го обгръщаше, неустоимо го изкушаваше.
	— Иска ми се по-скоро да приключиш с това — внезапно изрече тя, нарушавайки тишината.
	В гласа й прозвучаха гняв и безпомощност.
	Той наклони глава.
	— С кое?
	— Със свалянето на моята маска. Заради това съм тук, нали?
	Разбира се, че беше заради това. Но сега…
	— Още няма полунощ.
	Мара тихо се засмя.
	— Със сигурност не е нужно да спазваш някакъв ритуал. Ако свалиш маската ми по-рано, ще мога да си тръгна, а ти ще заемеш полагащото ти се положение на влиятелен херцог в обществото. Достатъчно дълго си чакал за това.
	— Дванайсет години — уточни той, докато внимателно я наблюдаваше. Видя отчаянието в очите й. — Още един час няма значение.
	— А ако ти кажа, че за мен има?
	Погледът му се плъзна по лицето й.
	— Ще попитам защо изведнъж си толкова нетърпелива да бъдеш разобличена?
	— Уморих се чакам. Уморих се да стоя нащрек, докато решиш съдбата ми. Уморих се да властват над мен.
	Темпъл едва сдържа смеха си. Мисълта, че имаше някаква власт над нея, беше пълно безумие. Всъщност тя бе тази, която напълно бе завладяла мислите му. Която заплашваше спокойния му, подредения му живот. Която го бе превърнала в хаос.
	— Аз ли властвам над теб?
	— Разбира се, че го правиш. Ти ме следиш. Купуваш ми дрехи. Вмъкна се в живота ми. В живота на моите повереници. И ме застави…
	Гласът й пресекна.
	— Заставих те… — подкани я той.
	За миг Темпъл си помисли, че тя ще му признае любовта си. И осъзна, че отчаяно го искаше.
	Мара остана мълчалива. Разбира се. Защото тя не го обичаше. За нея той беше средство за постигане на целта. Както и тя за него. Или по-скоро такава беше в началото.
	Обзе го гняв. Отчаяние. Как бе допуснал това да се случи? Как бе допуснал да изпитва чувства към нея, въпреки че двамата водеха война и тя се бореше срещу него? Как бе забравил причината да са заедно? Това, което тя бе направила?
	И защо вече не му пукаше за миналото?
	Боецът в него не се стърпя.
	— Знам, че той беше тук, Мара — рече той и видя смайването, което се изписа върху лицето й. — Ще го отречеш ли? — попита след секунда.
	— Не.
	— Добре. И това е нещо.
	_Кажи ми истината_ — мислено я призова Темпъл. — _Поне веднъж, откакто проклетата съдба ни събра отново, ми кажи нещо, в което мога да повярвам._
	Сякаш го бе чула, тя проговори:
	— В нощта, когато те открих, дойдох при теб заради Кит.
	Темпъл отчаяно погледна към небето.
	— Знам това — отвърна. — За да си върнеш проиграните от него пари.
	Мара решително поклати глава.
	— Не и заради това, което мислиш. Когато открих сиропиталището, реших да приема самоличността на Маргарет Макинтайър, тогава това ми се струваше най-лесният начин. Всички уважават вдовицата на войник. Това не предизвиква въпроси. — Тя замълча за миг. — Но нито една банка нямаше да ми позволи да си открия собствена сметка без съпруг.
	— Има много жени, които имат достъп до банкови сметки.
	Мара кисело се усмихна.
	— Не и жени с фалшива самоличност. Не можех да рискувам да ми задават неудобни въпроси.
	Темпъл започна да разбира.
	— Кит е бил твоят банкер.
	— Да, той държеше всичките пари. Първоначалните дарения, парите, които плащаха бащите аристократи, които оставяха при нас своите извънбрачни деца. Всички средства.
	Темпъл дълбоко издиша. Гневът и отчаянието му се стопиха.
	— И той ги е проиграл.
	Тя кимна.
	— До последното пени.
	— И ти отчаяно си искала да си върнеш тези пари.
	Мара сви рамене.
	— Момчетата се нуждаят от тях.
	Защо не му бе разказала всичко това?
	— Нима мислиш, че щях да позволя те да гладуват?
	— Не знаех. — Тя се поколеба. — Ти беше много сърдит.
	Темпъл закрачи между дърветата, накрая отпусна длан върху ствола на едно от тях, с гръб към нея. Тя беше права, разбира се, но при все това думите й го засегнаха.
	— Аз не съм някакво проклето чудовище!
	— Но аз не го знаех! — опита се тя да обясни, а той рязко се извърна с лице към нея.
	— Дори ти си мислила за мен като за Херцога убиец. Дори ти!
	Обзе го огромно разочарование. Тя би трябвало да го познава, да го разбира. По-добре от всеки друг. Та тя знаеше, че той не е убиец. Би трябвало да прозре, че всичко беше лъжа.
	Но тя също се бе съмнявала в него.
	Искаше му се да изреве от безсилие.
	Тя разбра. Вдигна ръка, за да го спре.
	— Не, Темпъл.
	Още лъжи. Но той не се сдържа и попита:
	— Тогава защо?
	Мара разпери широко ръце.
	— Ти ми каза, че нищо, казано от мен…
	Думите изведнъж изплуваха в съзнанието му — тя стоеше на онзи подиум в пробната на мадам Ебер, а той бе изпълнен с гняв към нея.
	— Господи. Казах ти, че нищо, казано от теб, не може да ме застави да ти простя.
	Мара кимна.
	— И аз ти повярвах.
	Темпъл шумно издиша.
	— Тогава аз също го вярвах.
	— Освен това една част от мен вярваше, че съм длъжна да платя за греховете на брат си. Аз го превърнах в това, което е сега, както превърнах и теб в настоящия Темпъл — продължи младата жена. — През онази нощ изоставих и двама ви и несъмнено баща ми жестоко го е наказал, както Лондон е наказал теб. — Гласът й се снижи до шепот. — Изглежда, моите грешки нямат край.
	Темпъл дълго остана мълчалив.
	— Това са пълни глупости! — изведнъж отсече.
	— Моля? — стъписа се Мара.
	— Ти за нищо не си виновна. Ти си спасила себе си. Момчето е направило своя избор.
	Тя поклати глава.
	— Моят баща…
	— Твоят баща е най-големият мръсник на земята и ако не беше мъртъв, с огромно удоволствие щях да го убия! — прекъсна я Темпъл. — Но той не е бил господ. Не е сътворил брат ти от глина и не му е вдъхнал живот. Греховете на брат ти са негови, единствено негови. — Темпъл замълча, докато думите му отекваха в мрака. Сетне додаде: — Както и моите.
	Мара упорито тръсна глава и пристъпи към него.
	— Не е така. Ако не те бях упоила. Ако не те бях оставила. Ако се бях върнала…
	— Ти също не си господ. Ти си просто една жена. Както аз съм просто един мъж. — Той рязко издиша. — Ти не си ме направила такъв, какъвто съм сега. Ние двамата забъркахме тази каша.
	В тъмнината очите й бяха влажни и блестящи и Темпъл искаше да я прегърне. Да я докосне. Да я отведе у дома и да я направи своя.
	Но не го стори.
	— Искам само всичко да приключи — рече вместо това.
	Тя кимна.
	— Аз също. И това е напълно възможно. Времето настъпи.
	Мара имаше предвид свалянето на маските. И навярно наистина времето бе настъпило. Господ му е свидетел, че той бе чакал прекалено дълго, за да си върне живота — този живот, който му бе обещан от раждането. Живота, който обичаше и който толкова мъчително му липсваше.
	Но докато се взираше в нея, всичко това бе изчезнало, пометено от тази жена, която го притежаваше по един удивителен, непостижим начин. Той вдигна ръка и бавно плъзна длан по бузата й в нежна милувка. Тя се облегна на дланта му, а той прокара палец по устните й, задържа го върху тях.
	Нещо се бе случило.
	Младият мъж прошепна името й, което прозвуча като молитва в мрака.
	— Не мога — промълви.
	В очите й заблестяха сълзи, издаващи обзелия я смут.
	— Защо не? — объркано попита.
	_Защото те обичам._
	Темпъл поклати глава.
	— Защото мисълта за отмъщение вече не ме блазни. Не и ако това ще ти причини болка.
	Мара притихна под ласката му и той видя по лицето й да се сменя калейдоскоп от емоции, преди да посегне към дланта му. Той я отдръпна, преди тя да успее да я улови, и я пъхна в джоба си.
	Извади банков чек, този, който смяташе да й даде, след като свали маската й. Този, който щеше да й даде сега. Този, който ще освободи и двама им от това странно, болезнено положение. Подаде й го.
	Веждите й се смръщиха, докато поемаше листа в ръка, опитвайки се да го прочете.
	— Какво е това?
	— Дългът на брат ти. Той е свободен от всичките си задължения, без никакви условия.
	— Не сме се разбирали така — възрази Мара.
	— Въпреки това аз ти го давам.
	Тя вдигна поглед към него, в очите й се четеше тъга и още нещо. Нещо, което той не очакваше. Гордост. Мара отново тръсна глава.
	— Не.
	— Вземи го, Мара — настоя той. — Твой е.
	Тя отново тръсна глава и повтори:
	— Не. — Сгъна внимателно чека и го скъса на две, после още на две, после още на две.
	Какво, по дяволите, правеше? Тези пари можеха да спасят сиропиталището десет пъти. Стотици. Темпъл я наблюдаваше как продължава да къса чека, докато не останаха само малки късчета, които тя хвърли върху заснежената земя.
	Сърцето му бумтеше в гърдите, докато наблюдаваше как малките бели квадратчета бавно се посипаха върху ботушите му.
	— Защо го направи?
	Тя се усмихна тъжно в тъмнината.
	— Нима не разбираш? Повече нищо няма да взема от теб.
	При тези думи сърцето му заби толкова силно, че той имаше чувството, че ще изхвръкне от гърдите му. Протегна ръце към нея, искаше да я притисне в прегръдките си. Да я люби така, както тя заслужаваше. Както и двамата заслужаваха.
	Мара му позволи да я прегърне и устните им се сляха в дълга, опияняваща целувка, която секна дъха му и го изпълни с желание. Темпъл искаше да я вдигне на ръце и да я отнесе далече от тук и мислено прокле болната си ръка, която го лишаваше от това щастие.
	Вместо това я притегли по-близо към себе си, наслаждавайки се на усещането на устните й, на аромата на лимон, обвил и двамата, на нежното обещание на пръстите й, заровени в косата му. Завладя устните й със страст, която я накара да застене от удоволствие, забравила за всичко в обятията му. Чак тогава Темпъл я пусна и се изпълни с радостен трепет, когато Мара удивено докосна с върховете на пръстите устните си, сякаш никой и никога не я бе целувал така.
	Като че ли не знаеше, че сега той вечно ще я целува така.
	Отново се протегна към нея, името й вече напираше на устните му. Той изгаряше от нетърпение да й разкаже как ще я целува оттук насетне, ала Мара отстъпи назад и рече:
	— Не.
	Той бе чакал дванайсет години. Не желаеше да чака нито миг повече.
	— Ела у дома с мен — промълви Темпъл и ръката му отново я потърси, завладян от желание. — Време е да поговорим.
	Всъщност беше време да действат, не само да говорят. Беше му дошло до гуша от разговори.
	Ала Мара се отдръпна още по-назад, клатейки глава.
	— Не.
	Темпъл долови нещо твърдо в гласа й. Нещо непоколебимо.
	Нещо, което никак не му хареса.
	— Мара — подхвана той.
	Ала тя вече се бе извърнала.
	— Не.
	Думата прозвуча като шепот в мрака, в който тя изчезна за втори път тази нощ.
	Оставяйки го сам и изпълнен с болка.


>	Глава 17

	— Май си изгубил сакото си.
	Темпъл пресуши третата чаша шампанско и я замени с пълна от подноса на минаващия лакей, без да обръща внимание на неканения събеседник. Вместо това насочи поглед към тълпата гости и двойките, въртящи се във вихъра на танца. Всеобщата възбуда се покачваше с напредването на времето, а виното се лееше като река.
	— Освен това, изглежда, си изгубил и дамата си за вечерта — додаде Чейс.
	Темпъл отново отпи щедра глътка от пенливата течност.
	— Знам, че не си тук.
	— Боя се, че не съм плод на въображението ти.
	— Казах ти да стоиш по-далече от делата ми.
	Очите на Чейс се разшириха зад черното домино, същото като на Темпъл.
	— Бях поканен.
	— Досега това никога не ти е пречило да избягваш подобни приеми. Какво, по дяволите, правиш тук?
	— Не мога да пропусна твоя звезден миг.
	Темпъл се извърна и погледът му отново обходи залата.
	— Ако те видят с мен, хората ще започнат да задават въпроси.
	Чейс сви рамене.
	— Ние сме с маски. Освен това само след няколко минути вече няма да бъдеш скандална особа. Това е великата нощ, нали? Завръщането на херцог Ламонт?
	Предполагаше се, че ще бъде. Но някак си всичко се бе развило не според очакванията му и той се бе оказал в градината насаме с жената, която от дванайсет години беше мишена на гнева му… И изведнъж бе осъзнал, че повече не жадува за отмъщение.
	Ала не беше само това.
	Докато се взираше в Мара, той бе видял съвсем друга жена. Жена, която бе обикнал. Която бе обикнал толкова силно, че дори не изпита гняв, когато тя даде пари на брат си и го остави да изчезне в мрака.
	Вълнуваше го само това, че тя също си бе тръгнала.
	Защото той искаше да я върне.
	Искаше я в живота си. На всяка цена.
	_Господи._
	— Казах ти да ме оставиш на мира.
	— Колко драматично — рече Чейс. От гласа му направо капеше сарказъм. — Знаеш, че не можеш вечно да ме избягваш.
	— Мога да опитам.
	— Ще помогне ли, ако се извиня?
	Темпъл се изненада. Чейс никога не се извиняваше.
	— Смяташ ли да го направиш?
	— Да си призная, идеята не ме привлича особено.
	— Всъщност това не ме интересува.
	Чейс въздъхна.
	— Добре. Извинявам се.
	— И за какво по-точно?
	Чейс стисна устни.
	— Сега се държиш като магаре.
	— Каквото повикало, такова се обадило.
	— Трябваше да ти кажа, че тя е в Лондон.
	— Дяволски вярно, наистина трябваше да ми кажеш. Ако го знаех…
	Темпъл млъкна. Ако го знаеше, щеше да се добере до нея. Щеше да я открие. Много по-рано.
	И всичко можеше да бъде различно.
	_Как?_
	— Ако знаех, цялата тази бъркотия щеше да бъде избегната.
	— Ако знаеше, щеше да настане още по-голяма бъркотия.
	Темпъл изгледа намръщено съдружника си.
	— Мислех, че се извиняваш.
	Чейс се ухили.
	— Все още се уча на това изкуство. — Усмивката му се стопи. — А какво стана с момичето?
	Темпъл предполагаше, че в момента Мара се намираше на половината път към сиропиталището, нетърпелива да се наслади на свободата си. Още по-лошо, той отлично разбираше, че повече нямаше основания да се вижда с нея. Мисълта не би трябвало да му причинява такава болка.
	— Оставих я да си отиде.
	Чейс не изглеждаше удивен.
	— Разбирам. Без съмнение, Уест ще съжалява.
	Темпъл съвсем бе забравил за вестникаря. Бе забравил за всичко на света, когато тя го погледна с красивите си синьо-зелени очи и му призна за страха си, станал причината за някогашния й план, погубил и двамата.
	— Никой не заслужава унижението, на което смятах да я подложа.
	_Особено Мара._
	_Не и от неговите ръце._
	— Така. Херцога убиец остава.
	Темпъл бе живял с това прозвище дванайсет години. Бе доказал, че е по-силен и по-могъщ от всеки в Лондон. Бе натрупал състояние, достойно съперничещо със семейното богатство, което не бе докоснал. И може би сега, след като знаеше, че тя е жива, че той не е убиец, прозвището нямаше толкова да го терзае.
	_Тя беше жива._
	През онази нощ тя трябваше да дойде при него и да му разкаже истината. Той можеше да й помогне. Щеше да я защити. Щеше да я направи своя.
	Мисълта го измъчваше заедно с картините, които моментално изникваха в ума му. Мара в обятията му, Мара в леглото му, Мара, седнала край масата му. Цял рояк деца със златистокестеняви коси и синьо-зелени очи. Нейните деца.
	Техните деца.
	_Господи._
	Темпъл зарови пръстите на здравата ръка в косата си, опитвайки да изличи безумните мисли. Невъзможни мисли. Срещна погледа на Чейс.
	— Херцога убиец остава.
	Чейс кимна едва забележимо и погледът му тутакси се стрелна някъде над рамото на Темпъл, привлечен от нещо интересно в балната зала.
	— Дали наистина остава?
	Думите накараха събеседника му да трепне изненадано и той се извърна, за да проследи погледа на приятеля си.
	Тя не си бе тръгнала.
	Стоеше в другия край на балната зала, на горната площадка на стълбището, водещо надолу към гостите. Сакото му висеше от пръстите й, а тя се извисяваше висока и красива в изумителната си рокля. Няколко гъсти кичура се бяха изплъзнали от прическата й и сега се спускаха, дълги и лъскави, върху бледата кожа. Темпъл изпита желание да повдигне тези кичури в дланта си, да притисне устни към тях.
	Но първо…
	Направи крачка към нея.
	— Какво, по дяволите, прави тя тук?
	Чейс сложи ръка на рамото му, за да го спре.
	— Почакай. Тя е великолепна.
	Да, тя беше точно това. И нещо много повече.
	_Тя беше негова._
	Темпъл рязко се обърна.
	— Това твое дело ли е?
	— Кълна се, че нямам нищо общо. Решението е нейно. — Вниманието на Чейс отново се насочи към Мара, върху устните му заигра любопитна усмивка. — Честна дума, жалко, че нямам пръст в това. Тя ще промени всичко.
	— Аз не желая тя да променя каквото и да било!
	— Не мисля, че можеш да я спреш.
	Музиката заглъхна и погледът на Темпъл се отправи към огромния часовник до стената на залата. Наближаваше полунощ. Херцогиня Лейтън се изкачваше по стъпалата към Мара, несъмнено, за да свали първа маската си. Мара я пресрещна по средата на стълбището и прошепна нещо в ухото й.
	Херцогиня Лейтън изненадано отстъпи назад и явно зададе въпрос. Мара отвърна, със сериозно изражение херцогинята зададе друг, очевидно напълно изумена. И цял Лондон наблюдаваше размяната на реплики. Най-накрая домакинята доволно кимна и се извърна към тълпата с усмивка на уста.
	И Темпъл мигом разбра какво ще се случи.
	— Тя навярно е най-силната жена, която някога е попадала на пътя ми! — с възхищение заяви Чейс.
	— Казах й, че не желая тя да прави това. Казах й, че не възнамерявам да го направя! — избухна Темпъл, едновременно гневен и удивен.
	— Изглежда, не те е слушала много внимателно.
	Темпъл не отговори. Беше прекалено зает да сваля собствената си маска и трескаво да разбутва тълпата, макар да съзнаваше, че е твърде далече.
	Че няма да може да я спре.
	— Дами и господа! — обърна се херцогинята към гостите в подножието на стълбището и улови ръката на съпруга си. — Както знаете, аз обожавам скандалите!
	Всички се засмяха, развълнувани от тайнствените събития. Темпъл продължаваше да си проправя път напред, отчаяно опитвайки се да се добере до Мара. Трябваше да я спре, преди да извърши нещо безразсъдно.
	— И за мое огромно удоволствие — продължи херцогинята, — ме увериха, че тази нощ ще бъде направено наистина скандално заявление! Преди всички да свалим маските… — Тя замълча, несъмнено наслаждавайки се на всеобщата възбуда, и махна с ръка към Мара. — Искам да ви представя… една гостенка, чието име дори аз не знаех!
	Темпъл се опита да се движи по-бързо, но сякаш в залата се бе събрал цял Лондон и никой не желаеше да се отмести. Всички предвкусваха предстоящия скандал. Той вдигна със здравата си ръка една жена, без да обръща внимание на изумения й писък.
	Кавалерът й се извърна към него, пламнал от възмущение, но Темпъл вече се бе придвижил напред, съпровождан от шепот, изпълнен със страхопочитание: _Това е Херцога убиец!_
	Добре. Може би сега всички тези проклети зяпачи щяха да се разбягат от пътя му!
	В този миг Мара пристъпи напред и заговори с ясен и звънлив глас:
	— Аз прекалено дълго се крих от вас. Прекалено дълго позволих да мислите, че не съм жива. Прекалено дълго позволих да обвинявате невинен човек.
	Часовникът започна да отброява полунощ и Темпъл се опита да се движи по-бързо.
	_Не го прави_ — мислено я умоляваше. — _Не си причинявай това!_
	— Прекалено дълго позволих да вярвате, че Уилям Хароу, херцог Ламонт е убиец.
	Темпъл спря, когато чу устните й да изричат името и титлата му и последвалите възгласи на изумление, отекващи като гръм сред множеството.
	А часовникът продължаваше да отброява.
	Мара вдигна ръце към маската си, ръцете й развързаха панделките и тя довърши изявлението си:
	— Но както сами виждате, той не е убиец. Защото аз съм жива и здрава.
	Не можеше да я достигне.
	Тя свали маската и направи дълбок поклон пред херцогиня Лейтън.
	— Милейди, простете, че не се представих. Аз съм Мара Лоу, дъщерята на Маркъс Лоу. Сестрата на Кристофър Лоу. От дванайсет години смятана за мъртва.
	_Защо тя направи това?_
	Мара срещна погледа му в тълпата. Видя го.
	Нима винаги не го бе виждала?
	— Не съм мъртва. И никога не съм била — продължи тя с тъга в очите. — Всъщност аз съм главният злодей в тази пиеса.
	В залата се възцари гробовна тишина. Часовникът удари дванайсетия час и в този миг, сякаш отприщена на воля, тълпата се раздвижи, избухнаха викове. Последваха всеобща възбуда, скандал и истинско безумие.
	Мара се обърна и побягна към изхода. Темпъл разбра, че не може да я догони.
	Около него всичко вреше и кипеше. Той чуваше откъслечни разговори и възклицания.
	— Тя го е погубила…
	— … как е посмяла!
	— Да използва един от нас!
	— Да съсипе един от нас!
	Това беше… точно това, което искаше да я сполети. За което жадуваше в среднощната доба на улицата близо до дома си преди няколко нощи. Преди да осъзнае, че нейната гибел е последното нещо, което иска. Преди да осъзнае, че я желае. Че я обича.
	— Горкият човек…
	— Винаги съм казвала, че той е прекалено благороден, за да извърши подобно нещо…
	— О, да, и прекалено красив…
	— А това момиче!
	— Самият дявол.
	— Тя никога повече няма да може да покаже лицето си в обществото.
	_Тя сама се бе погубила. Заради него._
	Чак сега, когато постигна целта си, когато чу ненавистта в гласовете им, той се изпълни с омраза. Към всички тях. Беше готов да се бие с цялата зала.
	Ако се наложи, беше готов да се бие за Мара с цяла Британия.
	Нечия ръка се отпусна на рамото му.
	— Ваша Светлост… — Темпъл се извърна и видя непознат мъж, очевидно от знатен произход, с аристократична осанка. Стана му неприятно да чуе титлата си, произнесена от устните му. — Винаги съм казвал, че вие не сте го направили. Желаете ли да се присъедините към нашата игра?
	Благородникът показа група мъже и кимна към салоните за игри на карти, встрани от балната зала.
	Това беше… мечтаната цел.
	Приемане.
	_Оправдание._
	Както тя бе обещала.
	Сякаш последните дванайсет години не ги е имало.
	Херцога убиец вече не съществуваше.
	Но нея я нямаше. И вече нищо нямаше значение.
	Темпъл се отвърна от титлата. От своето минало. От единственото, което някога бе желал.
	И се отправи да търси единственото, от което истински се нуждаеше.


	* * *
	Тя трябваше незабавно да си тръгне.
	Той беше приклещен в балната зала заедно с цял Лондон, напиращ отново да се сближи с него, и тя лесно можеше да спечели преднина и да избяга. И Мара възнамеряваше да направи точно това. Ала не можа да понесе мисълта, че никога повече няма да го види.
	Затова се бе притаила в гъстите сенки пред дома му в Темпъл Бар, сливайки се с мрака, докато си обещаваше, че само ще го погледне. Че няма да го доближи.
	След това ще го остави. Доброто му име беше възстановено.
	Тя му бе дала всичко, което можеше.
	Тя го обичаше.
	И всичко това, с възможността да го зърне само още един-единствен път в нощта върху проблясващия калдъръм на улицата, трябваше да й бъде достатъчно.
	Но не беше.
	Каретата му приближи с оглушителен грохот. Той скочи, без да изчака да спре, и изкрещя заповедите си към кочияша:
	— Карай към „Ангела“. Кажи им какво се случи. И я намери!
	Каретата потегли, преди Темпъл да влезе в къщата, и Мара затаи дъх в мрака, твърдо решена да не промълви нито дума. Стоеше и се опиваше от този великолепен мъж — от високия ръст и широките рамене. От косата му, падаща на вълни върху челото. От осанката му, от грациозното движение на тялото му, когато се наведе, за да извади ключа от джоба си, и отключи вратата.
	Но не влезе вътре, вместо това застина на място.
	Обърна се с лице към нея и се взря в тъмнината.
	Не можеше да я види. Мара го знаеше. И при все това някак си бе разбрал, че тя е там. Пристъпи на улицата.
	— Излез! — високо заповяда.
	Мара не можеше да му откаже. А и не искаше. Излезе на светло.
	Той с облекчение въздъхна.
	— Мара.
	Младата жена поклати глава.
	— Нямах намерение да идвам. Не биваше да го правя.
	Темпъл се приближи към нея.
	— Защо го направи?
	_За да ти върна предишния живот. Всичко, което искаше._
	Ненавиждаше думите, въпреки че бяха истина. Ненавиждаше ги, защото те представляваха това, което тя не беше. Съвършенство.
	Затова се задоволи само да изрече на глас:
	— Време беше.
	Той се озова пред нея — висок, широкоплещест и красив. Тя затвори очи, а той вдигна здравата си ръка към лицето й и погали с пръсти бузата й.
	— Ела вътре — прошепна Темпъл.
	Поканата бе твърде изкусителна, за да откаже.
	Когато вратата се затвори зад тях и тя се озова в подножието на стълбището, той отново заговори:
	— Последния път, когато беше тук, ти ме упои.
	Сякаш преди цяла вечност. Когато си бе помислила, че може да сключи глупаво споразумение без никакви последствия. Когато си бе мислила, че може да прекара седмици с него, без да го опознае. Без да изпита чувства към него.
	— Последния път, когато бях тук, ти ме изплаши.
	Херцогът пое нагоре по стълбището към библиотеката, където тя го бе оставила в безсъзнание.
	— А сега изплашена ли си?
	_Да._
	— Тъй като не нося в себе си лауданум, не мисля, че това има значение.
	Той спря. Извърна се и я погледна от горе надолу.
	— Има значение.
	— Искаш да бъда изплашена?
	— Не.
	Думата прозвуча толкова твърдо, толкова искрено, че тя не можа да се възпре. Тръгна нагоре по стъпалата, сякаш той я дърпаше с въже. Домакинът не спря пред библиотеката, а продължи нагоре в тъмнината по друга вита стълба. Мара се поколеба в подножието й, внезапно изпълнена с острото предчувствие, че ако го последва, всичко може да се случи.
	И в следващия миг осъзна, че не я е грижа.
	Или по-скоро дори искаше то да се случи.
	Как бе успял този човек с такава лекота да я завладее? Кога бе престанала да го смята за свой враг и бе започнала да го смята за нещо безкрайно по-опасно?
	_Как бе успяла да го обикне?_
	Не можа да се спре. Последва го в тъмнината. Към неизвестното. На горната площадка Темпъл запали една свещ и се отправи към масивна махагонова врата.
	Тя трябваше да каже нещо.
	— Мисля, че е по-добре, ако аз поговоря с твоя вестникар — подхвана. — Ще му разкажа цялата история, както се бяхме разбрали в началото, а след това, когато измислените ти грехове бъдат опростени, ще те оставя на спокойствие. Всъщност — не спираше да бъбри тя — би трябвало да си тръгна още сега. Мястото ми не е тук.
	Той хвана дръжката на вратата и се извърна към нея. Златистият отблясък на свещта освети красивото му лице.
	— Никъде няма да ходиш, докато не поговорим.
	Отвори вратата и пропусна Мара напред.
	Тя пристъпи прага и застина.
	— Това е спалня.
	Темпъл остави свещта.
	— Да. Така е.
	Каква изумителна стая, чисто мъжка, с тежка дъбова мебел, с тъмна ламперия по стените и книги навсякъде — струпани върху масичките и върху едно от креслата до камината, издигащи се на високи купчини до колоните на леглото…
	Огромно легло.
	— Това е твоята спалня — изтъкна Мара очевидното.
	— Да.
	Разбира се, че му бе нужно огромно легло, за да се побере в него. Но това можеше достойно да съперничи на „Голямото легло от Уеър“*.
	[* Един от най-известните експонати в лондонския музей „Виктория и Албърт“. Леглото побира 8 души, изработено е през 1580 г. от Джинас Фосбрук, дърводелец от Хартфордшър, за да привлича клиенти в странноприемницата „Бялото сърце“ в Уеър; споменава се в пиесата на Шекспир „Дванайсета нощ“. — Б.пр.]
	Мара не можеше да откъсне очи от него, от огромните дървени стълбове и плетеницата от пречки, които превръщаха типично мъжката табла при главата в прекрасно произведение на дърворезбата, от разкошната покривка, обещаваща райски наслади, макар че навярно бе изтъкана в ада.
	— Тук ли ще разговаряме?
	Гласът й приличаше по-скоро на немощен писък.
	— Да.
	Можеше да се справи. Тя живееше сама от дванайсет години. Беше се сблъсквала с много по-страшни ситуации от тази. Но не бе сигурна, че досега се бе изправяла пред подобно изкушение.
	Извърна се към Темпъл.
	— Защо тук?
	Той приближаваше към нея, но лицето му оставаше в сянка. Сърцето й бясно препускаше и навярно трябваше да се страхува. Но не изпитваше никакъв страх. В движенията му нямаше заплаха. Само обещание.
	— Защото, след като приключим с разговора, смятам да те любя.
	Прямите, откровените думи я накараха да изгуби почва под краката си. Сърцето й заби толкова силно в гърдите, толкова високо отекваше в ушите й, че тя бе сигурна, че и той го чува.
	— Така ли? — едва доловимо прошепна.
	Темпъл кимна със сериозно изражение.
	— Да.
	Мили боже! Как може една жена да мисли след подобни думи?
	— А след това ще се оженя за теб — продължи той.
	Навярно слухът й изневеряваше.
	— Не можеш.
	Това беше невъзможно. Тя беше опозорена. А той беше херцог.
	Херцозите не се женят за опозорени девици.
	— Мога.
	Мара поклати глава.
	— Защо?
	— Защото искам — отвърна той и се приближи до камината, за да разпали огъня. — И защото мисля, че и ти го искаш.
	Той беше полудял!
	Тя го наблюдаваше как приклекна до камината и огнените пламъци осветиха силуета му. Прометей, промъкнал се на Олимп, за да открадне огъня от боговете. Този мъж наистина беше великолепен.
	Темпъл се изправи, освободи ранената си ръка от черната превръзка, отпусна се в голямото кресло до огъня, изхлузи превръзката през врата и протегна здравата си ръка към Мара.
	— Ела тук.
	Думите би трябвало да бъдат заповед, но прозвучаха като молба.
	Тя можеше да откаже.
	Но осъзна, че няма желание.
	Приближи се към креслото, затрупано с книги, и се наведе, за да ги отмести и да седне, но Темпъл улови ръката й.
	— Не там. Тук.
	Той имаше предвид да сподели креслото му. Да седне в скута му.
	— Не мога… — пророни тя.
	Белите му зъби проблеснаха на светлината от огъня.
	— На никого няма да кажа.
	Мара отчаяно искаше да изпълни желанието му, но знаеше, че не бива. Знаеше, че ако се озове на коленете му, никога няма да може да му устои. Застина нерешително, опитвайки се да събере мислите си.
	— Мислех, че си ми сърдит.
	— И наистина съм. Дори много.
	— Защо? Аз направих това, което искаше. Върнах доброто ти име.
	Той дълго я гледа, черните му очи сякаш проникваха до дъното на душата й.
	— Мара — тихо промълви, обърна ръката й с дланта нагоре и прокара пръсти по копринения плат на ръкавицата. Заля я гореща вълна, сякаш беше гола. Сякаш двамата бяха напълно голи. — Ами ако не носехме на плещите си тежестта на миналото? Ако не бяхме Херцога убиец и Мара Лоу?
	— Не се наричай така! — избухна тя.
	Той я привлече по-близо.
	— Предполагам, че вече нямам право на това. Ти съсипа репутацията ми на херцог убиец.
	Младата жена застина.
	— Мислех, че искаш точно това.
	Той отново я дръпна, разтвори бедра и я намести между тях. И се взря в нея със сериозните си черни очи, които сякаш й обещаваха всичко, за което някога бе мечтала.
	— Преди и аз мислех така.
	Обхвана я смут.
	— Но вече не?
	Темпъл я обгърна със здравата си ръка и я притегли съвсем близо. Дланите му се плъзнаха надолу по краката й, които тутакси запламтяха от допира му. Тя не можа да се спре и прокара пръсти през косата му, изпълнена с яд към ръкавиците, задето й пречеха да усети копринената й мекота. Пречеха й истински да го докосне.
	Темпъл леко я залюля и прошепна:
	— Но ти се отказа от прекалено много неща.
	Мара поклати глава.
	— Не, просто поправих една несправедливост. Ти беше невинен.
	Той се засмя и от топлия му дъх цялото й тяло изтръпна от желание.
	— Аз не съм невинен. Това, което направих…
	— Всичко, което си направил, е заради това, което аз ти причиних — прекъсна го тя, изпитвайки наслада от милувките на ръцете му, от лицето му, притиснато до нея, от самия него.
	— Не — възрази той. — Стига с тази лъжа. Повтарях я прекалено дълго, но вече край! Единствено аз съм отговорен за постъпките си. Те са отражение на това, което съм. Това, което бях. — Вдигна глава към нея. — Като за начало, аз съвсем не бях цвете за мирисане.
	Това не беше вярно, разбира се.
	— Глупости! Ти беше…
	— Бях титулуван, самонадеян глупак. През онази нощ, когато се срещнахме за пръв път.
	Мара си припомни какъв бе той тогава — със свежо и засмяно младежко лице.
	— И защо го казваш?
	— Защото, когато те последвах в спалнята ти, изобщо не ми е минавала мисълта, че помежду ни ще пламне вечна любов.
	Тя се усмихна.
	— Уверявам ви, Ваша Светлост, че на мен също не ми е хрумвала подобна мисъл.
	— Бях ли груб с теб?
	Тя поклати глава.
	— Не.
	— Щеше ли да ми кажеш, ако съм бил? — попита той, без да я гледа в очите.
	Дланите й се плъзнаха по страните му и тя вдигна лицето му към себе си.
	— Струва ми се, че много малко мъже биха се тревожили за подобни неща — каза тя, неспособна да прикрие изненадата си. — Малцина мъже биха се интересували, особено като се има предвид, че през онази нощ ти не само бе упоен, но и обвинен в убийство, което не си извършил. Убийство, което никога не се е състояло.
	Темпъл остана мълчалив за момент, обмисляйки казаното от нея. Тя с усилие сподави желанието си да го подтикне да заговори.
	— Много съм щастлив, че не се е състояло — рече той накрая.
	След тези думи отново я дръпна към себе си и тя се прекатури в скута му, в обятията му. Би трябвало да протестира, но изглежда, и двамата бяха полудели, защото Мара внезапно осъзна, че й е все едно.
	Ръцете му се сключиха около нея и от устните й неволно се изтръгна:
	— Все пак не разбирам защо се отказа от отмъщението.
	Едната му ръка се плъзна в косата й. Пръстите му бавно започнаха да измъкват фибите и фуркетите, които придържаха прическата. Мара имаше чувството, че гъстите къдрици сякаш искат да се освободят от оковите си.
	— А аз не разбирам защо ти все пак ми го даде.
	Ръката му толкова приятно се плъзгаше в косата й, пръстите му масажираха главата й, изпращайки вълни на удоволствие до всяка нейна клетка, когато разпуснатите къдрици най-после се разстлаха по раменете й.
	Навярно възхитителните му милувки я заставиха да каже истината.
	— Ти ме освободи, но това не беше истинска свобода.
	Ръката му застина, докато обмисляше думите й, сетне поднови ласката си.
	— Какво означава това?
	Тя затвори очи. Отдаде се на милувката. Но този път каза половината истина:
	— Аз останах в плен на постъпките си. Заради това, което ти бях причинила. — Мара замълча, той продължи да я гали, сякаш изтръгваше признанията й. — Не само преди дванайсет години. А и в нощта, когато Кит те нападна на ринга. Тази нощ. — Тя издиша дълбоко, вътрешно изтръпвайки от чувството на вина заради това, което бе сторила тази нощ. Улови дланта на ранената му ръка, задържа я здраво в своята. — Тази нощ аз те предадох, а ти ме освободи.
	_И аз те обичам._
	_И аз можех да ти дам единственото, което искаше._
	Но не го каза на глас. Не можа.
	Страхуваше се от това, което ще последва, ако го бе сторила.
	Страхуваше се, че той може да се засмее.
	Страхуваше се, че той няма да се засмее.
	Младата жена отвори очи и срещна неговите, блестящи и вперени в нея.
	— Ти прекалено много мислиш за мен.
	— Кога за последен път някой е мислил за теб, Мара? — попита Темпъл. Пръстите му погалиха скулите й, сетне се спуснаха по шията, по извивката на раменете. — Кога за последен път някой се е погрижил за теб? Някога позволила ли си на някого да го направи?
	Той сякаш я омагьосваше с леките си докосвания, с тихия глас, с топлия си дъх. Тя тръсна глава.
	— Някога доверявала ли си се на друг човек?
	_Никога нямаше да му позволя да те нарани._
	В съзнанието й изникнаха думите, които едва не я унищожиха в балната зала. Обещанието, че дори тогава, преди дванайсет години, без да знае нищо за нея, той все пак би я защитил.
	Мисълта я погубваше с гибелното си изкушение.
	Мара поклати глава.
	— Не мога да си спомня.
	Той въздъхна, притисна я към гърдите си и докосна с устни челото и бузата й, извивката на брадичката, шията и ъгълчето на устата й. Тя се извърна към него, изпълнена с копнеж за истинска целувка. Искаше да се скрие от мислите, гъмжащи в главата й. Да се скрие от него.
	_В него._
	Но той нямаше да го позволи.
	— Ти веднъж ме попита защо съм избрал името Темпъл.
	Мара замря. Не беше сигурна дали сега иска да узнае истината. Нито дали може да я понесе.
	— Да.
	— Там спах в нощта, когато пристигнах в Лондон. След моето изгнание.
	Тя смръщи вежди.
	— Не разбирам. Спал си в храм?
	Херцогът поклати глава.
	— Не. Под Темпъл Бар*.
	[* Мемориалът „Темпъл Бар“ се намира срещу сградата на Лондонския кралски съд, редом с улицата, водеща към Кръглата църква на рицарите тамплиери, построена през XII в., с която се свързва името Темпъл Бар. — Б.пр.]
	Мара познаваше този паметник, който се намираше на няколко квартала от тук, в източния район на града, където живееха и се трудеха лондонските несретници. Сърцето й се сви при мисълта за онзи красив юноша с ведро лице, който бе толкова добър и мил с нея, принуден да се скита там сам и нещастен. Ужасен.
	— Ти беше ли…
	Тя се опита да намери думите, с които да довърши въпроса си, без да го обиди.
	Устните му се извиха в безрадостна усмивка.
	— Каквото и да си мислиш… отговорът навярно е „да“.
	Беше истинско чудо, че той можеше да я гледа.
	Беше истинско чудо, че понасяше близостта й.
	Тя не го заслужаваше.
	— Какво се случи след първата нощ? — осмели се да попита.
	— Настъпи втората, после третата — промърмори той, докато със здравата си ръка разкопчаваше копчетата на ръкавицата, сваляйки я толкова ловко, колкото я бе сложил. — А след това се научих да си проправям път в живота.
	Темпъл издърпа коприната от пръстите й и тя тутакси сложи длан върху ръката му. Усети как мускулите му се напрегнаха от докосването й.
	— Научил си се да се биеш.
	Той насочи вниманието си към другата ръкавица.
	— Аз бях едър. И силен. Всичко, което ми беше нужно, беше да забравя за правилата на бокса, на които ме бяха научили в училище.
	Мара кимна. След като избяга, за да оцелее, на нея също й се бе наложило да забрави всички правила и принципи, с които я бяха възпитавали.
	— Да, те вече не са били в сила.
	Той срещна погледа й в мига, в който изхлузи и втората ръкавица.
	— На мен ми провървя. Аз бях изпълнен с ярост и джентълменските правила не можеха да потушат гнева ми. Две години се бих на улицата, участвайки във всякакви боеве за пари. — Замълча, сетне се усмихна. — Както и в много други побоища без пари.
	— Как се озова в „Ангела“?
	Събеседникът й смръщи чело.
	— Двамата с Бърн бяхме приятели от училище. Когато той изгуби всичко, което не беше наследил, и установи, че късметът му е изневерил, двамата с него решихме да се съюзим. Той играеше на зарове, а аз се грижех за това изгубилите да платят. — Тя бе изненадана от този обрат на събитията и Темпъл забеляза удивлението й. — Виждаш ли? В крайна сметка не съм толкова благороден.
	— И какво се случи след това? — настоя Мара, нетърпелива да узнае цялата история.
	— Една нощ отидохме твърде далеч. Действахме прекалено дръзко. Приклещихме група мъже в неприятен ъгъл.
	Можеше да си го представи.
	— Колко бяха?
	Той сви здравото си рамо, а ръката му се плъзна по бедрото й и тя тутакси се разсея.
	— Десетина. Може би повече.
	Вниманието й се върна към него.
	— Срещу теб?
	— И Бърн.
	— Невъзможно.
	— Толкова малко вяра ли имаш в мен? — усмихна се Темпъл.
	Веждите й се стрелнаха нагоре.
	— Греша ли?
	— Не.
	Тогава кой ви спаси?
	— Чейс.
	Мистериозният Чейс.
	— Той беше там?
	— В известен смисъл. Ние се биехме като че ли цяла вечност и те продължаваха да прииждат. Наистина мислех, че това е краят ни. — Темпъл посочи белега в ъгъла на окото си. — Почти нищо не виждах, кръвта заливаше окото ми. — Тя потръпна и той мигом млъкна. — Прости ми. Не биваше да…
	— Не — рече Мара, вдигна ръка и плъзна пръсти по тънката бяла линия, питайки се какво би направил той, ако я целуне. — Просто не ми харесва мисълта, че си бил наранен.
	Темпъл се усмихна, хвана ръката й, поднесе я към устните си и целуна върховете на пръстите.
	— Но да ме упоиш ти харесва?
	Мара на свой ред се усмихна.
	— От моите ръце е съвсем друга работа.
	— Разбирам — промърмори той и тя долови смеха в гласа му. — Ами… достатъчно е да кажа, че наистина мислех, че с нас е свършено. И тогава приближи карета и от нея изскочиха неколцина мъже, тогава вече бях сигурен, че ще се простим с живота си — додаде Темпъл. — Но те започнаха да се бият на наша страна. Не ми пукаше за кого работят, стига само двамата с Бърн да оживеем.
	— Работили са за Чейс.
	Той кимна с глава.
	— Точно така.
	— И тогава ти също си започнал да работиш за него.
	Херцогът поклати глава.
	— С него. Никога _за_ него. От самото начало предложението беше съвсем ясно. На Чейс му бе хрумнала идеята за казино, което завинаги щеше да промени хазартния свят на аристократите. Но за осъществяването на тази идея е имал нужда от боксьор. И от играч. Двамата с Бърн бяхме идеалната комбинация.
	Мара изпусна дълга въздишка.
	— Значи той ви е спасил.
	— Без съмнение. — Темпъл се умълча, потънал в мисли. — Той никога не е вярвал, че съм убиец.
	— Защото не си бил — заяви тя и този път не се сдържа, наведе се и го целуна по слепоочието.
	Темпъл я притисна към себе си и здраво я прегърна. Когато тя се отдръпна, той леко се отмести и завладя устните й.
	Двамата дълго останаха така, докато накрая Мара прекъсна целувката.
	— Искам да чуя края на историята. Ти си станал непобедим.
	Болната му ръка леко се раздвижи до бедрото й.
	— Винаги съм имал склонност към насилие.
	Ръцете й сякаш по своя воля се плъзнаха по широката му мускулеста гръд. Той имаше великолепно телосложение, несъмнено резултат от дългите години на боеве. Не само за спорт, но и за безопасност.
	— Насилието беше моята цел.
	Младата жена решително поклати глава.
	— Не. Това не е вярно.
	Този мъж беше умен, забавен и добър. И толкова красив. Но в никакъв случай не беше жесток.
	Темпъл твърдо хвана брадичката й.
	— Чуй ме, Мара. Ти не си ме превърнала в онзи човек. Ако нямах в себе си жестока жилка, никога нямаше да успея. „Ангелът“ нямаше да успее.
	Тя отказваше да повярва в това.
	— Когато на човек му натрапват някаква роля, той я приема. Ти си бил принуден. Обстоятелствата са те принудили. — Замълча. — _Аз_ те принудих.
	— А кой е принудил теб? — попита той, сплете пръсти с нейните и задържа ръката й до гърдите си. Тя почувства силните удари на сърцето му. — Кой те прогони от твоя свят?
	Целият им разговор се приближаваше към това. Темпъл разказваше своята история, като бавно и целенасочено я водеше към този момент, когато беше ред на нейната изповед. Когато тя можеше да му разкаже истината или да замълчи.
	От една страна, тя беше в безопасност.
	От друга — в ужасна опасност.
	Застрашаваше я опасността да стане негова.
	Изкушението беше греховно и прекрасно.
	Мара впери поглед в безупречния възел на вратовръзката му.
	— Имаш ли камериер?
	— Не.
	— Така си и мислех — кимна тя.
	Темпъл вдигна ръка и развърза възела, разкривайки съвършен триъгълник от топла, загоряла кожа, върху която се виеха черни къдрави косъмчета.
	Той беше прекрасен.
	Странна дума за описанието на мъж като него — широкоплещест, силен, с идеално телосложение. Повечето биха казали снажен или невероятен или биха избрали друга дума, с която да подчертаят мъжествеността и силата му.
	Но той беше прекрасен. Външно само белези и мускули, ала под тях се криеше мекота, която неволно я привличаше.
	Думите сами потекоха.
	— Винаги съм се страхувала. Откакто бях малко момиче. Страхувах се от своя баща, а после от твоя. След това се боях, че ще ме намерят. А когато узнах за грешката си за това, което съм ти причинила, след като избягах, че няма да ме намерят. — Мара погледна право в красивите му черни очи. — Трябваше да се върна веднага след като разбрах, че си бил обвинен в убийството ми. Но зарът беше хвърлен и аз не знаех как да променя хода на играта.
	Той поклати глава.
	— Аз управлявам казино и най-добре знам, че когато зарът се търкулне от ръката ти, няма връщане назад.
	— Истината е, че много месеци нямах представа какво се бе случило с теб. Заминах за Йоркшър, а новините, ако изобщо достигнат до там, в най-добрия случай са доста откъслечни. Дори не знаех, че ти си Херцога убиец, докато не…
	Той кимна.
	— Докато не е станало прекалено късно.
	— Не разбираш ли? Не беше прекалено късно. Никога не е било прекалено късно. Но аз се ужасявах, че ако се върна… — Мара замълча. Събра сили, опитвайки се да овладее емоциите си. — Баща ми щеше да побеснее. А аз все още бях сгодена за твоя. И аз се страхувах.
	— Била си много млада.
	Тя срещна разбиращия му поглед.
	— Но аз не се върнах и когато те умряха. — Мисълта да се върне неведнъж й бе хрумвала. Искаше да го направи. Знаеше, че това е правилното решение. Но все пак… — Тогава също се страхувах.
	— Ти си най-смелият човек, когото съм познавал — заяви той.
	Мара отрицателно поклати глава.
	— Грешиш. През целия си живот съм се страхувала, че друг ще се разпорежда с живота ми. Че ще изгубя себе си и ще стана послушна кукла в ръцете на моя баща, на твоя баща. На Кит. В твоите ръце.
	Темпъл я погледна в очите.
	— Аз не искам да се разпореждам с живота ти.
	— Не разбирам защо — промълви тя.
	— Защото знам какво означава да попаднеш под нечия власт. И не желая да те постигне подобна съдба.
	— Престани — рече Мара меко. — Престани да бъдеш толкова добър.
	— Предпочиташ жестокостта? Нима не съм я проявил достатъчно към теб? — Той се размърда до нея, обгърна лицето й в шепа. — Защо го направи, Мара? Защо тази нощ?
	Тя не се престори, че не разбира. Той я питаше защо бе свалила маската си пред цял Лондон. Защо се бе върнала, въпреки че той съвсем ясно й бе заявил, че не е нужно да го прави.
	— Защото се изплаших в що за човек ще се превърна, ако не го направя.
	Темпъл кимна.
	— И още защо?
	— Защото се страхувах, че ако продължа да се крия, рано или късно все някой ще ме открие.
	— И още защо? — отново попита той.
	— Защото се уморих да живея в сенките. Без значение дали тази нощ се погубих, или не, оттук насетне ще живея на светло.
	Темпъл я целуна, покори устните й в дълга томителна милувка, ръцете му се плъзнаха отстрани по тялото й, оставяйки жарка следа.
	Когато най-после прекъсна целувката, той притисна чело в нейното и попита толкова тихо, че тя едва го чу.
	— И още защо?
	Мара затвори очи, опивайки се от близостта му, бленувайки вечно да остане така, сгушена в обятията му.
	— Защото ти не го заслужаваш.
	Той поклати глава.
	— Не е заради това.
	Тя пое дълбоко дъх.
	— Защото не исках да те загубя.
	Темпъл кимна.
	— И още защо?
	Той знаеше. Той знаеше истината, зейнала като огромна пропаст помежду им. Той я молеше само да я каже на глас. Да прескочи пропастта.
	И в този миг, през тяхната последна нощ заедно — _единствената_ им нощ заедно, тя скочи, вперила поглед в очите му, преплела тяло с неговото.
	— Защото някак си, въпреки всичко случило се…
	Едва устоя да не изрече истината, защото знаеше, че ако произнесе думите, те ще променят всичко. Ще го направят много по-трудно.
	— … ти… твоето щастие… твоите желания… са най-важни на света.
	Но в главата й отекваше единствено признанието: _Обичам те. Обичам те. Обичам те._
	И навярно той го чу, защото се изправи, с едно плавно движение я вдигна на ръце и я понесе към леглото.


>	Глава 18

	Тя никога не се бе чувствала толкова ценна, както в този миг, до ложето му, обвита в коприна, все още топла от ласките му и обещанието за това, което предстоеше. Пръстите му се плъзнаха по бузата й, по брадичката, по шията и се спряха върху туптящата вена.
	После той погали ключицата, извивката на гърдите й, а ръката му застина, когато тя рязко пое дъх. Черните му очи срещнаха нейните.
	— Искаш ли да спра?
	— Не — тутакси отвърна Мара.
	Искаше той да започне отново. Да продължи. Никога да не спира.
	— Няма да те нараня — прошепна той.
	Тя застина при думите, при обещанието, извиращо от глъбините на душата му. Запита се колко ли пъти е трябвало да дава това обещание пред други жени. Да ги успокоява, докато стоят на една ръка разстояние — дори по-близо — до Херцога убиец.
	— Знам — рече Мара. Улови болната му ръка в своята, пристисна пръстите му към кожата си, сякаш искаше навеки да съхрани докосването му. Протегна другата си ръка, зарови пръсти в косата му и притегли главата му надолу към себе си. — Ти никога няма да ме нараниш — пророни до устните му.
	Темпъл простена от желание, обви здравата си ръка около талията й и здраво я притисна към гърдите си. Прошепна името й и впи устни в нейните в страстна целувка, много по-разрушителна от всички досега. Докато предишните бяха реки от изкушения, дразнейки сетивата й, тази беше огромно море от греховни обещания. Беше _разгулна_.
	Беше прекрасна.
	Ръката му беше навсякъде, упойващ сладостен грях, но и нейните не оставаха по-назад, плъзгаха се по вълнения плат на сакото му, играеха си с косата му, притегляха го все по-близо и по-близо. Мара буйно откликваше на целувката и не спря, докато Темпъл не изохка от удоволствие и не се откъсна от нея, оставяйки я почти без дъх и отчаяно жадуваща за още.
	— Не — прошепна той и я обърна с гръб към себе си, с лице към масивното легло, едновременно застрашително и неустоимо.
	Ръцете му се заеха с разсъбличането на роклята, разкопчаваха копчета, развързваха шнурчета.
	— По-бързо! — въздъхна тя, когато пръстите му се заплетоха в плата. — Побързай!
	Копчетата не искаха да му се подчинят. Или той нарочно ги разкопчаваше толкова бавно.
	— Няма да ти позволя да ме изкушиш да бързам — прошепна той в ухото й и от топлия му дъх тя потръпна от сладостно предусещане. — Искам цялата нощ. — Целуна изящната извивка на рамото й, езикът му погали кожата в мига, в който корсажът на роклята се разхлаби, платът се плъзна надолу, а Мара машинално го притисна към гърдите си.
	Темпъл повдигна ръцете и, целуна дланите й, сетне гризна възглавничката на показалеца й. Роклята падна на пода и той зърна фината риза и красиво избродирания корсет. Желанието мигом избухна с нова сила — прекрасно и неукротимо.
	— Искам да продължи по-дълго.
	При тези думи Мара въздъхна. Разбира се, тя знаеше, че за тях няма да има _по-дълго_. Но тази нощ им принадлежеше, а той можеше да я накара да забрави за всичко друго.
	Утре двамата щяха да се върнат всеки към своя живот, той — към този, за който толкова отдавна бе копнял, а тя — към този, който отдавна заслужаваше.
	Темпъл сложи ръцете й върху стълба на леглото и я остави да стои така, докато развързваше корсета. Пръстите му ловко разплитаха копринените шнурчета, разхлабваха плата, докато накрая корсетът тупна в краката й, последван от копринената долна риза.
	Сега Мара остана гола, само по чорапите, които той й бе купил, същите, които, докато ги обуваше, си представяше как той ги сваля, макар че отчаяно се бе опитала да прогони греховната мисъл.
	А ръцете му, тези силни, чудесни ръце, които тя бе обикнала заради тяхната нежност и сила, се плъзгаха по голата й кожа, докато устните му се притиснаха към рамото й.
	Не ръце. Ръка.
	Винаги една ръка. Винаги здравата ръка.
	Тя се извърна към него.
	— Почакай.
	Той застина, защото тя го бе помолила. И заради това Мара го обичаше още по-силно. Поднесе ранената му ръка към устните си и целуна кокалчетата на пръстите му. Езикът й облиза падините между тях. Темпъл я наблюдаваше с потъмнели от страст очи, но нещо не достигаше. Нещо, което може би нямаше да забележи, ако не се бе вгледала толкова внимателно.
	Той не я усещаше.
	Мара обърна ръката му, целуна дланта.
	— Какво ти причинихме? — прошепна тя.
	Той бързо се опита да отдръпне ръката си, но тя не я пусна.
	Взе другата и обсипа със същите ласки и нея. Дъхът му секна и той затрепери от желание и страст.
	Мара се сви от ужас. Ръката му. Те му я бяха откраднали.
	— Темпъл — нежно прошепна младата жена, изпълнена с още по-силна любов.
	— Не — възпротиви се той, обърна я отново с гръб към себе си и пак постави дланите й върху стълба. Целуна ямката зад ухото й, сетне повдигна косата й и докосна леко с устни тила й.
	Отвличаше вниманието й с наслада и сладострастие.
	— Ти трепериш — промърмори той.
	Тя бе прекалено разтърсена от докосванията му, от близостта му и наистина не можеше да спре да трепери. Нямаше воля отново да насочи разговора към ръката му.
	— Не мога… — поде Мара. — Това е прекалено много.
	Той изръмжа в ухото й — нисък звук, изпълнен с чувствени обещания.
	— Това едва сега започва.
	Той започна да целува гърба й, върхът на езика му ближеше и описваше кръгчета, докато прокарваше пътечка с целувките си. Белязваше я ясно и точно, все едно с игла и мастило.
	И когато стигна до мястото, където гърбът преминаваше в чувствената извивка на дупето й, той обсипа недокосваната плът с нежни и страстни целувки. Мара простена задъхано. И чак когато тя изцяло се предаде в плен на насладата, Темпъл я извърна с лице към себе си.
	Не биваше да се изненадва да го види на колене пред себе си, впил пламтящия си взор в нея, но при все това тя потръпна от смут, примесен с паника и отчаяние. Отчаяно желание да се повтори онази сутрин на ринга. Отчаяно желание случилото се тогава никога да не се повтаря.
	— Темпъл — прошепна младата жена, потегна ръка към него и му позволи той да улови дланта й, да я притисне към бузата си.
	— Уилям — поправи я той.
	Погледът й се стрелна към него.
	— Но ти…
	— Ти си единствената, за която съм Уилям. Единствената, която някога е виждала истинското ми _Аз_.
	Истината й причини болка. Напомни й за всичко, което бе направила. За всичко, което тази нощ би могла да бъде. За всичко, което не можеше да бъде.
	— Толкова съжалявам — отрони тя със сълзи в очите. — Аз никога…
	Херцогът се изправи на крака със зашеметяваща грация и я привлече към себе си.
	— Не. Не бива да съжаляваш за това. Ти промени всичко. Промени живота ми. Промени мен самия. — Целуна я дълго и пламенно и додаде: — Господи, Мара, разбира се, че ти си единствената. Винаги си била ти. И винаги ще бъдеш.
	Думите му я разтърсиха.
	— Краката не ме държат, ще падна.
	— Аз ще те хвана.
	И тя се свлече в мощната му прегръдка, а той я положи върху леглото, разтвори широко краката й, отпусна се между тях и ги качи върху раменете си. Сетне покри с трепетни целувки нежната кожа от вътрешната страна на бедрата й, приближавайки все повече и повече към съкровеното й място. Мара се гърчеше върху копринените чаршафи, но не спираше да се пита как се бе озовала тук. Нима наистина заслужаваше Темпъл?
	_Не го заслужаваше._
	Не го заслужаваше и тази открадната нощ щеше да бъде най-големият й грях. Нощ, открадната от жена, която навярно истински го заслужава. Която може да бъде нещо повече за него. Да бъде по-добра за него.
	Вземи тази нощ и не съжалявай за нищо.
	Вземи я за спомен.
	До края на живота си.
	До края на неговия живот.
	И в този миг устните му се впиха в горещата влага между краката й. Пръстите й се заровиха в косата му и той й даде всичко, за което бе копняла. Неспособна да се сдържи, Мара се притисна към него, повдигна бедра, умолявайки го за…
	Той изведнъж спря и вдигна глава.
	— Какво има, любима?
	Само думата бе достатъчна, за да я прониже неземна наслада. А когато пръстите му потънаха в нея и започнаха да я галят и дразнят, плъзгайки се навътре, но не толкова надълбоко, че да я дарят с всичко, за което жадуваше, тя отново изви нагоре бедра.
	— Ох, каква прелестна гледка — промърмори той. Мара гледаше като омагьосана как очите му я изпиват, а езикът му облизва красивата му долна устна, сякаш нямаше търпение отново да я вкуси. — Толкова розова и съвършена. — Погледът му срещна нейния. — Кажи ми, когато правех това на ринга… ти видя ли се? Видя ли колко гореща беше? Колко розова? Колко влажна?
	Тя затвори очи пред греховните му думи. Кимна.
	— И ти хареса.
	Тя отново кимна.
	— Някой ден, когато имам повече търпение, ще опитаме това отново, с по-малко огледало. По-отблизо. По-интимно. Ти ще ми казваш какво да правя. А аз ще ти позволя да се гледаш отблизо.
	При тези обещания я обхвана още по-силна възбуда, въпреки че вътрешно се възпротиви на самата мисъл да се отдаде на нещо толкова неочаквано. Толкова забранено. Толкова странно и съвършено.
	Темпъл видя колебанието й и повдигна вежди в изкусително предизвикателство, преди да духне хладен въздух върху жарката сърцевина на женствеността й.
	— Мислиш, че няма да ти хареса?
	Мара издиша на пресекулки.
	— Аз…
	— Ти си самото съвършенство… — Той прокара език по пламтящото цвете между краката й и тя изохка от смайващото усещане. Имаше чувството, че тялото й не й принадлежи. — Толкова влажна. — Мара ахна и се изви, а той ближеше и смучеше, любейки я с мъчителна сладост, издигаше я все по-нагоре и нагоре. Пръстите се присъединиха към езика му в една вълшебна симфония, изследваха и се движеха във възхитителни кръгчета, дразнеха, докосваха. — Вечно искам да си така… открита пред мен, жадуваща за мен.
	За да натърти на думата _вечно_, той плъзна единия си пръст по-надълбоко и тя не можа да потисне своя стон.
	— А това — изрече той с глас, томителен като погледа му — навярно е най-прекрасният звук, който някога съм чувал. — Онзи порочен пръст се измъкна от нея и тя прехапа устна. Лицето й пламтеше от срам, макар че й се искаше да го задържи в себе си и да настоява за продължение. Ала не й се наложи да моли. — Нека да видим дали можем отново да го чуем.
	Към първия пръст се присъедини още един и двата бавно и неустоимо се плъзнаха навътре.
	_Мили боже, той я погубваше!_
	Темпъл изтръгваше звуци от нея, както виртуоз от музикален инструмент. Мара отново простена, този път много по-високо и по-дълго, а той я възнагради, впивайки уста в онова гибелно тайно място, внезапно превърнало се в най-съкровената й част. Тя осъзна, че оттук насетне удоволствието щеше да има различно значение за нея.
	Мисълта за него завинаги щеше да бъде свързана с Темпъл.
	Тя още веднъж се разпадна в обятията му, изгубена в целувките и милувките му, в уханието му, в звука на гласа му. Изгубена в мисълта, че този мъж беше всичко, което някога бе желала, сънувала, за което си бе фантазирала. Изгубена в удоволствието. Изгубена в него.
	И в същото време някак си намерена.
	Тя се завърна от блажените небеса на насладата в прегръдката му. Силните му мускулести ръце я обгръщаха здраво, главата й бе отпусната на раменете му, а тя бе потънала в топлината и аромата му. Пръстите му галеха косата й, разстилайки я върху огромното легло. Той целуна слепоочието й и благоговейно прошепна:
	— Ти си най-красивото създание на света.
	При тези думи Мара потрепери, сгуши се до топлото му тяло, разпери длан върху бялата му риза и прошепна:
	— Ти ме плашиш.
	Пръстите му застинаха.
	— С какво?
	Тя приглади плата на ризата му.
	— Никога не съм мислила, че ще се чувствам толкова привлечена от теб. Толкова свързана с теб. Никога не съм си представяла, че толкова безусловно ще ме покориш. Че ще имаш такава… — тя се поколеба за миг — власт над мен.
	Темпъл покри ръката й със своята и се повдигна, за да я погледне в лицето.
	Тя седна в леглото и се опита да обясни.
	— Дори сега… когато си само на сантиметри от мен… аз вече оплаквам твоята загуба.
	При това нейно признание Темпъл се протегна към нея, но ръката му спря, без да я докосне, сякаш не знаеше какво да направи.
	— Мара — подхвана тихо, като че ли се боеше да не я изплаши, — не искам нито за миг да си мислиш, че ми доставя удоволствие да…
	Пръстите й се стрелнаха към устните му, за да възпрат прииждащите думи.
	— Не — рече тя и в очите й запариха сълзи. — Ти не разбираш. Аз тъгувам за теб, когато не си с мен. — Очите му потъмняха от желание и дъхът й секна от прочетеното в тях обещание. — Аз съм в плен — промълви тя. — В плен на твоите ласки и целувки, на красивите ти очи. Отчаяно и безвъзвратно.
	_И това ще направи всичко много по-трудно._
	Не го изрече на глас. Вместо това каза:
	— Ти напълно властваш над мен.
	Той дълго се взира мълчаливо в нея и тя закопня за докосването му. Но Темпъл внезапно стана от леглото и Мара реши, че е съсипала всичко. Ала след минути той се върна, без риза и ботуши, облечен само в черния вълнен панталон. Черните татуировки на ръцете му контрастираха с бялата превръзка на рамото му.
	Тя се опиваше от красотата му, от всеки сантиметър на тялото му, облян със златистата светлина на свещта, удивена от чудото. Как бе възможно този великолепен бог, изваян като гръцка скулптура или сътворен от длетото на Микеланджело, да се е родил в едно от най-аристократичните семейства в Англия. В него нямаше нищо превзето, нищо изкуствено. Той беше най-мъжественият от мъжете, въплъщение на сила, грация и мощ.
	Погледът й попадна върху здравата му ръка, стискаща вратовръзката, която по-рано бе свалил. Дългата ивица плат приличаше едновременно на обещание и заплаха.
	— Ти се боиш да не би някой да властва над теб.
	Сърцето й бясно заби.
	— Да.
	Темпъл й подаде вратовръзката. След кратко колебание Мара я взе, а той легна върху леглото, вдигна ръце над главата си и улови пречките на таблата.
	Устата й пресъхна при вида му — проснат пред нея, широкоплещест и прекрасен. Наистина беше прекрасен. Съвършен във всяко едно отношение.
	— Давай — подкани я той. — Вземи властта в свои ръце.
	Прониза я желание, горещо, всеобхватно и толкова могъщо, че бе невъзможно да му устои.
	Очите й се разшириха. Тя прокара вратовръзката между пръстите си и попита:
	— Сигурен ли си?
	Той кимна и още по-здраво стисна пречките.
	— Довери ми се, Мара.
	Тя пропълзя в леглото, гола, само по копринените чорапи. По тялото й пробягаха приятни тръпки, когато видя погледа му да се плъзга по нея. Коленичи до него.
	— Искаш да те завържа? — пожела да се увери тя.
	Той се усмихна.
	— Прави с мен всичко което пожелаеш.
	Този властен мъж напълно се предаваше в ръцете й. Заради нейното удоволствие. А тя можеше да мисли само за едно — нейното удоволствие някак си бе неразривно свързано с неговото. Мисълта й даде смелост да извърши немислимото — да го възседне и да притисне пламтящата си женственост до голата му кожа. Темпъл простена, затвори очи и повдигна бедра. Тялото му сякаш й даваше обещания, които Мара отчаяно се надяваше той да удържи. Очите му проблеснаха.
	— Но ако смяташ да завържеш очите ми, любима, направи го сега. Не ме изтезавай повече с тази възхитителна гледка.
	Да завърже очите му. Мили боже! Нима хората правеха такива неща?
	_Тя също искаше. Отчаяно._
	При тази мисъл не можа да сдържи усмивката си, а той се засмя.
	— Ах, ти, палавнице! Това ти харесва!
	— Ти ме искаш.
	— Дали те искам? Тази дума дори приблизително не може да опише това, което изпитвам към теб — обеща й ниският му дрезгав глас. — „Искам“ е нищо в сравнение с желанието, което бушува в мен. С отчаянието, което ме терзае. С копнежа, който ме изпепелява.
	Мара се наклони и впи устни в неговите в страстна целувка, толкова дълга и сластна, че остави и двамата без дъх.
	Най-после тя се откъсна от него и събра смелост. Плъзна вратовръзката върху очите му и когато Темпъл повдигна глава от възглавниците, Мара пъхна ръце под вратовръзката и здраво завърза краищата, наслаждавайки се на това как се напрегна тялото му под нея, на съскането, с което издиша — ниско, рязко и съвършено.
	Наведе се още напред, притисна гърди о неговите, като внимаваше да не засегне раната, и прошепна в ухото му:
	— Ти си мой.
	— Завинаги — изръмжа той в отговор.
	_За жалост, нямаше да е завинаги._
	Той не можеше завинаги да й принадлежи. Това не беше животът, който херцог Ламонт заслужаваше — да бъде женен за скандална особа, за жена, която никой няма да приеме, която Лондон никога няма да забрави. Докато тя е с него, той винаги ще бъде Херцога убиец.
	А този невероятен мъж заслужаваше много повече.
	Но тази нощ можеше да се престори, че завинаги ще й принадлежи.
	Мара обсипа с целувки топлата му кожа, рамото и здравата му ръка, татуировката, под която се напрягаха мускулите му. Не се сдържа и прокара език по края на рисунката, по извитите линии. Той застена от удоволствие, а тя се придвижи по-надолу, дарявайки с особено внимание белезите, набраздили гърдите и корема му. Целуна ги. Проследи с език ръбовете им.
	Той изхриптя и Мара мигом вдигна глава.
	— Болят ли те?
	— Не. Просто… — Тя го зачака да довърши. — Досега никой никога не е пожелал да ги докосне. Не и по този начин.
	Тя искаше да ги докосва. Искаше да докосне всеки сантиметър от него и прозрението я изпълни с дързост. Повдигна се, плъзна се надолу по тялото му и се зае да разкопчава копчетата на панталона му — инстинктът и желанието пребориха липсата на опит. Темпъл повдигна бедра над леглото, помагайки й да смъкне панталона и да разкрие дългата му, твърда и съвършена мъжественост.
	_И изцяло нейна._
	Мара приседна на пети, любувайки му се, както беше проснат пред нея в цялото си великолепие — здравата му ръка бе здраво вкопчена в таблата на леглото, а кокалчетата на пръстите му бяха побелели от напрежението да остане в тази поза. Изпълнен с нетърпение да й се отдаде.
	Да се предаде на властта й.
	Да се откаже от своята власт. Заради нея.
	Тя неуверено протегна към него треперещата си ръка. Пръстите й застинаха на сантиметри от него. Дори по-близо.
	Той ги усети.
	— Мара — едва процеди през стиснати зъби, връхлетян от болезнено желание.
	Сърцето й се разтопи от силата на емоцията, съдържаща се в тази едничка дума.
	Тя искаше да му даде всичко, за което той жадуваше. Но…
	— Не знам какво да правя — призна тя. Беше й по-лесно да изрече думите, когато Темпъл бе със завързани очи. — Аз никога… Искам да го направя правилно.
	Той се изсмя пресекливо.
	— Нямам как да сгрешиш, скъпа, уверявам те. Прекалено силно те желая.
	Мара се наклони по-ниско и прошепна:
	— Аз само съм мечтала за това през тъмните нощи. Представях си какво би било.
	Той поклати глава.
	— Не ми разказвай. Не искам да знам как си мечтала за друг мъж.
	Думите му я изумиха.
	— Никога не е имало друг — заяви тя. — Винаги си бил само ти.
	Сега беше неин ред да докосва, да изследва. Постави длан върху набъбналата мъжественост и усети как се втвърдява още повече, ако това изобщо бе възможно. Темпъл застена от удоволствие, високо и продължително, а тя изпита наслада от чисто мъжкия стон.
	— Толкова си твърд.
	— Да. Само за теб.
	— И в същото време мек — додаде младата жена. — Като стомана, обвита в кадифе.
	Едната му ръка се пусна от таблата и се протегна към нея, но той тутакси си спомни своето обещание и отново я върна на мястото й.
	— Не толкова мек, колкото теб.
	— Изглежда, нещо те измъчва — промълви тя, докато дланите й галеха пламтящата плът, наслаждавайки се как се движат в такт бедрата на Темпъл.
	Той килна глава.
	— Дразниш ли ме?
	— Може би — усмихна се тя.
	Темпъл се намръщи.
	— Не забравяйте, госпожице Лоу, че каквото посеете, това ще пожънете.
	Обхвана я възбуда.
	— Какво прекрасно обещание!
	Отново се разнесе ръмжене. Той не можеше да се сдържа, този великолепен мъж!
	— По-силно! — изхриптя той.
	— Мислех, че сега аз съм господарката — възрази тя.
	— Любима, ти наистина си полудяла, ако се съмняваш, че ти си господарката.
	Тя отново се усмихна и го стисна по-силно.
	— Откъде да знам, че наистина е така?
	— Защото, ако аз бях господарят, нямаше да играем тези глупави игри.
	Мара прихна.
	— Обичам смеха ти! — заяви Темпъл. — Ти рядко се смееш, а аз искам да го чувам всеки ден.
	Това бе най-прекрасното нещо, което някой някога й бе казвал.
	И тя го възнагради, като с още по-голямо усърдие погали пулсиращия му член. Дишането му се накъса и учести.
	— Кажи ми…
	— Всичко, което пожелаеш — задъхано обеща той.
	— Кажи ми какво ти харесва.
	При думите Темпъл продължително простена.
	— Харесва ми всичко, което правиш.
	Мара се наведе и го целуна по устните. Любимият й мигом откликна с дива и вълшебна целувка.
	— Ще ти хареса ли, ако го поема в уста? — попита тя, когато най-после се отдръпна, за да си поеме дъх.
	Той грубо и застрашително изруга. Тя го прие за съгласие и се плъзна надолу по тялото му, питайки се как да го направи най-добре, имайки предвид големината и дължината на мъжкото му достойнство.
	Очевидно се бе колебала прекалено дълго, защото Темпъл извика името й с изтерзана молба. Тя докосна с устни кадифеното връхче и примря от радост, когато той подскочи в ръцете й, до устните й.
	— Кажи ми какво да направя — прошепна до най-съкровената му част.
	— Смучи го! — дрезгаво изстена Темпъл.
	Желанието му беше скандално и съвършено неприлично.
	И точно това, което тя искаше.
	Мара с удоволствие се подчини, следвайки грубите му, задъхано изречени наставления, изследваше и се учеше с език и уста, и пръсти, докато накрая той избухна в молби и проклятия, мълвейки името й. Главата му се мяташе на всички страни, а ръцете му отчаяно се вкопчиха в стълбовете на леглото, докато тя го даряваше с всичко, което бе пожелал.
	Докато го любеше.
	Докато го боготвореше.
	Докато осъзна, че това не е достатъчно. Че и тя самата искаше всичко. Тогава спря.
	— Не… — Думата отчаяно се изтръгна от гърдите му, когато тя за последен път целуна пулсиращата пурпурна главичка. — Защо?
	Тя се надигна над него и широко разтвори крака. Обви мъжествеността му с длани и насочи върха му така, че да докосне къдравите косъмчета, закриващи най-интимната й част.
	Тази част, която бе готова да му отдаде.
	Тази част, която никога нямаше да отдаде на друг.
	Темпъл се разтресе под нея.
	— Това е… О, господи, Мара! — Тя се усмихна, разтвори по-широко крака и членът му се плъзна през кадифените гънки. — Любима, толкова си влажна. — Той изруга, но богохулството прозвуча като вълшебна музика в ушите й. — Толкова гореща. Толкова красива.
	Тя се усмихна, отпускайки се все по-надолу.
	— Сега не ме виждаш. Откъде знаеш това?
	— Аз винаги те виждам — пророни той. — Ти си дамгосана в душата ми. Дори да остана сляп през остатъка от живота си, пак ще те виждам.
	Думите му я завладяха със същата сила, както тялото му. Тя се спусна докрай върху него. Двамата се сляха в толкова съвършено единение, че от гърдите им едновременно се изтръгна въздишка на облекчение и молитва. Сетне Мара високо простена и той застина.
	— Боли ли те?
	Тя поклати глава.
	— Не. — Беше вълшебно. — А теб боли ли те?
	Той се ухили.
	— По дяволите, не!
	— Тогава, ако нямаш нищо против, ще се раздвижа.
	Херцогът се разсмя.
	— Ти си господарката, любима.
	И тя напълно се отдаде на своята власт — повдигаше се и се спускаше, пробваше натиска и бързината, от време на време застиваше, сетне се накланяше под определен ъгъл, за да се наслади докрай на това преживяване.
	Темпъл я остави да властва, шепнеше й окуражаващи слова, повдигаше бедра, за да я посрещне, когато тя откриваше особено подходящ ритъм или темпо. Мара ги запомняше и отново ги повтаряше, опиянена от реакцията му.
	Беше възхитително.
	Но нещо липсваше.
	_Той._
	Неговото докосване. Неговият поглед. Онази част от него, която тя отчаяно желаеше. Мара не искаше да господства над него. Не искаше сама да се наслаждава на този момент.
	Тя искаше да го сподели.
	Наведе се, смъкна превръзката от очите му и я захвърли някъде настрани. Пламтящият му взор тутакси се устреми към нея и тя едва не припадна, когато той мигом улови с устни едното й зърно и го засмука.
	Но все още продължаваше да държи с ръце таблата. Докато тя не го освободи с усмивка и три простички думи:
	— Аз съм твоя.
	Освободените му ръце обхванаха бедрата й нежно и здраво и я поведоха в идеален ритъм, сменяха ъгъла, давайки й възможност да открие това движение, което ще я дари с най-голяма наслада. Мара започна да се люлее бързо и рязко и високо изкрещя, когато пръстите му откриха горещата сърцевина, притискаха и галеха онова тайно местенце, докато тя повече не можеше да издържа.
	Погледът му бе прикован в нея, а клепачите му — натежали от желание. Мара опря ръце върху леглото до главата му и прошепна:
	— Не спирай!
	_Не спирай да ме гледаш._
	_Не спирай да се движиш в мен._
	_Не спирай да ме любиш._
	И той чу мълчаливите й молби.
	— Никога — обеща на глас.
	Мара се отдаде докрай на екстаза. На него.
	И чак когато любимата му достигна върха, Темпъл си позволи да я обладае истински — навлезе яростно в нея веднъж, втори път, трети… изкрещя името й и се освободи мощно в нея, притискайки я плътно към гърдите си. След това двамата дълго останаха да лежат със слети тела, без да помръднат, докато накрая сърцата им не започнаха да бият по-спокойно.
	Мина сякаш цяла вечност, преди Мара да се раздвижи. В стаята бе станало студено и тя затрепери в обятията му. Той придърпа отгоре й единия край на голямата покривка, но не я пусна.
	Зарови нос в шията й и промърмори:
	— Не мога да ти се наситя. На този аромат. Имам желание да изкупя всички лимони в Лондон, за да не може никой друг да ухае като теб. Но не всичко е в лимоните. Има още нещо. Това си самата ти, Мара.
	Признанието му я стопли.
	— Забелязал си моето ухание?
	Той се усмихна, когато си припомни, че сякаш преди цяла вечност бе използвал същите думи за нея. И сега повтори нейния отговор:
	— Невъзможно е да не се забележи.
	Известно време двамата останаха да лежат мълчаливо, а здравата му ръка се плъзгаше по гърба й, сякаш я благославяше. Младата жена се питаше за какво си мисли той, но когато най-после се реши да го попита, Темпъл я изпревари и наруши тишината:
	— Ами ако никога повече не мога да се бия?
	Ръката му. Мара извърна глава и целуна широката му гръд.
	— Ще можеш.
	Той подмина успокоението й.
	— Ако чувствителността на ръката ми никога не се възвърне? Кой съм аз тогава? Кой ще бъда? Ако вече не съм непобедим? Ако не съм Херцога убиец? Какво ще струвам тогава?
	Сърцето й се сви при тези въпроси. Той щеше да бъде всичко, което тя винаги бе искала. Всичко, за което бе мечтала.
	Вдигна глава.
	— Ти не разбираш, нали?
	— Кое?
	— Ти си много повече.
	Темпъл я целуна, а тя толкова отчаяно желаеше той да й повярва, че отвърна на целувката му с цялата си любов и вяра.
	— Темпъл, ти си всичко — прошепна Мара, когато той се отдръпна.
	— Уилям — поправи я той. — Наричай ме Уилям.
	— Уилям — промълви тя името до гърдите му. — Уилям.
	Уилям Хароу, херцог Ламонт.
	Мъжът, когото бе унищожила. Този, когото можеше да възроди. Можеше да му даде живота, който му бе отнела. Да му върне предишната слава — света, който той толкова обичаше, жените, баловете и аристокрацията. Живот, който никога нямаше да има, ако извършеше глупавата и благородна постъпка да се ожени за нея.
	Не. Това беше най-големият подарък, който би могла да му даде, дори да направи най-голямата жертва в живота си.
	Да се откаже от всичко, което искаше.
	От единственото, което искаше в този живот.
	От _него_.
	Тя не беше неговата мечта. Не беше неговата цел. Не можеше да бъде неговата съпруга, майката на децата му, пазителката на наследството му.
	— Ние не можем да се оженим — рече тя тихо.
	Той я целуна по темето.
	— Нека тази нощ заспим заедно, а утре ми позволи да те убедя защо това е най-добрата от всички мои идеи.
	Но тя не можеше да го направи. Трябваше да си тръгне още сега, докато все още имаше сили за това.
	— Аз не мога…
	Той я накара да замълчи с дълга пламенна целувка, изпълнена с нещо много повече от страст. Нещо, което тя не желаеше да разгадае, защото, ако го стореше, навярно никога нямаше да направи това, което бе длъжна.
	— Остани.
	При тази дума сърцето й едва не се пръсна на хиляди парченца. В тази дума, объркваща и двусмислена върху неговите устни, прозвучаха желание и обещание. И увереността, че ако тя остане, той ще направи всичко по силите си, за да я задържи. За да я защити.
	Но Мара знаеше, че ако го послуша, той никога няма да има живота, който заслужаваше. Живот без скандали и позор. Живот без спомени за миналото и неговата разруха.
	Той беше прекалено съвършен. Прекалено добър. А тя бе прекалено недостойна за него.
	Щеше само отново да го съсипе, да разруши всичко, което той желаеше. Трябваше да го напусне. Трябваше да си тръгне, преди изкушението да вземе връх над разума и да я застави да остане.
	И затова тя изрече още една, последна лъжа. Най-съдбовната от всички, които някога бе изричала.
	— Ще остана.
	Скоро след това Темпъл заспа. Чак когато дишането му стана дълбоко и равно, Мара прошепна истината:
	— Обичам те.


>	Глава 19

	Той за пръв път от дванайсет години се събуди спокоен и мигом се протегна към Мара, нетърпелив да я притегли в обятията си и да я люби с целия си плам. Нетърпелив да й покаже всички възможни начини, с които щеше да я направи щастлива. Всички начини, с които щеше да я обича.
	И той щеше да я обича, колкото и странна и нереална да му се струваше тази дума. Колкото и да не вярваше някога, че любовта ще намери място в живота му. Той щеше да я обича.
	Можеше да започне от днес.
	Само че тя не беше в леглото. Ръката му загреба празните чаршафи, прекалено студени, за да ги е напуснала скоро.
	По дяволите! Тя бе избягала!
	Темпъл се изстреля от леглото и тутакси нахлузи панталона, който Мара бе събула миналата нощ, опитвайки се с все сили да изтика спомена от съзнанието си. Не биваше да допуска чувствата, които изпитваше към нея, да замъглят разума му. Страст. Наслада. Искрено и неподправено безсилие.
	Само за секунди той беше облечен и тичаше надолу по стълбището. Изхвръкна от къщата, изтича до конюшнята, оседла коня си и след половин час вече беше пред номер 9 на Кърситър стрийт. Изкачи стъпалата по три наведнъж и се озова вътре по-бързо, отколкото друг човек би успял да почука. Добре че вратата не беше заключена, иначе щеше да се наложи да я разбие.
	Когато нахлу вътре, Лидия тъкмо прекосяваше преддверието, но застина, щом го видя. Темпъл не си губи времето в любезности.
	— Къде е тя?
	Очевидно тази жена бе усвоила някои неща от своята приятелка.
	— Извинете, Ваша Светлост, къде е кой?
	Темпъл бе живял на този свят повече от трийсет години, без да удуши нито една жена, и не възнамеряваше да започва сега. Но реши да поизплаши младата дама, използвайки внушителното си телосложение.
	— Госпожице Бейкър, не съм в настроение за игрички.
	Лидия пое дълбоко дъх.
	— Тя не е тук.
	В сърцето си той го знаеше, но не искаше да повярва. Затова, вместо да продължава този безсмислен разговор, се отправи към кабинета й и отвори вратата с надеждата да я завари там, седнала зад писалището, с прибрана в строг кок златистокестенява коса.
	Но тя не беше там.
	Писалището беше идеално разтребено, сякаш го бяха подготвили за лондонската театрална сцена, а не за работа.
	Темпъл се извърна и срещна вперения в него тъжен и искрен поглед на Лидия.
	— Стаята й. Заведи ме там.
	Момичето се замисли дали да откаже, той го разбра, ала нещо я застави да премисли. Тя се обърна и тръгна нагоре по стълбището. Изкачи два етажа и пое по дълъг коридор. Накрая спря пред плътно затворена дъбова врата. Херцогът не изчака разрешение, отвори я със замах и влезе.
	Вътре ухаеше на лимони.
	На лимони и Мара.
	Малката стаичка беше безукорно чиста и спретната, както и очакваше. Имаше малък гардероб, колкото да побере най-необходимите вещи, както и малка маса, върху която се виждаха полуизгоряла свещ и купчина книги. Той се приближи и ги погледна. Романи. С овехтели корици, явно многократно препрочитани и любими.
	Имаше и едно тясно легло, от което Мара навярно се провесваше в съня си. Това беше единственото място в стаята, където не цареше безупречен порядък — върху леглото лежеше изумруденозелена коприна. Роклята, която тя бе носила предишната нощ, когато се разкри пред света, до нея бе метната подплатената с хермелин пелерина и редом се виждаше малка спретната купчинка — копринените ръкавици, които й бе подарил.
	Тя беше сама в света и дори не си бе взела ръкавиците.
	Той ги взе и ги поднесе към носа си. Въздъхна и с нежелание прокара пръсти по коприната. Искаше това да е нейната кожа. Да почувства нейната топлина.
	Извърна се към Лидия.
	— Къде е тя?
	В очите на момичето се четеше тъга.
	— Замина.
	_Не._
	Херцогът започваше да губи търпение.
	— Къде?
	Лидия поклати глава.
	— Не знам. Тя не ми каза.
	— Кога ще се върне?
	Момичето сведе поглед към пода и Темпъл отгатна отговора, преди да заговори:
	— Никога.
	Искаше му се да закрещи. Да проклина глупавите жени и жестоката съдба. Но само попита:
	— Защо?
	Лидия вдигна поглед към него.
	— Заради нас.
	_Пълна глупост!_ Едва не го изрече на глас, но Лидия продължи:
	— Смята, че всички ние ще сме по-добре без нея.
	— Но момчетата се нуждаят от нея. Ти се нуждаеш от нея. Този дом се нуждае от нея.
	Лидия тъжно се усмихна.
	— Вие не ме разбрахте. Тя смята, че и на вас ще ви е по-добре без нея.
	— Тя греши.
	Той щеше да е по-добре с нея. Безкрайно по-добре.
	— Съгласна съм. Но тя вярва, че нито един аристократ няма да повери детето си на жена с такова тъмно минало като нейното. Никой няма да дари пари на приют, който се ръководи от лъжкиня. И нито един херцог не може да се завърне в обществото, ако е свързан с такава скандална особа като нея.
	— Майната му на обществото!
	Вулгарните думи би трябвало да шокират Лидия, но вместо това тя се усмихна.
	— Напълно съм съгласна.
	— Как се запозна с нея? — попита Темпъл.
	Сам не знаеше откъде му хрумна този въпрос, но отчаяно искаше да узнае колкото се може повече за жената, която толкова силно обичаше.
	Господи. Трябваше да й каже, че я обича. Може би тогава тя щеше да остане.
	Лидия се усмихна.
	— О, това е цяла история.
	— Разкажи ми.
	— В Северна Англия има специален дом. Безопасно място за жени, които се опитват да променят съдбата си. Дъщери и сестри. Съпруги. Проститутки. В този дом жените получават втори шанс.
	Темпъл кимна. Такива домове съществуваха и това не беше нещо ново. Жените невинаги бяха ценени, както би трябвало. Той се замисли за майката на Мара, убита от съпруга си. Или за самата нея, бита и принуждавана да се омъжи за мъж три пъти по-възрастен от нея.
	_Той щеше да я защити._
	Само че нямаше да може. Не и след като се омъжи за баща му. Той щеше да се върне в училище.
	И винаги щеше да ненавижда баща си, задето се бе оженил за жената на неговите мечти.
	Междувременно Лидия продължаваше да говори:
	— Мара прекара там няколко години, преди да се появи възможност да се върне в Лондон и да открие „Дом Макинтайър“. Аз живях там една година. Може би по-малко. Но Мара говореше за този дом като за нещо много по-голямо, не просто приют за момчета. Мисля, че това място означава много за нея. Мисля, че означава всичко. — Тя погледна Темпъл в очите. — Мисля, че тя се опитва да изкупи вината си пред един несправедливо наказан син на аристократ, като помага на много други изоставени синове.
	Разбира се, че го правеше. Истината в думите на момичето едва не го съсипа.
	Тези момчета бяха най-важното нещо в живота й.
	Когато я открие, ще им купи голямо имение в провинцията, с коне, играчки и просторни земи, където да тичат на воля и да растат. Ще даде на всяко едно от тези момчета шанс за живот, за какъвто тя мечтаеше.
	Но първо трябваше да даде този шанс на нея.
	— Аз я помолих да се омъжи за мен.
	Очите на Лидия се разшириха.
	— Колко хубаво!
	Именно.
	— Предложих й да я направя своя херцогиня, да й дам всичко, за което някога е мечтала. А тя избяга. — Темпъл отново плъзна пръсти по ръкавиците. — Дори не е взела проклетите ръкавици.
	— Тя нищо не взе.
	Херцогът се втренчи в нея.
	— Какво искаш да кажеш?
	— Тя каза, че нищо не може да вземе от вас. Остави всичко. Не взе дрехите, нито пелерината.
	Той застина. Спомни си как Мара скъса чека му с парите, които бе спечелила по време на идиотското им споразумение.
	— Но тя няма пари!
	Лидия кимна.
	— Само няколко шилинга, нищо повече.
	— Аз й предложих достатъчно пари, за да й стигнат за дълги години. Цяло състояние!
	Момичето поклати глава.
	— Тя за нищо на света не би взела пари от вас. Не би взела нищо от вас. Не и сега.
	— Защо не?
	— Вие не разбирате какво означава една жена да обича, нали?
	Любов.
	— Ако тя ме обичаше, нямаше да ме изостави.
	— Нима наистина не разбирате, Ваша Светлост? — захвана се да обяснява Лидия. — Тя замина точно защото ви обича. Говореше нещо за наследството.
	Съпруга. Деца. Наследство. Той й бе казал, че за това мечтае.
	И тя му бе повярвала.
	— Искам единствено нея.
	Лидия се усмихна.
	— Хубаво. Това е вече нещо!
	В този момент Темпъл не можеше да мисли, че Мара го обича. Това щеше да го подлуди. А той трябваше да запази здравия си разум, ако искаше да я намери. А след това ще я заключи в стаята и никога повече няма да я пусне.
	— И е заминала посред студената зима без ръкавици и без пари.
	— Не разбирам защо ръкавиците са толкова важни…
	— Важни са.
	— Разбира се. — Лидия предпочете да не спори. — Предполагам, сега разбирате защо толкова се надявах да се появите. Надявам се, че вие ще можете да я намерите.
	— Ще я намеря.
	Лидия въздъхна с облекчение.
	— Добре.
	— А след това ще се оженя за нея.
	— Прекрасно! — засия тя.
	— Не се радвай толкова. Може след това да я удуша.
	Лидия кимна със сериозен вид.
	— Напълно разбираемо.
	Темпъл се поклони кратко и небрежно, завъртя се на пети, излезе от стаята и заслиза по стълбището. Когато стигна до средата на последната извивка, водеща към долния етаж, откъм сенките се раздаде тъничък глас, който го накара да се закове на място.
	— Тя замина.
	Херцогът се обърна и видя група момчета, скупчени върху площадката над него. Всички до едно изглеждаха страшно разтревожени. Даниъл държеше Лавендър под мишница.
	Темпъл кимна.
	— Да.
	Даниъл го изгледа навъсено.
	— Тя плачеше, когато си тръгваше.
	При думите сякаш желязна ръка стисна гърдите на Темпъл.
	— Ти видя ли я?
	Момчето кимна.
	— Госпожа Макинтайър никога не плаче.
	Херцогът си спомни сълзите в очите й през онази нощ, когато я бе оставил гола на ринга. Идеше му да потъне в земята от срам.
	— Тя плачеше заради _вас_.
	Обвинението беше жестоко, но справедливо. На Темпъл дори и не му хрумна да отрича.
	— Аз ще я намеря. И всичко ще поправя.
	В този миг заговори Хенри. Лицето на момчето бе изкривено от праведен гняв, примесен с разочарование. Приличаше на малък рицар, готов да защитава своята дама.
	— Какво й сторихте?
	Бе сторил хиляди неща.
	_Не й вярвах._
	_Не й се доверих._
	_Не й показах колко много я обичам._
	_Не я защитих._
	— Извърших грешка — изрече на глас.
	Джордж кимна.
	— Трябва да й се извините.
	Изглежда, останалите момчета бяха съгласни с подобен план на действие.
	— Момичетата обичат да ги молят за прошка — додаде Хенри.
	Темпъл отново кимна.
	— Точно това възнамерявам да направя. Но първо трябва да я намеря.
	— Много я бива в криенето — осведоми го Хенри.
	— Най-много от всички нас! — уточни друго момче.
	Херцогът ни най-малко не се съмняваше.
	— Мен също много ме бива в криенето. А този, който го бива в криенето, е добър и в намирането.
	Джордж не изглеждаше много убеден.
	— Толкова добър, колкото нея? — попита скептично.
	Темпъл за пореден път кимна.
	— Дори по-добър.
	Надяваше се да е вярно.
	Даниъл не му повярва.
	— Тя ни изостави. Не мисля, че ще се върне.
	Темпъл прочете в очите на момчето същия страх, сковаващ неговите гърди, и той мигом си спомни защо беше помислил, че Даниъл е негов син.
	Момчето сведе поглед към прасенцето в ръцете му.
	— Тя остави Лавендър.
	Мара бе оставила всички тях. Беше оставила момчетата, защото бе решила, че така ще бъде най-добре за тях. Беше оставила Лидия, тъй като смяташе, че ще й бъде по-лесно да ръководи приюта, без над главата й да е надвиснал скандал. И бе оставила Лавендър, защото пощенският път, водещ към неизвестното място, където се бе отправила, не беше подходящо място за едно прасенце.
	— Тя е забравила Лавендър — раздаде се печалният глас на друго момче.
	Темпъл се качи нагоре по стъпалата, приклекна, за да бъде на едно ниво с малчуганите, и се протегна, за да вземе Лавендър.
	Тя бе забравила Лавендър.
	Той отлично знаеше как се чувства в момента малкото прасенце. Както и момчетата.
	Тя бе забравила и за него.
	— Може ли да я взема за един ден?
	Хлапетата се събраха в кръг и оживено зашепнаха, докато се съвещаваха. Накрая Хенри се извърна към Темпъл и оповести единодушното им решение:
	— Да, може. Но трябва непременно да я върнете обратно.
	Даниъл пристъпи напред и протегна животинчето.
	— Трябва непременно да върнете и двете.
	Сърцето на Темпъл заби глухо и учестено в гърдите му и той кимна със сериозно изражение на момчетата.
	— Точно това ще направя.
	Ако можеше.

	* * *

	— Тя не е тук.
	Темпъл кръстосваше кабинета на Дънкан Уест на Флийт стрийт, отказвайки да му повярва.
	— Тя трябва да е тук.
	Той вече бе започнал да я разбира. Мара нямаше да напусне Лондон, докато не изпълни докрай тяхното споразумение и не изчисти името му. Вярваше в това с всяка частица от съществото си. Длъжен беше да вярва. Защото, ако не вярваше, трябваше да допусне възможността, че тя вече е заминала и ще му е нужно доста време, докато я открие.
	А Темпъл не желаеше да чака, докато я открие. Той я искаше веднага. В обятията си. В леглото си. В живота си.
	Искаше да започне живота, който трябваше да водят преди дванайсет години. Този, който бе отнет и на двамата. Искаше щастие. Удоволствие. Любов.
	Господи, та тя вече можеше да е бременна!
	С неговото дете.
	И проклет да е, ако не искаше това дете — това красиво малко момиченце със странни очи и златистокестенява коса. Проклет да е, ако не искаше да прекара с тях всяка възможна минута.
	_Тя трябваше да бъде тук._
	Извърна се към Уест, който седеше, висок и изправен, зад бюрото, покрито с бумаги, записки, статии и бог знае още какво.
	— Тя непременно ще дойде тук. За да говори с теб. За да ти разкаже цялата история.
	Уест се облегна назад на стола и широко разпери ръце.
	— Темпъл, кълна ти се, че най-много от всичко на света искам сега вратата да се отвори, да влезе Мара Лоу и да ми поднесе на тепсия история, която ще запълни колонката във вестника за няколко дни. — Той замълча и златистите му очи се стрелнаха към здравата ръка на госта му. — Но имам на разположение само един херцог със свиня.
	Темпъл сведе поглед към заспалата Лавендър.
	— И защо ти е тази свиня?
	Херцогът се намръщи, когато видя насмешливото изражение на Уест.
	— Това не е твоя работа.
	Вестникарят наклони глава.
	— Твърде странно. Бих могъл да те направя герой на доста забавна малка историйка.
	— Аз ще направя _теб_ герой на забавна малка историйка, ако не ми кажеш истината.
	Уест пропусна заплахата покрай ушите си.
	— Да не възнамеряваш да поръчаш да ти приготвят от нея някое по-екзотично ястие?
	Темпъл притисна Лавендър към гърдите си. Никак не му се понрави безвкусният намек, че тя би могла да се превърне във вечеря.
	— Не. Аз… просто се грижа за нея.
	Уест любопитно погледна събеседника си.
	— Хм, значи се грижиш за нея.
	Херцогът тръсна глава.
	— Забрави за проклетата свиня. Казваш, че не си виждал Мара.
	— Не съм.
	— Ако я…
	Уест повдигна вежди.
	— Уверявам те, че цял Лондон ще узнае, ако ми се удаде случай да поговоря с тази жена.
	Темпъл отново се начумери.
	— Да не си посмял да я направиш за смях.
	— Ако трябва да сме честни, тя ти съсипа живота. Може да заслужава да стане за посмешище. Илюстраторите вече работят над историята за случилото се миналата нощ.
	Темпъл се наведе през бюрото едва сдържайки гнева си.
	— Да. Не. Си. Посмял. Да. Я. Направиш. За. Смях.
	Уест дълго го изучава, после кимна.
	— Разбирам.
	— И какво разбираш? — изръмжа Темпъл.
	— Явно ти обичаш тази дама.
	Не всеки ден се случваше някой да повали Темпъл с един удар. При това представител на пресата.
	— Разбира се, че я обичам. Аз смятам да се оженя за нея.
	Уест махна пренебрежително.
	— На кого му пука за някаква си женитба. Хвърли един камък в Лондон и ще улучиш нещастно женен. Важното е, че ти _обичаш_ тази жена.
	Темпъл погледна към мирно спящата Лавендър в ръцете му. Единственото създание на света, което в момента не го дразнеше.
	— Исусе! Несъкрушимият, непобедим Темпъл. Повален. Победен. От жена.
	Херцогът впи най-застрашителния си поглед във вестникаря.
	— Ако тя дойде тук, изпрати да ме повикат. Незабавно.
	— Да я заключа ли, докато дойдеш?
	— Ако е необходимо.
	Тя беше сама на лондонските улици, без никакви средства. А той искаше любимата му да е в безопасност. Искаше да е с него. И нямаше да се успокои, докато не я открие. Завъртя се на пети и се отправи към вратата.
	— Ще го направя, но при едно условие.
	Естествено, трябваше да го очаква. Трябваше да знае, че Уест няма да се откаже от своя дял. Обърна се и погледна въпросително могъщия вестникар.
	— Кажи ми защо тази жена е толкова важна. В крайна сметка тя вече възстанови доброто ти име. Светът знае, че е жива. Миналата нощ в онази зала видях много жени, които я познаха. Вече не е шестнайсетгодишна девойка, но все още е истинска красавица. А и всички помнят тези очи.
	При споменаването на очите на Мара го обхвана необяснима ярост. Той не желаеше другите хора да ги забелязват. Не желаеше да мислят за тях. Не желаеше да ги гледат. Те бяха само за него. Той беше единственият, които можеше да се взира в тях и да вижда нещо повече от странния различен цвят. Той се вглеждаше в тези очи и виждаше истинската Мара.
	— Защо се интересуваш дали тя ще остане, или ще замине? — продължи да го притиска Уест.
	Темпъл срещна погледа му.
	— Един ден жената, която обичаш, ще се изплъзне между пръстите ти и тогава ще ти задам същия въпрос.
	Излезе от кабинета и заряза Уест да мисли над казаното.
	Вестникарят дълго остана на стола в очакване да хлопне външната врата — знак, че Темпъл е излязъл. После се извърна към прозореца и проследи с поглед как Херцога убиец се мята на коня си и препуска към следващата си цел, за да търси любимата жена.
	Чак когато тропотът на копитата заглъхна, той заговори в празната стая:
	— Можете да излезете.
	Малката врата на дрешника се отвори и Мара пристъпи в стаята с обляно в сълзи лице.
	— Отиде ли си?
	— Той ви търси.
	Тя кимна и заби поглед в краката си, изпълнена с непоносима тъга. И безмерно желание. _Той я обичаше._ Беше го казал. Той беше дошъл да я търси и бе признал, че я обича.
	— Той ще ви намери.
	Мара вдигна глава.
	— А може би няма.
	Едва думите се отрониха от устните й и в съзнанието й отекна обещанието на Темпъл. _Ако избягаш, аз ще те намеря._
	Уест поклати глава.
	— Той ще ви намери, защото няма да спре да ви търси, докато не ви открие.
	— Може и да спре — рече Мара, надявайки се, че точно това ще се случи.
	Надяваше се, че той може да реши, че тя не си струва главоболията. Надяваше се, че Темпъл ще намери друг живот. Друга жена. Някоя, която ще е достойна за него.
	Уест се усмихна.
	— Мислите, че един мъж просто така ще се откаже да търси жената, която обича?
	_Жената, която обича._ При тези думи в очите й запариха сълзи и тя не можа да ги преглътне. Той я обичаше.
	— Има нещо, което не разбирам — промърмори Уест. Стори й се, че го каза по-скоро на себе си, отколкото на нея. — Вие също го обичате.
	Младата жена кимна.
	— При това отчаяно.
	— Тогава какъв е проблемът?
	Мара не издържа и се засмя, макар и през сълзи.
	— Какъв е проблемът? Цялата тази история е проблем! Аз го погубих. Отнех му всичко, което би трябвало да бъде негово. Откраднах живота му. Той заслужава аристократична жена, съвършени деца и наследство, което няма да е опетнено от мен.
	Уест сплете пръсти и подпря брадичката си върху тях.
	— Това, изглежда, изобщо не го вълнува.
	Мара поклати глава.
	— Но мен ме вълнува! Цял Лондон го вълнува! Той никога няма да заеме полагащото му се място в обществото като херцог Ламонт, ако се свърже с жената, виновна за всички черни петна върху репутацията му.
	— Репутация! — презрително изсумтя Уест.
	Очите й се разшириха.
	— Но вие си изкарвате прехраната с това!
	Той се ухили.
	— Имам предвид, че отлично знам колко случайно и нетрайно е всичко в този живот.
	Тя поклати глава.
	— Грешите.
	— Мисля, че прекалено дълго сте били далече от обществото — отбеляза Уест. — Явно сте забравили, че на херцозите, със или без скандални съпруги, възможно най-бързо се прощава всичко. В крайна сметка те са единствените, които могат да създават нови херцози. Аристокрацията се нуждае от тях, ако не искаме цивилизацията да се сгромоляса.
	Може би той беше прав. Може би Темпъл ще съумее да преживее скандала, който несъмнено ще избухне след появата й пред цял Лондон.
	Но дали той щеше да може да забрави всичко, което тя му бе причинила?
	Младата жена въздъхна.
	— Получихте ли от мен всичко, което ви е нужно, господин Уест?
	Дънкан Уест отлично разбираше кога трябва да се сложи край на един разговор.
	— Да.
	— И няма да му кажете, че съм била тук?
	— Чак след като отпечатам вашата история.
	— И кога ще стане това?
	Той погледна календара си.
	— След три дни.
	Сърцето й болезнено се сви. Три дни, за да напусне Лондон. Да замине бързо, надалече и на тайно място. Три дни, за да му подари свободата. А след това ще се постарае да го забрави.
	За доброто и на двамата.
	Мара излезе от редакцията на Уест, загърна се плътно в пелерината и спусна ниско качулката над лицето си, преди да пристъпи на улицата. Посрещнаха я студът и уличната мъгла, обвила Лондон във влажното си покривало — най-лошото от английската зима. Тя тутакси замръзна и закопня за по-топли ботуши и по-топла пелерина. И за по-топъл климат.
	За Темпъл, който винаги беше топъл. Като пещ.
	Жадуваше за него. Душата и сърцето я боляха за него.
	Бегълката извървя осемстотин метра, а може и повече, преди да забележи, че я следва някаква карета, съвсем близо зад нея, която се движеше с нейното темпо — по-бързо, когато тя ускоряваше крачка, и по-бавно, когато тя забавяше ход. Мара спря и се извърна към големия черен екипаж, без герб и всякакви отличителни знаци.
	Каретата също спря.
	Момчето, съпровождащо луксозната покрита кола, скочи от задната капра, отвори вратата, спусна стълбичката и протегна ръка, за да й помогне да се качи. Мара поклати глава.
	— Няма да се качвам.
	Младежът се смути, но в този миг от вратичката надникна копринен виолетов воал.
	— Побързайте, госпожице Лоу! — разнесе се познат женски глас и Мара неволно пристъпи по-близо. — Топлината излиза от каретата.
	Мара пъхна глава през вратичката.
	Ана, жената, с която се бе сприятелила в „Ангела“, седеше вътре. Очите на Мара се разшириха.
	— Вие! — изуми се тя.
	Ана се усмихна.
	— Аз, разбира се. Няма да ви сторя зло, но предпочитам да поговорим на топло, отколкото на студено.
	Мара се поколеба.
	— Не сте тук, за да ме върнете при Темпъл, нали?
	Другата жена поклати глава.
	— Не и ако, разбира се, сама не пожелаете да се върнете при него.
	— Няма да пожелая.
	— Е, ваша работа. — Тя се загърна по-плътно с пелерината и потръпна. — А сега, моля ви, влезте и затворете вратичката.
	Мара се подчини. Горещите тухли на пода на каретата бяха прекалено изкусителни, за да откаже. Ана потропа по покрива на купето и колата затрополи надолу по улицата.
	— Откъде знаете къде да ме търсите? — започна Мара с най-очевидния въпрос.
	Устните на другата жена се извиха в мила усмивка.
	— Аз не знам, но Темпъл — да.
	— Проследили сте го.
	— Той може да ви познава по-добре, но аз по-добре разбирам жените. — Тя замълча. — Освен това се съмнявам, че която и да е жена ще се откаже от възможността да прекара една сутрин с Дънкан Уест.
	Мара поклати глава.
	— Не разбирам.
	Ана завъртя очи към тавана.
	— Всяка жена, която не е лудо влюбена в Темпъл.
	— Аз не съм… — подхвана Мара, но гласът й секна, преди да изрече докрай възражението си.
	Всъщност тя беше лудо влюбена в Темпъл.
	— Знам, че сте — заяви спътницата й. — И точно заради това съм тук. — Мара смръщи вежди, а Ана махна широко с ръка. — Някой трябва да ви го обясни. Ние смятахме, че Темпъл сам ще го направи, но той, изглежда, е напълно погълнат от вас, за да мисли разумно.
	Мара затаи дъх и зачака, изпълнена с отчаяно желание да чуе думите, които щяха да излязат от устата на тази жена. Нямаше представа какво ще последва, но определено не очакваше това, което спътницата й каза.
	— Вие не сте погубили живота на Темпъл.
	Мара вече започваше да се уморява от върволицата непознати, надпреварващи се да й казват, че е сгрешила.
	— Предполагам, че вие сте специалистка по погубените животи.
	Устните на Ана трепнаха.
	— Всъщност съм точно такава.
	— Вие не сте били там.
	— Не съм. Не и когато сте залели с кръв леглото и сте го оставили да отговаря за убийството ви. Не съм била, когато баща му го е прогонил от дома и останалата част от аристокрацията е започнала да го избягва. Нито съм била, когато е прекарал първата си нощ под Темпъл Бар, нито когато е започнал да си проправя път в живота с юмруци. Или когато Бърн е измислил идиотския план да играят на зарове с отрепките на Лондон.
	Мара слушаше и с всяка дума я обземаше все по-голям студ. Ненавиждаше това, че тази жена знаеше толкова много за миналото на Темпъл. Но спътницата й, изглежда, изобщо не се притесняваше, защото продължаваше:
	— Но бях там, когато основаха „Ангела“. Когато той започна сегашния си живот като най-великия боксьор на Британия. Бях редом с него, когато той спечели първия си мач на ринга на „Ангела“. И бях там, когато ковчежетата му започнаха да се пълнят с пари, положението му в обществото укрепваше, а уважението към него започна да расте.
	— Не е уважение — остро възрази Мара. — Това е страх. Незаслужен страх. Те го смятат за Херцога убиец, защото аз го направих такъв.
	Ана се усмихна.
	— Намирам за много очарователно, задето смятате, че той никога през живота си не е извършил нищо, с което да заслужи това прозвище.
	Мара смръщи вежди.
	— Нищо като това, което всички са вярвали, че е извършил.
	Ана нехайно сви рамене.
	— Както и да е. Уважението и страхът вървят ръка за ръка. А едното без другото не струва и мастилото, с което се изписва всяка една от тези думи. — Тя замълча. Каретата се тресеше под тях, а ръмящият дъжд навън бе преминал в суграшица. — А и във всеки случаи на Темпъл му харесва този живот.
	Може би беше вярно.
	— Той има пари, приятели и е един от собствениците на клуб, за който всеки мъж би убил. Освен това половин Лондон, който има значение, този Лондон, който съди човек по делата му, а не по произхода, е на негова страна. И на него всичко това му харесва.
	Дали беше права тази странна и загадъчна жена? Дали той се наслаждаваше на живота, който водеше? Или всяка минута съжаляваше за живота, който тя бе откраднала от него?
	— Единственото, което му липсва, сте вие. — При тези думи Мара се вцепени. Ана го забеляза и продължи още по-настойчиво: — Върнете се в „Ангела“. Попитайте го сама. — Наклони се напред. — Върнете се и му позволете да ви покаже колко много ви обича.
	От думите я болеше, предложението беше прекалено изкусително. Тя не искаше да бяга.
	— Заради него съм длъжна да замина. Длъжна съм да му върна всичко, което му отнех. За да може да започне живота си на чисто, без да му тежи сянката на миналото.
	— Дори и да сте права, дори подобно нещо да е възможно — рече другата жена, — нима не му дължите също и шанса да бъде щастлив?
	Той я бе нарекъл жената, която обичаше.
	И той беше мъжът, когото тя обичаше.
	Нима това не беше всичко, което бе нужно, за да е щастлив човек?
	Мили боже, ако мислеше, че може да го направи щастлив, тутакси щеше да се хвърли в обятията му. Срещна погледа на Ана в полумрака на купето.
	— Понякога любовта не е достатъчна.
	Ана кимна.
	— Бог е свидетел, че това е вярно. Но в този случай не е само любов, нали?
	Трудно бе да си представи, че двамата имаха дори това. След десетилетие на омраза, лъжи и скандал. Дори по-дълго. Но и двамата имаха сила. И минало, което им тежеше.
	Ана сложи облечената си в ръкавица ръка върху ръцете на Мара, сключени в скута й.
	— Вие веднъж ми казахте, че нямате приятели.
	Мара кимна.
	— Нямам. Не и истински.
	— Имате него.
	Сълзите отново запариха в очите й. Тя почука по покрива на каретата, както бе видяла преди това да прави спътницата й. Екипажът тутакси забави ход и спря. Слугата притича и спусна стълбичката. Мара слезе долу, като мислено си обеща, че няма да се обърне.
	И удържа на обещанието си дори когато Ана извика след нея:
	— Помислете за това, което ви казах, госпожице Лоу. По всяко време сте добре дошли в клуба.


>	Глава 20

	Игралните зали в „Падналия ангел“ гъмжаха от посетители. Докато Темпъл се възстановяваше, боксовите мачове със залагания бяха отменени, но членовете на клуба не скучаеха и с удоволствие харчеха парите си край масите за игри със зарове и карти. „Ангелът“ беше повече от щастлив да задоволи желанията им и всички членове на персонала, от лакеите и крупиетата до компаньонките и готвачите, с готовност им помагаха да пилеят парите си.
	С Лавендър на ръце, Темпъл влезе в клуба през служебния вход и се отправи към главния етаж на казиното. Погледът му обхождаше тълпата от мъже в безупречно ушити костюми. Всеки един от тях можеше по всяко време да проиграе състоянието си, но се наслаждаваше на всеки миг от пребиваването си тук.
	Всяка друга нощ той щеше да се радва на гледката. Щеше да намери Крос и да го попита за тазвечерната печалба. Щеше да изиграе някоя и друга партия vingt-et-un.
	Но тази вечер само кръстосваше в единия край на залата, мълчалив и разстроен.
	И бесен, задето, изглежда, аристократите с радост го приемаха в своите редове, кимаха му и го потупваха по рамото.
	Изглежда, отново беше един от тях, сякаш последните дванайсет години никога не ги бе имало.
	Но това нямаше значение. Нищо нямаше значение, докато не намери Мара.
	Цялото тяло го болеше след деня, прекаран под дъжда върху гърба на коня в безплодно търсене на красивата игла в прогнилата копа сено на декемврийския Лондон. Посети сиропиталището, редакцията на Уест и отново се върна в сиропиталището. Отби се в пощенската станция и връчи на пощенския началник цяло състояние за сведения за пътниците през деня, разтревожен, че тя вече може да е напуснала града.
	Изясни се, че една влюбена двойка, възнамеряваща тайно да се ожени, и двама джентълмени бяха заминали по Северния път, в посока Шотландия. Но въпреки че девойката от влюбените бегълци била много красива, началникът го бе уверил, че косата й не била златистокестенява, а очите й били съвсем обикновени.
	Значи не е била Мара.
	Би трябвало да се зарадва, че тя все още беше в Лондон. Но вместо това кипеше от гняв, задето бе успяла толкова лесно да избяга. Нямаше и следа от нея. Сякаш се бе изпарила като дим. Ако не беше убеден в съществуването й, можеше да си помисли, че просто му се е привидяла.
	Но оставените от нея ръкавици бяха реални. Както и свинята.
	Както и дупката в гърдите му. При тази мисъл раната му запулсира, а устните му се изкривиха в насмешка. Май дупките бяха две: едната зарастваше, а втората застрашаваше живота му.
	Той раздвижи болното си рамо. Болката се разпростря надолу по ръката и спря при лакътя. Размърда пръстите в превръзката. Нищо. Темпъл разбираше, че умората няма да помогне да се възвърне чувствителността, но нямаше време за почивка. Не и преди да я намери.
	И ако му беше писано да остане сакат, когато всичко това приключи, така да бъде.
	Поне щеше да има Мара.
	При мисълта го завладя чувство на безсилие. Къде, по дяволите, беше тя?
	Вдигна очи към тавана и погледът му попадна върху големия витражен прозорец в средата на главната зала на „Падналия ангел“. Луцифер, падащ от рая. Великолепният стъклопис изобразяваше летящия Принц на мрака на половината път между рая и ада, с верига около глезена и скиптър в ръка. Разперил широко безполезните си крила, той се носеше стремглаво към самия център на казиното.
	Темпъл никога не се бе замислял особено над тази картина, макар да оценяваше посланието й към членовете на клуба: независимо от това, че аристокрацията бе прокудила него, Бърн, Крос и Чейс, те, четиримата негодници, притежаващи най-легендарния игрален ад в Лондон, щяха да стават все по-могъщи и силни.
	Чейс имаше склонност към драматизъм.
	Но сега, докато разглеждаше огромния витражен прозорец, докато гледаше падането на Луцифер, Темпъл изведнъж осъзна колко е огромен прогоненият от рая ангел. Колко силен. С помощта на цветни стъкълца създателят на това творение бе успял да предаде релефа на мускулите и сухожилията. И непотребната сила на Луцифер. Той не можеше да се удържи. Не можеше да спре своя полет, не можеше да предотврати пропадането си там, където Бог го бе запратил.
	И сега, докато стоеше тук с болната си ръка, изгубила своята чувствителност, обзет от безкрайно усещане за безсилие, съзнаващ напълно, че може никога да не намери жената, която обича, Темпъл изпита искрено съчувствие към Принца на мрака. Толкова красота, толкова могъщество, толкова сила. И при все това накрая щеше да се окаже в ада.
	_Исусе._
	Какво бе направил?
	— Донесъл си прасе в моето казино.
	Темпъл погледна към Чейс.
	— Някой виждал ли я е?
	Изражението на приятеля му стана сериозно.
	— Не.
	Темпъл искаше да крещи и да излее целия си бяс върху всичко наоколо. Да преобърне близката маса, да съдере завесите от стените.
	Вместо това само тихо рече:
	— Тя е изчезнала.
	Двамата стояха рамо до рамо и наблюдаваха игралната зала.
	— Нашите хора продължават да я търсят. Може би тя сама ще се появи.
	Темпъл стрелна с кос поглед основателя на „Падналия ангел“, подсказващ, че подобно нещо е фактически невъзможно.
	— Може би.
	— Ние ще я намерим.
	Темпъл кимна.
	— Дори да се наложи да я търся през остатъка от живота си.
	На свой ред Чейс също кимна и отмести поглед. Навярно се чувстваше неловко от толкова емоционален разговор. Не че на Темпъл му пукаше.
	— Но за сметка на това пък си намерил прасе.
	Темпъл сведе поглед към спящата Лавендър.
	— Нейното прасе.
	Русите вежди на Чейс се стрелнаха нагоре.
	— Дамата има прасе?
	— Нелепо, нали?
	А още по-нелепо беше колко се бе привързал Темпъл към малкото създание. Единствената му връзка с Мара.
	— Аз пък мисля, че е очарователно. Много интригуваща жена е твоята госпожица Лоу.
	Само дето не беше негова. Темпъл връчи Лавендър на приятеля си.
	— Тя трябва да бъде нахранена. Отнеси я в кухнята и виж дали Дидие може да й намери нещо за хапване — нареди и тутакси се извърна към тълпата, търсейки някой, които би могъл да знае нещо за Мара.
	Може би тя бе имала приятел в детството си — някой, който може би й бе предложил покрив над главата.
	А ако никой не й бе предложил? Ами ако в момента бродеше по улиците, замръзнала и бездомна? Някога и той бе нощувал на студените лондонски улици. Мисълта за любимата му, самотна и скована от студ…
	Та тя нямаше дори ръкавици.
	Обхвана го паника и сърцето му бясно заби. Темпъл решително тръсна глава, за да проясни мислите си. Мара не беше глупачка. Тя щеше да намери къде да се подслони.
	_Но с кого?_
	С всяка секунда паниката му растеше.
	Чейс продължаваше да говори и Темпъл слушаше, за да се разсее поне за кратко.
	— Дидие е французойка. Прасето може да се превърне във вкусно задушено.
	Темпъл го изгледа кръвнишки.
	— Да не си посмял да й позволиш да сготви моето прасе!
	— Останах с впечатлението, че прасето е на госпожица Лоу, или греша?
	Темпъл едва се сдържа да не изтрие с юмрук самодоволната усмивка от лицето на приятеля си.
	— Тъй като ще се оженим, предпочитам да го смятам за _нашето_ прасе.
	— Прекрасно! — ухили се Чейс. — Разчитай на помощта ми.
	— Не ми е нужна помощта ти. До гуша ми дойде да си пъхаш носа там, където не ти е работа. Нахрани прасето. Това е всичко.
	— Но…
	— Нахрани прасето.
	За миг Темпъл реши, че Чейс ще подмине без внимание инструкциите му и ще си навре носа в чуждите дела, но в този момент до тях изникна икономът на клуба.
	— Имаме посетител.
	За секунда Темпъл помисли, че може да е Мара.
	— Кой?
	— Кристофър Лоу. Дошъл е да се бие с Темпъл.
	Чейс присви очи.
	— Отведи го в кабинета ми. И извикай Азриел и Бруно. Ще удовлетворим желанието му. Лоу ще се бие. Но не с Темпъл. Това няма да е честно.
	— Не — отсече Темпъл.
	Чейс го погледна.
	— Ръката ти още не е оздравяла.
	— Доведи го при мен — заповяда херцогът, пренебрегвайки думите на Чейс. — Сега.
	След минути Лоу се появи в залата, съпровождан от Бруно и Азриел.
	— Направи голяма грешка, като дойде тук.
	— Ти превърна сестра ми в лека жена.
	Здравата ръка на Темпъл неволно се сви в юмрук. Отчаяно му се искаше да размаже този хлапак.
	— Сестра ти ще бъде моя херцогиня.
	— Не ме е грижа каква ще бъде! Нямам полза от нея! — Лоу говореше гневно, заваляйки думите. Навярно не бе спрял да пие, откакто миналата нощ се бе разделил със сестра си. — Ти я обезчести. Сигурно си го сторил още преди дванайсет години. Навярно си се облажил с всички вкусни мръвки, преди да изпаднеш в безсъзнание.
	Пред очите му притъмня от ярост и Темпъл изкрещя:
	— Ти не би трябвало да дишаш един и същи въздух с нея!
	Лоу присви очи насреща му.
	— Тя ме отпрати, да знаеш. Подхвърли ми няколко жалки шилинга. Едва можах да стигна до града.
	— И ти ги изгуби.
	Не беше нужно Лоу да му отговаря. Темпъл го видя по лицето му.
	— И какво можех да направя? — изхленчи младокът. — Да се отправя да търся късмета си с три шилинга в джоба? Тя искаше да ги заложа. И ми пожела да ги проиграя! — В очите му се разгоря омраза. — Заради _теб_. Защото ти я превърна в своя _държанка_!
	Желанието на Темпъл да размаже Лоу нарастваше с всяка дума.
	— Още веднъж посмей да я наречеш така и бедността ще стане последната ти грижа.
	Алкохолът и отчаянието бяха отнели и последната капка разум у Лоу, защото той имаше наглостта да се ухили.
	— Значи ще се биеш с мен? Аз ще получа шанс да опростиш дълга ми, а ти да защитиш честта на сестра ми. Става ли? — Лоу застина. — Впрочем къде е тази кучка?
	Гневът му избухна жарък и мигновен. Темпъл сграбчи със здравата си ръка смачканата вратовръзка на Лоу, повдигна го от пода и изсъска:
	— Трябваше да се възползваш от шанса, който тя ти даде. Трябваше да избягаш. Обещавам ти, че това, което щеше да ти се случи в странство, е нищо в сравнение с това, което ще направя с теб на ринга.
	Херцогът разтвори пръсти и Лоу се строполи на пода в жалка купчина, кашляйки и пръскайки слюнки. Темпъл приклекна, хвана го за брадичката и вдигна главата му, за да го погледне Лоу в лицето.
	— Намери си секундант. След половин час ще се срещнем на ринга. — Щом не можеше да намери Мара, поне можеше да се бие. — Темпъл се изправи и додаде: — Имаш късмет, че не те размазах тук и сега. Във всеки случай ще те науча как да говориш следващия път за жената, която обичам.
	— Леле! Я чуйте това! Той я обича! — подигравателно се изхили Лоу. — Каква гадост!
	Херцогът дори не се обърна. Запъти се към стаите си, като пътьом свали вратовръзката си. В казиното се възцари гробовна тишина, всички играчи зарязаха залозите си и се вторачиха в Темпъл.
	Тъкмо заради това той чу, когато Чейс тихо рече:
	— Дотук добре.
	— Нахрани проклетото прасе! — подвикна Темпъл през рамо, без да се обръща.

	* * *

	Когато Мара стигна до „Падналия ангел“, улицата вече беше пуста и тиха. Не така си представяше тя района на един от най-престижните лондонски игрални домове.
	За миг се запита дали не е закъсняла. Дали Темпъл не е затворил клуба и не е заминал. Дали не е решил да приключи с подземния си живот и да излезе на светло. Да се върне към своето херцогство. Към своя знатен свят.
	Почувства как паниката я сграбчва.
	Тъй като нямаше какво друго да прави през този влажен мрачен ден, освен да броди по улиците и да мисли, тя бе осъзнала, че безмерно обича този мъж. И че ще направи всичко възможно, само и само животът му с нея да бъде много по-хубав и щастлив, отколкото би бил без нея.
	Ала, за зла участ, в момента, когато най-после прозря тази истина, тя се намираше много далече от „Ангела“.
	Но сега вече бе тук и младата жена развълнувано почука на вратата. Не след дълго малкото прозорче върху вратата се отвори, Мара пристъпи напред и рече:
	— Здравейте. Аз съм…
	Прозорчето се затвори с трясък.
	Тя се поколеба, чудейки се какво да прави. Отново почука. Прозорчето се отвори.
	— Аз съм тук, за да…
	Прозорчето отново се захлопна.
	Що за безобразие! Дали всеки посетител се натъкваше на подобно отношение? Тя отново почука. Прозорчето се отвори.
	— Парола.
	Мара се смути.
	— Аз… не я знам. Но…
	Прозорчето отново се тресна.
	И в този миг Мара се разгневи и започна да удря с юмруци по вратата. Шумно. След доста време прозорчето се отвори и насреща й раздразнено се присвиха две черни очи.
	— Хей, я ме чуйте! — заяви тя с гласа си на строга гувернантка, натъртвайки всяка дума с поредния удар по вратата.
	Очите в пролуката се разшириха изненадано.
	— Прекарала съм целия ден по улиците на Лондон в този зверски студ!
	Подчерта последната дума с оглушаващо _бум-бум-бум_!
	— И най-после реших, че е крайно време да се изправя лице в лице с желанията си, моето минало, моето бъдеще и мъжа, когото обичам! Така че, веднага — _бум!_ — ме — _бум!_ — пуснете!
	Тя завърши тирадата си с порой от удари с двете ръце върху стоманената врата. И за по убедително добави и ритник. Трябваше да признае, че се почувства значително по-добре.
	Очите изчезнаха и на тяхно място се появиха две по-светли, по-женствени и… Мили боже! Да не би да се смееха насреща й?
	— Госпожице Лоу?
	Мара вдигна показалец.
	— Ако бях на ваше място, щях добре да помисля с какво изражение ще ме посрещнете, когато най-после благоволите да отворите тази врага.
	Разнесе се стъргане на резета и дрънчене на ключалки и най-накрая вратата се отвори. Мара пристъпи в сградата и се натъкна на усмихнатата Ана и далеч по-сериозния портиер.
	— Ние ви търсехме — посрещна я той с почтителен поклон.
	Мара изтръска полите на влажната си пелерина, взе от ръцете му маската, която й предлагаше, нагласи я върху лицето си и отвърна подобаващо:
	— Е, вече ме намерихте. — Извърна се към Ана. — Моля, заведете ми при Темпъл.
	Жената кимна и също надяна маска. Красивото й лице светеше от задоволство. След като се увери, че Мара е надеждно скрита от любопитни очи, Ана я поведе по тесните извити коридори на клуба. Отначало двете вървяха мълчаливо, но накрая куртизанката наруши тишината:
	— Радвам се, че решихте да се върнете.
	— Не сте му казали, че сте ме видели, нали?
	Ана поклати глава.
	— Не съм. Много добре знам какво означава собственото ти бъдеще да не зависи от теб. На никого не го пожелавам.
	Мара дълго обмисля казаното.
	— Не ми пука за бъдещето, стига да съм с него — заяви накрая.
	Другата жена се усмихна.
	— Нека да е дълго и щастливо. Бог е свидетел, че и двамата го заслужавате.
	При тези думи Мара почувства как я залива топлина, но тутакси си спомни, че сега всичко зависеше от Темпъл — той трябваше да я приеме и да й прости за бягството. И за още толкова много неща.
	Само някой да я заведе при него, за да може да поправи всички неща, които бе съсипала. Но Ана не я заведе при него. Вместо това я отведе в дългото помещение от дамската страна на прозореца огледало над ринга, около който сякаш се бяха събрали всички посетители на клуба, които Мара очакваше да види на приземния етаж.
	Мара пристъпи в полутъмното помещение, пълно с жени. Сърцето й се качи в гърлото.
	— Ще има мач?
	— Да.
	Куртизанката я поведе към предната част на стаята, където почти плътно до прозореца бяха поставени два стола.
	В друг момент Мара може би щеше да прояви достатъчно любопитство, за да наблюдава мача, да се заинтригува от боксьорите, които и да бяха те. Но сега единият не можеше да бъде Темпъл, тъй като раната му нямаше да позволи, а това беше всичко, което я интересуваше. Тя поклати глава.
	— Не. Нямам време за това. Искам да видя Темпъл — прошепна. — Чаках прекалено дълго. Искам да му кажа, че размислих. Искам той да знае…
	_Аз го обичам._
	_Искам да бъда с него._
	_Искам да започна всичко отново._
	_Отначало. Завинаги._
	Ана кимна.
	— И ще го видите. Но първо трябва да видите това.
	Вратата в другия край на ринга, водеща към стаите на Темпъл, се отвори, а Мара скочи на крака и притисна длани към стъклото, когато го видя да излиза и да се отправя към средата на залата.
	— Не — прошепна тя.
	Той беше гол до кръста, дяволски красив и за миг единствената мисъл на Мара беше колко прекрасно бе да се плъзга по тази кожа, да го докосва. Той да я докосва. Да желае отново близостта му. Удоволствието.
	Този мъж.
	Ала в този миг вниманието й бе привлечено от превръзката, преметната през рамото му, предпазваща раната, която той бе получил на същия този ринг само преди седмица. Извърна се към Ана.
	— Не — повтори с ужас.
	Но другата жена не я гледаше. Тя наблюдаваше как Темпъл излиза на ринга.
	— Той пази лявата си ръка — изрази неодобрението си.
	— Разбира се, че ще я пази! — възмути се Мара. — Той е ранен! Това няма да е честен мач!
	Трябваше по-скоро да каже на някого, че ръката на Темпъл още го боли. Да настоява да види маркиз Бърн. Неуловимия Чейс. Трябваше да ги накара да прекратят този двубой.
	Жените около тях шумяха непоносимо, крещейки неприлични забележки.
	— Леле! Не можеш да отнемеш титлата от мъжа, но със сигурност можеш да отнемеш мъжа от титлата.
	— Той не прилича на нито един херцог, когото познавам.
	— Мили боже, какъв красавец!
	— Той може и да не е убиец, но ужасно прилича на такъв!
	— Ще бъда щастлива да му се отдам!
	— Знаете ли, аз не вярвам, че тя наистина е жива — намеси се някаква дама. — Мисля, че той просто е платил на някаква гримирана проститутка, за да се появи и да заяви, че е Мара Лоу.
	— Не, тя е. Аз бях дебютантка през онзи сезон, когато тя трябваше да се омъжи за вече покойния херцог. Всички говореха за онези нейни странни очи.
	— Е, във всеки случай аз съм й благодарна. Тя отново направи херцог Ламонт желана партия.
	Мара пламтеше от гняв. Искаше да се нахвърли с юмруци върху всички тези жени.
	— Аз чух, че той я обича — с измамно ленив тон отбеляза Ана, без да откъсва очи от Мара.
	_Както и тя го обича. При това отчаяно._
	— Глупости! — отсече една от дамите. — Кой мъж би обичал жена, причинила му подобно нещо? Сигурна съм, че той я мрази.
	_Би трябвало. Но необяснимо как, по някакво чудо той не я мразеше._
	Мара се размърда неспокойно. Искаше всичко това да свърши. Искаше Темпъл.
	Незабавно.
	— И освен това — добави първата, — аз съм маркиза. И прекалено млада, за да остана вдовица.
	Сякаш всичко, което бе нужно за бъдещото щастие на Темпъл, беше жена с титла. Самата мисъл й бе ненавистна.
	— Представям си, че вече се е наредила дълга опашка от желаещи да станат херцогиня Ламонт — щастливо се провикна още една дама. — При това не само вдовици. Моята сестра има дъщеря, която наближава осемнайсет, и би убила, за да се сдобие с херцог за зет. — Жените прихнаха, а дамата продължи: — Не се шегувам. Готова съм да се обзаложа, че някои от майките с дъщери за женене няма да се посвенят дори да убият!
	Мара преглътна думите, напиращи на езика й. Той не се нуждаеше от титла. Темпъл имаше нужда от жена, която да го разбира. Жена, която да го обича. Жена, която ще прекара остатъка от дните си, посветена на неговото щастие.
	Жена, която ще го пази от всички тях.
	От този ринг долу.
	Обърна се към Ана.
	— Трябва да прекратите това.
	Куртизанката поклати глава.
	— Предизвикателството е отправено. Залозите са направени.
	— Майната им на залозите! — избухна Мара.
	Ана я изгледа с уважение.
	— Вие говорите като Темпъл.
	— Напълно сте права. Говоря като него! — възкликна Мара и се опита да пропъди тревогата, раздразнението и чувството на безсилие, заплашващо да я завладее. — Заведете ме при Чейс. Той трябва да ме изслуша.
	В очите на Ана проблесна изумление.
	— Повярвайте ми, госпожице Лоу. Чейс няма да промени нищо. На този мач са заложени много пари.
	— Тогава той не му е никакъв приятел. Темпъл още не е готов да се бие. Раната му не е зараснала. Този мач може да забави оздравяването му с дни. Седмици. Дори повече! — Мара впи поглед в Ана. — Принудиха ли го да излезе на ринга?
	Куртизанката се засмя.
	— Никой никога досега не е принуждавал Темпъл за каквото и да било.
	— Тогава защо? — Погледът на Мара отново се насочи към ринга, където той стоеше полугол, горд и красив. Тя се отправи към вратата, но грамадният страж й препречи пътя. Отново се обърна към Ана. — Защо?
	Ана й се усмихна с мека и печална усмивка.
	— Заради вас.
	— Заради мен!
	Какво безумие!
	— Той отмъщава за вас.
	Дори сега. След всичко, което бе направила.
	Тя отново насочи очи към него, запленена от играещите му мускули, от твърдото очертание на брадичката. От погледа му, с който следеше противника си. Но в този Темпъл се долавяше нещо различно. Нещо, което не бе виждала досега.
	Гняв.
	Отчаяние.
	Объркване.
	_Тъга._
	_Той я обичаше._
	Така, както и тя го обичаше. Мара затвори очи. Може и да не го заслужаваше, но при все това го желаеше.
	Притисна длани към прозореца.
	— Той мисли, че съм заминала.
	— Да — кимна Ана.
	— Заведете ме при него.
	— Още не.
	В този миг на ринга излезе и вторият боксьор. Нейният брат.
	— Какво прави той тук?
	— Перчи се с глупостта си — сви устни Ана. — Той дойде в клуба и предизвика Темпъл.
	Мара му бе дала пари. Предоставила му бе възможност да избяга. И въпреки това Кит беше тук, тласкан от алчност, дързост и детинщина.
	Тя поклати глава.
	— Вашият брат ви обиди.
	Мара не се съмняваше, че го бе сторил с доста цветисти изрази.
	— Въпреки това трябва да го спрете.
	Ана я погледна в очите, нейните внезапно бяха добили предпазливо изражение.
	— Защо?
	— Защо? — Тази жена луда ли беше? — Защото той ще се нарани.
	— Кой? Вашият брат? Или Темпъл?
	Да не би всички да са полудели?
	Мара я погледна в лицето.
	— Вие мислите, че аз не го обичам.
	— Аз мисля, че той е мъж, който заслужава любов повече, отколкото всички останали мъже. И, да, смятам, че вие сте причината за това. Така че, да, страхувам се, че вие не го обичате достатъчно. Тревожа се, че в тази минута вие искате да прекратите мача по съвсем различна причина.
	Мара искаше да прекрати мача, за да бъде с него. За да го люби. За да се сбогува веднъж и завинаги с миналото.
	Ала двубоят започна, преди да успее да каже всичко това.
	И този нов, гневен Темпъл мигом се впусна в атака и нанесе няколко удара — десен хук, прав джаб, десен кръстосан.
	_Винаги десен._
	Кит се окопити и започна да настъпва, нанесе един удар, после втори, който принуди Темпъл да отстъпи. Мара забеляза, че превръзката, придържаща лявата му ръка, се е разхлабила. Отново се извърна към Ана.
	— Моля ви. Заведете ми при Чейс. Ние трябва да прекратим това.
	Другата жена поклати глава.
	— Това е неговата битка. За вас.
	— Но аз не я искам!
	— Но въпреки това ще се наложи да я приемете.
	Още един десен хук. Десен джаб.
	И тогава Кит забеля за закономерността.
	Мара отвърна поглед. И дете би я забелязало.
	_Темпъл щеше да изгуби._
	Колко пъти той й бе казвал, че никога не е губил? Колко пъти бе чувала легенди за него, за великия Темпъл, непобедимия боксьор на Британия. В целия свят. Несъкрушим. Несломим.
	Кит може и да бе пиян, но не беше глупак. Той разбра, че лявата ръка на Темпъл е слаба, и нападна, нанасяйки удари, които само преди десет дни щяха да подпечатат загубата му. Но сега тези удари бяха достатъчно силни, за да причинят болка. За да накарат Темпъл да отстъпи.
	Той не беше непобедим. Не и тази вечер.
	Но Кит я бе обидил и Темпъл щеше да се бие до последно заради честта й.
	— Господи, защо той не използва лявата си ръка? Защо не блокира с нея? — попита една от дамите и Мара долови раздразнение в гласа й.
	— Той не може — прошепна Мара, притиснала длани към затъмнения прозорец, докато гледаше как любимият й получава удар след удар.
	Заради нея. Отново и отново.
	Ръката не му служеше добре.
	Той щеше да изгуби.
	Кит нанесе поредния удар и Темпъл падна на колене, а тълпата започна да отброява секундите. Темпъл вдигна очи към противника си и каза нещо. Кит отскочи назад, а Темпъл се надигна с усилие, кръв се стичаше по бузата му.
	Той щеше да се бие до смърт.
	Нямаше да се откаже. Не и когато ставаше дума за честта на Мара.
	Той я обичаше.
	Мара изведнъж си припомни думите му от предишната нощ. _Ако вече не съм непобедим? Ако не съм Херцога убиец? Какво ще струвам тогава?_
	Той нямаше да спре. Не и докато брат й не го убие.
	Сега и Ана го прозря — неминуемия край. Погледна към Мара и рече:
	— Всичко ще свърши, преди да успеем да го спрем.
	Но Мара не я слушаше.
	Мъжът, когото обичаше, се намираше на три метра от нея. Дори по-малко. И той имаше нужда от нея.
	По дяволите, ако тя беше единствената, която можеше да го спаси, щеше да го спаси!
	Без да мисли повече за нищо, Мара грабна близкия стол, преди някои в стаята да успее да предвиди действията й. Ана се спусна към нея и извика:
	— Не!
	Но беше прекалено късно. Мара имаше една-единствена цел.
	_Темпъл._

	* * *

	Той щеше да изгуби.
	Цялата му лява страна крещеше от болка, мускулите му протестираха при всеки удар, твърде малко време бе изминало от раняването. Не по-малко болка от ударите на Лоу отвън му причиняваха нервните окончания отвътре, сякаш огнени иглички пронизваха ръката му, започваха от юмруците и се спускаха надолу по ръката.
	Той щеше да изгуби. Нямаше да може да отмъсти за нея.
	Не че това имаше значение; тя го бе напуснала.
	Бе избягала от него. Отново.
	Лоу нанесе два мощни удара в лявата му страна и Темпъл отново се свлече на колене. Там, върху дървените стърготини, той си спомни за последния път, когато бе стоял на колене на ринга.
	_С Мара._
	Онзи ден, когато двамата бяха сами. Онзи следобед, когато той за пръв път я бе прогонил. Онзи следобед, когато трябваше да я грабне в обятията си, да я отнесе в леглото си и никога да не я пуска.
	Херцогът вдигна глава към Лоу и каза:
	— Днес може и да победиш, но ще те унищожа, ако още веднъж посмееш да говориш обидно за нея.
	Лоу отскочи назад и подигравателно се изсмя.
	— Ако те оставя жив.
	Темпъл скочи на крака. Знаеше, че това е последната част от мача, ако Лоу все още имаше кураж за това. Но преди отново да си разменят удари, залата сякаш се взриви.
	Огледалото, зад което дамите наблюдаваха мача, с трясък се разлетя на хиляди парчета, които се посипаха върху пода като захарни кристали. Звукът беше оглушителен и Темпъл и Лоу заедно с всички останали присъстващи мигом се извърнаха към стената с огромното огледало. Но огледалото бе изчезнало, а дамите зад него се втурнаха с писъци към дъното на стаята, търсейки закрила в тъмнината, за да не ги видят и разпознаят.
	Мъжете около ринга застинаха с вдигнати във въздуха ръце, стиснали листчетата със залозите, с увиснали ченета, но Темпъл сякаш бе сляп за всичко наоколо.
	Виждаше единствено жената, причинила целия този хаос.
	Жената, извисяваща се сама в средата на счупеното огледало, горда, висока и силна като кралица. В ръцете си все още държеше стола, с който бе разбила огледалото.
	Мара.
	Неговата любима.
	Тя беше тук. Най-накрая!
	Тя остави стола на пода, качи се върху него, покатери се през рамката и скочи долу, без да се интересува от скупчените наоколо мъже. Бе вперила поглед само в него.
	Темпъл се запъти насреща й, а в този миг и последните парчета от стъклото паднаха със звън на пода. Но той виждаше единствено нея. Искаше да я достигне. Да я грабне в прегръдките си. Да се увери, че е истинска. Мара вдигна ръка и свали маската си, позволявайки на цял Лондон да я види — за втори път през последните дни.
	В залата като вълна се надигна ропот.
	— Уморих се да чакам да ме намерите, Ваша Светлост — заяви тя достатъчно високо, за да я чуят всички около нея.
	Но думите й бяха предназначени за него. Само за него.
	Той се усмихна.
	— Щях да те намеря.
	— Не съм толкова сигурна — възрази Мара. — Струва ми се, че сте малко зает.
	Херцогът погледна през рамо.
	— С него ли?
	Погледът й се плъзна по окървавеното му лице и той съзря тревогата в очите й. Видя как тя вдигна ръка, за да го докосне. Да го утеши.
	— Помислих си, че мога да помогна.
	Веждите му се повдигнаха, когато тя се изкачи на ринга и погледна брат си право в очите.
	— Ти, Кристофър, си истинско магаре! И все още си същото дете, което беше, когато те оставих преди дванайсет години.
	Погледът на Кит стана мрачен и заплашителен.
	— Е, това дете щеше да унищожи твоя херцог, ако не ни бе разсеяла.
	Мара не обърна внимание на думите и ликуването в тях.
	— В такъв случай много жалко, че ви разсеях. — Тя обгърна с поглед залата и стотиците мъже, които бяха дошли заради мача. Които щяха да изпитат удоволствие да видят падението на Темпъл. — Хайде да опростим нещата, става ли?
	Кит самодоволно се подсмихна.
	— Моля.
	— Един последен удар. Който го нанесе, той побеждава.
	Погледът на брат й се стрелна към Темпъл, измъчен и окървавен.
	— Мисля, че е честно. Ако победя, аз съм свободен. И ще получа парите си.
	Мара се извърна към Темпъл. В очите й грееше нещо топло и прекрасно и той с цялото си същество искаше тази битка да свърши. Защото искаше нея. Сега. Завинаги.
	— Темпъл?
	Вече не му пукаше какво ще стане с Лоу, щом Мара беше негова. Той кимна.
	— Винаги съм казвал, че много те бива в преговорите.
	Тя се усмихна.
	— Чудесно.
	И тогава… проклет да е! Херцогът с изумление видя как неговата любима се извърна към своя брат и с един удар го просна върху ринга.
	Тя беше отлична ученичка!
	Кит се свлече на колене и простена от болка.
	— Ти ми счупи носа!
	— Заслужи си го. — Мара го погледна от горе надолу. — И изгуби. — Азриел и Бруно вече се качваха на ринга, за да не позволят на Лоу да избяга. — А сега аз обявявам своите условия. Ти ще се изправиш пред съда за опит за убийство на херцог. — Погледна към Темпъл. — Моя херцог.
	_Нейният херцог._
	Той беше точно това.
	Той беше всичко, което тя желаеше.
	Темпъл прикри изумлението си, преструвайки се на напълно незаинтересован от ставащото.
	— Мачът и без това почти бе приключил.
	Тя кимна и се приближи към него, сякаш не я бе грижа, че беше наранен и окървавен.
	— Не съм се съмнявала, че щеше да победиш. Но просто се уморих да чакам и това.
	— Днес си много нетърпелива.
	— Дванайсет години е доста дълго време да чакаш.
	Темпъл застина.
	— Да чакаш какво?
	— Любовта.
	Исусе. Тя го обичаше. Той пристъпи към нея и я сграбчи в прегръдките си.
	— Кажи го отново.
	И тя го направи. На неговия ринг. Пред всички членове на „Падналия ангел“.
	— Обичам те, Уилям Хароу, херцог Ламонт.
	Неговата безсрамна, отмъстителна кралица. Той завладя устните й в дълга, страстна целувка. Искаше тя да разбере, сега и завинаги, колко силно я обичаше. А Мара вложи цялата си любов в ответната целувка.
	Когато най-после вдигна глава, Темпъл притисна чело към нейното.
	— Кажи го още веднъж.
	Тя не се престори, че не разбира.
	— Обичам те. — Веждите й се смръщиха, когато го погледна и вдигна ръка, за да погали подутия клепач, почти закриващ окото му. — Той много те е наранил.
	— Ще ми мине. — Темпъл улови пръстите й и ги целуна. — Всичко минава. Кажи го още веднъж.
	Мара се изчерви.
	— Обичам те.
	Той я възнагради за признанието с още една спираща дъха целувка.
	А когато се отдръпна, рече с усмивка:
	— Добре.
	Тя сложи ръце върху гърдите му и нежно промълви:
	— Не можах да те напусна. Мислех, че ще мога. Мислех, че така е най-добре, че така ще получиш живота, за които мечтаеше. Съпруга. Деца. Твоето…
	Той спря думите й с целувка.
	— Не. Ти си моето наследство.
	Мара поклати глава.
	— Аз мислех, че ако замина, ще можем да изтрием миналото. Ти отново ще бъдеш херцог Ламонт, а аз ще изчезна и никога повече няма да те притеснявам. Но не можах да го направя. — Отново поклати глава. — Прекалено силно те желая.
	Сърцето му отчаяно заби при мисълта, че тя би могла завинаги да изчезне. Той повдигна лицето й и я погледна в очите.
	— Чуй ме, Мара Лоу. На тази земя има само едно място за теб. Тук, в моите обятия. В моя живот. В моя дом. В моето легло. Ако беше заминала, ти нямаше да ми дадеш живота, за който съм мечтал. Ти завинаги щеше да оставиш в моя живот една огромна, бездънна пропаст.
	Целуна я отново и тихо добави:
	— Обичам те. Мисля, че те обикнах от онзи миг, когато се нахвърли върху мен на онази тъмна лондонска улица. Обичам твоята сила и красотата ти. Обичам те за прекрасното ти отношение към момчетата и свинчетата. — Тя се усмихна през сълзи. — Оставила си ръкавиците си у дома.
	— Моите ръкавици?
	Той вдигна ръцете й и целуна кокалчетата й едно по едно.
	— Мисълта, че не ги носиш, ме подлуди от тревога и от желание.
	Мара сведе поглед към ръцете си.
	— Моите голи ръце те подлудяват от желание?
	— Всичко в теб ме подлудява от желание — заяви той. — Между другото, Лавендър е при Чейс.
	Красивите й очи объркано го погледнаха.
	— Защо Лавендър е при Чейс?
	— О, това е дълга история, но накратко, не можах да понеса да живея без нея. Без някаква част от теб.
	Мара се засмя, а Темпъл осъзна, че е готов цял живот да носи със себе си онова свинче, стига неговата любима да не спира да се смее.
	— Обичам смеха ти. Искам да го чувам всеки ден. Искам да забравим за тъмното минало и страданията. Оттук насетне искам да сме щастливи. Искам това, което ни се полага. Това, което заслужаваме от самото начало. — Замълча и се взря в очите й. Искаше да я накара да разбере колко силно я обичаше. — Желая те.
	Тя кимна.
	— Да.
	Той се усмихна.
	— Да?
	— Да! „Да“ на всичко! На щастието, на любовта и живота. — Мара се поколеба и Темпъл усети, че някаква мрачна мисъл прекоси съзнанието й. Видя го в очите й, когато отново го погледна. — Аз направих толкова много, за да те погубя. Да те нараня.
	— Достатъчно. — Той впи устни в нейните и прекъсна целувката чак когато усети как тя се отпуска в прегръдките му. — Не ме наранявай отново.
	Сълзите най-после бликнаха от очите й.
	— Никога!
	Той ги изтри с палец.
	— И повече никога не ме напускай.
	— Никога! — Тя въздъхна. — Съжалявам само, че не можем да забравим за всичко и да започнем отначало.
	Темпъл поклати глава.
	— Аз не съжалявам. Без минало няма настояще. Няма бъдеще. Аз не съжалявам за нито един преживян миг. Та нали миналото ни доведе дотук. До това място. До този момент. До нашата любов.
	Двамата отново се целунаха и Темпъл пожела да се намират някъде другаде, а не пред очите на цял Лондон.
	Мара се откъсна от устните му и му се усмихна, красива и дръзка.
	— Аз победих.
	Той й се усмихна в отговор.
	— Да, победи. За пръв път на този ринг побеждава някой друг освен мен. — Махна с ръка към съдията. — Запиши го в книгата. Победата се присъжда на госпожица Мара Лоу.
	Тълпата изрева от разочарование, раздадоха се викове за „нечестна игра“ и „недействителни залози“. Темпъл не даваше и пукната пара за всичко това. Чейс щеше да се оправи с тях, а нямаше да мине и час и най-възмутените щяха отново да седнат край игралните маси.
	— И какво спечелих? — прошепна Мара в ухото му.
	Той се ухили.
	— А какво искаш?
	— Теб.
	Толкова просто. Толкова съвършено.
	— Аз съм твой — отвърна херцогът и я целуна. — Както ти си моя.
	Мара се засмя.
	— Завинаги.
	И това беше самата истина.


>	Епилог

	В навечерието на сватбата си госпожица Мара Лоу стоеше до прозореца на третия етаж в семейното крило на Уайтфон Аби и се взираше надолу в обвитите в тъмнина градини. Притисна длан към студеното стъкло и видя как то се замъгли от докосването й. Отдръпна ръка и отново видя тъмнината, изпъстрена с отраженията на пламъците на свещите, запалени в стаята под нея.
	Младата жена се усмихна и прокара пръст между малките, приличащи на звезди петънца, съединявайки танцуващите езичета на пламъците, и толкова се увлече в заниманието си, че не чу приближаването на бъдещия си съпруг. Видя го чак когато отражението му изникна пред нея, обрамчено от петънцата върху стъклото.
	Ръцете му я обгърнаха, той притисна гърба й към гърдите си, а устните му се долепиха до тила й в дълга, сладка целувка.
	— Ухаеш на лимони.
	Мара се усмихна и въздъхна. Облегна се на него, отпусна ръце върху дланите му и преплете пръсти с неговите.
	— За какво мислиш? — попита той, когато най-после вдигна глава.
	Тя се извърна с лице към него и му каза истината — прекрасната, освобождаваща истина.
	— За едно друго време тук, в Уайтфон. За един друг ден тук, в тази стая.
	Темпъл не се престори, че не е забелязал къде точно се намират. Вместо това погледна към леглото, където тя го бе оставила преди дванайсет години.
	— Мислиш ли, че някой е спал тук след онази сутрин? — попита той.
	Тя се засмя при неочаквания въпрос.
	— Честно, не мисля.
	Той кимна, въплъщение на самата сериозност.
	— Колко жалко.
	— Би трябвало да се очаква, не смяташ ли? В крайна сметка се е предполагало, че тук съм умряла.
	Темпъл я притисна по-плътно към себе си и повдигна ръцете й, за да се обвият около шията му.
	— Но ти не си — промълви той тихо.
	От неподправената радост в гласа му я обхвана приятна възбуда.
	Мара срещна погледа му.
	— Не, не умрях.
	— Нито се омъжи през онази сутрин.
	Тя поклати глава.
	— Не, не се омъжих.
	Той я притисна толкова силно към себе си, че телата им сякаш се сляха. Тутакси я заля гореща вълна, като че ли двамата обсъждаха нещо съвсем различно, а не онзи ден преди дванайсет години.
	— За мой късмет — пророни младоженецът и впи устни в нейните в дълга и страстна целувка, обещаваща близка наслада.
	Отново и отново.
	От този ден и занапред.
	Тя толкова бе увлечена в целувката, че не забеляза как той я бе избутал през стаята, докато задните части на коленете й не опряха до леглото. Ахна удивено, когато любимият й без никакво усилие я повали върху чаршафите и се отпусна отгоре й.
	— Виждаш ли колко е жалко? — подкачи я той, докато обсипваше брадичката й с нежни, очарователни целувки. — Това е много удобно легло.
	Ръцете й сякаш по своя воля се повдигнаха и пръстите й се заровиха в косата му. Повдигнаха главата му.
	— Темпъл — тихо отрони младата жена.
	Той вдигна поглед. Тъмните му очи се впиха в нея.
	Имаха да си кажат десетки неща. Стотици.
	Херцогът поклати глава.
	— Не. Повече никакви демони. И никакви спомени.
	В очите й нахлуха сълзи.
	— Как можа да го кажеш? Точно тук?
	Той се усмихна и я погали по бузата.
	— Защото миналото е минало. Много повече ме интересува настоящето.
	Този мъж беше великолепен.
	— Обичам те! — възкликна Мара.
	Искаше той да го знае. И никога да не се съмнява в любовта й.
	Темпъл отново я целуна и тя изпита не само страст, но и нежно задоволство.
	Когато прекъсна целувката, Темпъл повдигна болната си ръка над главата й и рече:
	— Като заговорихме за настоящето…
	Мара с удивление гледаше с каква лекота се движеше ръката му, при това толкова скоро след раняването. Чувствителността в ръката му бе започнала да се завръща и въпреки че Темпъл нямаше да може да се бие както преди, щеше да оздравее напълно.
	_Слава богу!_
	Неподозиращ за мислите й, Темпъл размаха един пакет, който тя не бе забелязала върху леглото.
	— Честита Коледа, любима!
	Тя се усмихна.
	— Коледа е утре.
	Темпъл поклати глава.
	— Не, утре ще се оженим. Затова Коледа трябва да дойде по-рано. — Усмихна й се. — Отвори го.
	Тя се засмя.
	— Приличаш на едно от момчетата.
	Момчетата, които всички до едно бяха дошли за празника в Уайтфон и всички навярно щяха да останат в огромното имение още дълги години, вече не бяха сираци, а повереници на херцог Ламонт.
	Той беше техен закрилник. Както и неин.
	Мара плъзна длан по топлата му буза с леко набола брада.
	— Благодаря!
	Той повдигна вежда.
	— Но ти още не знаеш какво е.
	Тя отново се засмя.
	— Не за подаръка. Е, и за подаръка, но и заради момчетата. Защото ги обичаш. Защото обичаш мен. Защото се жениш за мен. Защото…
	Той се наклони и пресекна потока от думи с поредната дълга и прекрасна целувка.
	— Мара — тихо рече, когато най-после откъсна устни от нейните, — аз съм този, който трябва да ти благодари, любима. Заради твоята сила. Заради твоето великолепие. И заради твоите момчета. И защото се омъжваш за мен. — Целуна я бързо по устните. — А сега отвори подаръка си.
	Тя го побутна леко, за да седне, разгъна кафявата хартия и видя познатата бяла кутия със златната релефна буква „Е“. Повдигна капака на кутията, отгърна празничната червена хартия и пред погледа й се разкриха…
	Ръкавици.
	Той й бе купил ръкавици. Десетки чифтове. Не, навярно повече. В най-различни цветове, тъкани и дължини, каквито тя изобщо не си бе представяла, че съществуват. От жълта ярешка кожа, бледолилав велур, черна коприна и зелена кожа.
	Мара ги вадеше от кутията и се смееше, докато ги подреждаше върху коленете им и чаршафите.
	— Ти си луд!
	Той взе дълга бяла кадифена ръкавица за опера и я плъзна между пръстите си.
	— Искам да имаш толкова чифта, колкото са дните в годината.
	— Защо? — изуми се младата жена.
	Той повдигна ръцете й към устните си. Целуна позагрубелите й пръсти един по един, натъртвайки на всяка дума, която изричаше.
	— Защото не искам никога да мръзнеш.
	Това беше странно, лекомислено и абсолютно непонятно! Но беше най-прекрасното, което някой някога й бе казвал. А и ръкавиците бяха прекрасни.
	Мара взе чифт къси ръкавици от сребрист атлаз и понечи да си ги сложи, но Темпъл я възпря.
	— Не.
	— Не? — попита тя с усмивка.
	Той поклати глава.
	— Когато сме сами, искам да си без тях.
	Тя смръщи вежди.
	— Темпъл, говориш безсмислици.
	Херцогът се усмихна и я целуна по шията, преди да вдигне глава и да прошепне в ухото й:
	— Когато сме сами, аз ще те сгрявам по друг начин.
	И сетне направи точно това.
	Което напълно я устройваше.

	* * *

	Почти седмица по-късно, следвайки традицията, смятаща се за свещена сред джентълмените в цяла Британия, основателят на „Падналия ангел“ седна да закусва и отгърна сутрешния вестник.
	Но точно този ден Чейс наруши традицията и започна от светската хроника:
C>
	Херцог Ламонт и госпожица Мара Лоу се венчаха на Коледа в параклиса в Уайтфон Аби, там, където двамата се срещнаха за пръв път през онази съдбовна нощ преди дванайсет години.
	Съобщава се, че на венчавката са се събрали множество гости, включително и неколцина от най-прочутите лондонски негодници заедно със съпругите си, две дузини момчета на възраст между три и единайсет години, френска готвачка, гувернантка и една свиня. Без съмнение, когато този керван от необичайни посетители се появил на дългата входна алея на Уайтфон Аби, слугите в резиденцията са се обезпокоили за своята сигурност. И за здравия си разсъдък.
	Обаче е необходимо да се спомене, че цялата тази група, от време на време доста разпусната и прекалено шумна, по време на церемонията се е държала изключително благоприличие, следейки обреда с радостна тържественост, каквато се изисква при подобни случаи.
	Всички, с изключение на свинята. Очевидно тя е проспала цялата церемония.
@	„Британски новини“
@@	30 декември 1831 г.
C$
	С доволна усмивка Чейс сгъна вестника и довърши закуската си. После стана, приглади полите си и излезе от къщата.
	В края на краищата върху плещите й лежеше управлението на цял игрален ад.


>	Благодарности

	Можело е много да се желае от медицината от 30-те години на XIX век. Никой не е имал понятие от патогенните микроорганизми (бактерии, вируси и др.), хората са умирали от рана с нож, дори острието да не е засегнало жизненоважни органи. Разбира се, когато пишеш роман, нищо подобно не ти хрумва, особено ако описваш герой, който е нещо като магнит за насилието.
	Заради това авторите като мен са изключително щастливи, ако имат способни лекари сред приятелите си. Извънредно много съм благодарна на д-р Даниъл Медел, който се справи с обърканите ми медицински описания, без да негодува, когато посред нощ му звънях, за да го попитам за рани от намушкване с нож и кръвоизливи или за засегнати нерви. Той нито веднъж не ми каза, че според медицинската наука оцеляването на Темпъл е невъзможно, навярно предполагайки, че жертвата е имала късмет и ножът е бил някак си чудодейно чист. Което си беше точно така. Кълна се. От само себе си се подразбира, че всички медицински грешки в книгата са изцяло мои.
	Както при всичките мои книги, и тази не би могло да бъде написана без невероятно прозорливите преценки на моя литературен агент Кари Ферън и без упоритите усилия на Теса Удуърд, Никол Фишър, Пам Спенглър-Джафи, Джеси Едуардс, Каролайн Перни, Шон Никълс, Том Егнър, Гайл Дубов, Карла Паркър, Брайън Гроуган, Елеанор Микуки и останалите от несравнимия екип на „Ейвън Букс“.
	Както винаги, дължа благодарности на Сабрина Дарби, Кари Райън, Софи Джордан, Мелиса Уокър, Лили Еверът и Ранди Силберман Клет за помощта им с историята на Темпъл и Мара, а също и на Априлен Райк и Сара Рийс Бренън за вечерята, на която те ме затрупаха със свежи идеи и умни съвети за хетерохромията* на Мара.
	[* Ирисът на едното око е с различен цвят от този на другото. — Б.пр.]
	А вас, моите читатели, запазих за десерт. Много съм ви благодарна за това пътуване в света на негодниците, задето ги обичате толкова много, колкото и аз самата, и за безкрайната ви подкрепа онлайн и по електронната поща. От все сърце се надявам, че ще се присъедините към мен и за историята на Чейс.
