D>
	На съпруга ми Матю
D$


E>
	„Има грехове или (нека ги назовем така, както светът ги нарича) лоши спомени, които човек крие в най-тъмните кътчета на душата си и там те се спотайват и чакат сгода.“*
	[* Превод: Иглика Василева, изд. „Фама“, 2004. — Б.пр.]
@	Джеймс Джойс, „Одисей“, 1922 г.
E$


>	Септември 1934 г.
>>
	_Кюснахт, Цюрих_
	Стоя на палубата и наблюдавам точещите се шевове бяла пяна. Цюрих изчезва от хоризонта, докато чакам пред мен да се покаже Кюснахт. Дърветата по крайбрежието отърсват подвитите си листа. Във въздуха се усеща хлад, а над езерото се носи слаб дъх на гнило.
	Посещавам го от три седмици в къщата му с квадратни капаци на прозорците в Кюснахт. Три пъти седмично хващам ферибота и ходя да се срещам с него. И все още не съм казала нищо. Но днес в мен нещо се надига и моето мълчание ми се струва потискащо.
	Есенното слънце озарява езерото. Дребни рибки се мятат и въртят във водата около ферибота, а подобните им на пайети люспи проблясват като падащи звезди. Докато ги гледам, нещо започва да се прокрадва през ходилата ми нагоре към глезените и прасците ми. Усещам го как се приплъзва по гръбнака ми. Ханшът ми леко започва да се поклаща, пръстите ми забарабаняват в ритъм по перилата. Сякаш скованото ми, неугледно тяло иска отново да бъде красиво.
	Днес ще говоря. Ще отговарям на отегчителните му въпроси. И ще му кажа, че трябва отново да танцувам. Да, трябва отново да танцувам…

	* * *

	Доктор Юнг сключва пръсти пред устата си така, че върховете им докосват грижливо подрязаните му мустаци.
	— С баща ви спите в една спалня до осемнайсетата си година. Как се преобличахте? — Очите му са като малки обръчи от светлина, които нито за миг не се отделят от лицето ми.
	— Спях с дрехите. — Размърдвам се неловко, защото знам какви въпроси ще последват. Повдига ми се. До гуша ми е дошло от тях.
	— Защо не се събличахте? — Думите му увисват във въздуха, докато загръщам палтото от норки плътно около ребрата си. Онази дребна, напориста прислужница се беше опитала да го изтръгне от ръцете ми на входа. Не спираше да повтаря колко топло било в кабинета на доктора, как лично тя била запалила огъня.
	— Плъховете не се преобличат преди лягане, нали?
	— Плъхове ли? — Доктор Юнг избутва назад въртящия се стол и започва да крачи из стаята. — Доволен съм, че най-сетне решихте да говорите, госпожице Джойс, но трябва да обясните какво имате предвид.
	— Живели сме на стотици места… квартири… апартаменти. Италия, Швейцария, Париж. — Вече усещам как устата ми се сковава, сякаш съвсем й е писнало от този разговор, от безкрайните въпроси на доктора. Прокарвам бързо език по горната си устна, налагам си да продължа да говоря. — Преместихме се на площад „Робиак“, когато разни богати хора — покровители на баща ми — започнаха да ни дават пари. Преди това брат ми Джорджо ни наричаше емигрантски плъхове.
	— А баща ви наричаше това изгнание. — Доктор Юнг се навежда, лицето му се изравнява с моето. Чудя се дали може да погледне в празната ми опустошена душа, дали може да види как ме ограбиха и предадоха.
	— Разкажете ми за „Одисей“. Признавам си, че заспах, когато започнах да го чета. — Докторът отново се настанява удобно в стола, надрасква нещо в тефтера си и обръща поглед към мен. — Забранен заради сквернословие. Как се чувствате с баща порнограф?
	В небето навън пропълзява облак и закрива слънцето.
	— „Одисей“… — отвръщам като ехо, докато претърсвам проядения си от молци ум за някакви спомени, следи. Дебел син гръб… позлатени букви… мама я сграбчва. — Веднъж майка ме видя да я държа и ми я взе. Каза, че баща ми имал мръсно подсъзнание и ще мога да я прочета, когато съм вече омъжена. Омъжена! — изсмях се безрадостно.
	— Е, прочетохте ли я?
	— Естествено! Това е най-великата книга, писана някога. — Не казвам на доктора, че и на мен сюжетът ми се струва скучен, че не разбирам странните непознати персонажи, че така и не стигнах до „мръсните моменти“, за които всички говорят. Вместо това изтърсвам въпроса си за _бабо_ — така наричах татко на италиански; въпросът, който не спира да ме гложди през всички тези години.
	— Кажете ми, докторе, баща ми наистина ли е извратен психопат?
	Доктор Юнг ме поглежда през очилата си с позлатени рамки. Очите му се разширяват, докато шумно изпуска въздух през ноздрите си. Следва дълго мълчание, а в това време той кима леко с глава, сякаш очаква от мен да продължа да говоря.
	— Защо питате, госпожице Джойс?
	Палтото от норки вече толкова плътно обгръща тялото ми, че гръдният ми кош се свива и въздухът засяда в гърлото ми.
	— Прочетох го в един вестник. Наричаха го извратен психопат. Казваха, че „Одисей“ е най-вулгарната книга, писана някога. — Докато говоря, гласът ми сякаш се отделя от тялото ми и изчезва, все едно думите и звуковете нямат нищо общо с мен.
	— Защо според вас баща ви си е взел камериерка за съпруга? — Докторът се навежда през писалището, повдига очилата на челото си и се приготвя отново да ме разглежда изпитателно.
	— Не харесва интелигентни жени. Беше го споменал веднъж. — Не му казвам, че знам съвсем _точно_ защо баща ми си е взел камериерка. Някои неща не се казват. Не и на дебели швейцарци с джобни часовници, на които им се плаща на час — като на обикновени проститутки. Не и на кого да е.
	Доктор Юнг кимва и си захапва замислено палеца, без да спира да ме наблюдава, да се взира в мен, да се опитва да се покатери в душата ми. После си взема писалката и чувам как върхът й стърже, докато драска нещо в тефтера си. Погалвам палтото от норки — така меко, така успокояващо. Като куче, сгушено в скута ми. Лицето на мама вече започва да се размива пред очите ми, всичко нейно избледнява — веждите й, подобни на гарванови пера, тънките й устни, мъхестите й страни с лабиринти от разширени вени.
	— Не искам повече да говоря за нея. Тя ми причини това — потупвам слепоочието си три пъти с показалец.
	Доктор Юнг спира да пише и се мръщи толкова дълго, че мускулите около очите му започват да потрепват.
	— Разкажете ми за взаимоотношенията с баща ви, преди да започнете да спите в една спалня.
	— Вечно пишеше. Почти не говореше с мен, докато не приключи с „Одисей“. — Свеждам клепки, поглеждам новите си обувки от най-мека италианска кожа, усещам как пръстите на краката ми се свиват в тях. Няма нужда да казвам нищо повече. Все още не…
	— Надпреварвали сте се за времето му с много хора, истински и измислени. — Очите на доктор Юнг вече са като вятърни въртележки, които провъртат дупки в главата ми.
	— Предполагам, че сте прав. — Прокарвам пръсти през космите на палтото, разнищвам ги и отново ги приглаждам, докато мисля за моите алчни братя и сестри. Всички тези персонажи, които се скитат из Дъблин. Да, алчни братя и сестри, които ми бяха отнели _бабо_. Не отмествам поглед от доктора с надеждата така да изглеждам смела и уверена, но под палтото потта бавно се стича в деколтето ми.
	— Какъв е смисълът да идвам тук изобщо? — Трябва да се отърва от неспирните му въпроси. Времето изтича. „Творба в процес на написване“* все още не е завършена. _Бабо_ има нужда да му помагам, да го вдъхновявам. Каква полза има от мен, заточена в Швейцария? Ходилата ми започват да се мърдат напред-назад с отчаяни резки движения, сякаш искат да си поемат въздух.
	[* „Творба в процес на написване“ — работното заглавие на романа „Бдение над Финеган“ от Джеймс Джойс. — Б.пр.]
	— Госпожице Джойс, тук сте по искане на баща ви. Но понеже до днес не желаехте да говорите, имаме много да наваксваме. Разкажете ми за Джорджо. — Доктор Юнг сплита пръсти, наблюдава ме, чака.
	Когато споменава името на брат ми, усещам прилив на обич. С Джорджо бяхме неразделни в продължение на десет години — като сиамски близнаци. Разглеждам си ръцете и очаквам да видя белите следи от пръстите му там, където ме е стискал. За да ме замъкне по-надалеч от мършавите котки, които исках да прибера вкъщи, за да ме дърпа по стръмните улици на Триест, за да ме задържи да не падна от омнибуса. Няма следи, разбира се. Там е само едва забележимият, лъскав, набръчкан белег на палеца ми. Но нещо друго започва да опъва и обтяга ръбовете на паметта ми. Застивам с надеждата, че бавно ще изплува на фокус. Напразно. Вместо това усещам тъпа болка да се надига в основата на черепа ми. В продължение на няколко дълги минути си разтривам слепоочията, докато тишината кипи и се вихри в ушите ми, а болката се разлива в мозъка ми.
	Докторът поглежда големия златен джобен часовник, който държи на писалището.
	— Нямаме повече време, госпожице Джойс. Но бих искал да напишете какво си спомняте от годините на площад „Робиак“. Ще го направите ли за мен?
	— За вас ли? Мислех, че психотерапията е за _мен_.
	— Да, за мен, за да мога да ви помогна. — Говори бавно, произнася всяка дума така, все едно обяснява на дете или на идиот. После взема джобния часовник и се вглежда многозначително в него.
	— Следващия път донесете първата глава от мемоарите си.
	— Откъде да започна?
	— Сега сте на двайсет и седем години, нали? — Оставя джобния часовник и с едната ръка брои разперените месести пръсти на другата. — Споменахте някакъв господин Бекет, който е бил първият ви любовник, нали така? — Кимва ми окуражително. — Започнете с него. Можете ли да си спомните кога го видяхте за първи път?
	— Изчакайте! — отвръщам и затварям очи, докато споменът се носи към мен малко по малко и опитва да се освободи от плаващия мрак. Първо съвсем смътен… после ярък и ясен. Аромат на стриди и парфюм, дим на турски цигари и пури. Гръмване на тапи от шампанско, пукане на лед в стоманени шампаниери, дрънчене и звънтеж на чаши. Спомням си всичко — блясъка и глъчката в ресторанта, главата на Стела, увита в тюрбан, като малка жълта тиква, влажната топлина от дъха на Емил в ухото ми, сияещите очи на _бабо_, докато вдига наздравица за мен, точните думи на мама и _бабо_… О, да, всички онези думи… За потеклото и брака, за таланта и бъдещето ми. Сякаш в онзи момент животът се беше прострял пред мен целият в розово и златно, блестящ от възможности.
	Отварям очи. Доктор Юнг си е бутнал стола назад и барабани нетърпеливо с пръсти по кожената тапицерия, все едно отмерва такта на джобния си часовник.
	— Знам откъде ще започна историята си — казвам. — Ще започна с първото пробуждане на страстта и амбицията, които си прокараха път в наивното ми сърце като лакомите филизи на плевелите. Защото това беше началото. Няма значение кой какво казва — _това_ беше началото.


>>	1
>>	Ноември 1928 г.

	_Париж_
	— Двама гении в едно семейство. Ще се съревноваваме, така ли? — _Бабо_ завъртя инкрустирания пръстен около пръста си, а сълзящите му очи все още гледаха парижкия „Таймс“. Взираше се в снимката ми и я изучаваше, сякаш никога преди това не ме беше виждал. — Колко си красива, mia bella bambina, красивото ми момиченце! Майка ти изглеждаше точно така, когато избягахме.
	— Това е любимото ми изречение, _бабо_. — Взех вестника и останала почти без дъх, зачетох рецензията за танцовия ми дебют: — _Джеймс Джойс вероятно ще бъде по-познат като бащата на Лучия Джойс, когато тя разгърне напълно възможностите си в ритмичните танци_.
	— Каква пламенна и неподправена амбиция имаш, Лучия. Следващото изречение се е запечатало в ума ми. Позволи ми. — И той започна да декламира с тънкия си, писклив глас: — _Лучия Джойс е достойна дъщеря на баща си. Притежава ентусиазма и енергията на Джеймс Джойс и все още неопределено количество от неговата гениалност._ — Спря да чете и докосна с два пожълтели от тютюна пръста току-що напомадената си коса. — Изпълнението ти беше удивително. Такъв ритъм, такава ефимерност… Отново се сетих за дъгите. — Затвори за миг очи, сякаш си припомняше вечерта на дебюта ми. След това очите му рязко се отвориха. — Какво още има да каже неопровержимият „Па̀рис Таймс“ за моето потомство?
	— _Нейните изпълнения й изградиха име в театър „Шанз-Елизе“ — дом на авангардния танц в Париж. Тя танцува по цял ден; ако не е с трупата си, изучава различни танци или танцува сама. А когато не танцува, скицира сценични костюми, измисля цветови схеми и ефекти. На всичкото отгоре говори четири езика съвсем свободно и е висока, стройна и забележително грациозна, с ниско подстригана кестенява коса, сини очи и сияйна кожа. Какъв талант!_ — Хвърлих вестника върху канапето и започнах да се въртя из гостната, като правех големи, изразителни кръгове. Аплодисментите още ехтяха в ушите ми, еуфорията все така танцуваше във вените ми. Вдигнах ръце и се завъртях — покрай любимите семейни портрети на _бабо_ в позлатени рамки, покрай купчините томове енциклопедия „Британика“, които служеха за табуретки, когато Подмазвачите му идваха да го слушат как чете, покрай мамините саксии с папрат.
	— Всички в Париж четат за мен, _бабо_! За _мен_! А _ти_… — млъкнах и му размахах пръст, — … _ти_ по-добре внимавай!
	_Бабо_ кръстоса глезени и се облегна мързеливо в стола, докато ме наблюдаваше. Не спираше да ме наблюдава.
	— Довечера ще вечеряме в „Мишо̀“. Ще вдигаме наздравици за теб до малките часове на нощта, mia bella bambina. Покани танцуващата си американска приятелка да ни удостои с присъствието си. А аз ще поканя госпожица Стайн. — Отново си докосна косата и я приглади с внезапна загриженост. — И предполагам, че би било добре да поканиш младия мъж, който написа музиката.
	— Да, нека поканим Емил — господин Фернандез! — Сърцето ми леко подскочи, докато се изправях на пръсти и се завъртах — веднъж, втори и после трети път, преди да се просна на канапето. Погледнах _бабо_. Дали беше усетил как се учести пулсът ми при споменаването на Емил? Но очите му бяха затворени, а той си играеше с мустаците си, като натискаше с показалци краищата им надолу. Чудех се дали си мислеше за госпожица Стела Стайн, която илюстрираше книгата му, или размишляваше дали да не си сложи вакса на мустаците, преди да отидем в „Мишо̀“.
	— Във вестника не споменават ли композитора… Кажи ми пак как се казваше. — _Бабо_ отвори очи и се загледа в мен, а зад дебелите диоптрични стъкла на очилата зениците му плуваха като попови лъжички в кана с мляко.
	— Емил Фернандез — повторих. Щеше ли да долови как омекна гласът ми? Докато работехме по дебюта ми, с Емил се бяхме сближили и не бях сигурна как _бабо_ ще реагира на това. Винаги се беше държал много собственически, ставаше ли въпрос за мен. И той, и мама непрекъснато мърмореха как се правят нещата в Ирландия. Когато им възразявах, че вече сме в Париж и всяка втора танцьорка е имала стотици любовници, _бабо_ въздъхваше дълбоко, а мама снишаваше глас и казваше: „Уличници без капка срам!“.
	— Аз ще телефонирам на госпожица Стайн, а ти се обади на господин Фернандез и на очарователната ти танцуваща приятелка, чието име ми убягва. — Постави ръка на гърлото си и внимателно си оправи папийонката с по една трапчинка от двете страни на възела.
	— Казва се Китън — казах. А после си спомних как мама и _бабо_ упорито я наричаха госпожица Нийл. — Сещаш се, госпожица Нийл. Как е възможно да си забравил името й? От години тя е най-добрата ми приятелка.
	— Китън я ухапа злощастна чапла, омагьосана от котка след… — Гласът му се изгуби, докато бъркаше за цигара в джоба на кадифеното си сако. В тишината чухме тежките стъпки на майка ми по стълбите.
	— Мисля, че за нас ще е добре да не четем повторно рецензията за твоя дебют пред майка ти. — Млъкна и пак затвори очи. — Нали знаеш, тя е по-особена. — Внимателно постави цигарата между устните си и отново забърника из джоба си. — Позволи ми да се насладя на още едно завъртане, mia bella bambina.
	Направих троен пирует възможно по-бързо. Мама не обичаше да танцувам в гостната, а не исках ядните й забележки да ми развалят настроението.
	Тя връхлетя в стаята с всевъзможни пакети в ръцете, а едрите й гърди се надигаха тежко от изкачването на петте етажа до нашия апартамент. _Бабо_ отвори очи, премигна и й каза, че всички ще ходим в „Мишо̀“ „за малко празненство“.
	— Да не искаш да кажеш, че е дошъл запис по пощата? — Видях я как оглежда стаята, за да се увери, че не съм размествала мебелите, както правех понякога в нейно отсъствие, а _бабо_ ме караше да му потанцувам.
	— Не, мое цвете планинско. — Млъкна, за да си запали цигарата. — По-добро от пари. Лучия е новата звезда на Париж и трябва и ние да вдигнем тост за нея. Довечера ще викаме „наздраве“ и ще я засипваме с похвали.
	Мама не помръдваше, макар че още държеше всички пакети. Само очите й се движеха и се присвиваха, докато съвсем заприличаха на цепки.
	— Пак тези твои танци, а, Лучия? Направо ме съсипват. Рано ще ме вкараш в гроба. Ти и вечно неработещият асансьор, и всички тия стъпала, дето трябва да качвам.
	Усетих как атмосферата започва да се натяга, но бях свикнала с мъченическите й оплаквания, а _бабо_ не спираше да ми хвърля съзаклятнически погледи и да ми намига, когато главата й не беше обърната към нас. Подадох й вестника и подминах роптанията й.
	— Ще стана известна танцьорка, мама. Виж какво пише!
	— Ще видя, Лучия, но първо трябва да разопаковам торбите и да си направя чай. Погледни тези елегантни ръкавици, Джим. — Тя пусна пакетите на канапето, измъкна лъскава бяла кутия и започна да разгъва катове черна копринена хартия. В стаята изведнъж стана студено, сякаш през нея беше преминал вятър. Оставих „Па̀рис Таймс“ на канапето и скръстих ръце пред гърдите си. Не можеше ли да се зарадва заради мен — поне този път?
	_Бабо_ ми намигна бързо, а после изпусна дълга струйка дим.
	— Разкошни ръкавици наистина. И ще изглеждат най-елегантни, обгърнали столчето на чаша с най-опияняващото шампанско на „Мишо̀“. — Посочи вестника на канапето. — Прочети го, Нора. Изброява изумителните таланти на нашата bella bambina. Което ми напомня за поговорката, че крушата не пада по-далеч от дървото.
	— Пресвета Богородице, Майко Божия! Като калпазани сте, които досега са бъркали в буркана с бонбони. — Въздъхна и погледна новите си ръкавици. — Е, така или иначе не ми беше до готвене, а и предполагам, че в „Мишо̀“ ще се възхитят на ръкавиците ми. — Подсмръкна и се пресегна към вестника. — За Джорджо трябва да пишат. Защо никой не пише за нашия Джорджо? — смушка вестника с нокът.
	— Ще напишат, Нора. Ще напишат. Може би Лучия е имала от онези нейни прозрения ала Касандра, някое съновидение за Джорджо, нали? — _Бабо_ ме погледна с очакване, но преди да успея да му отговоря, мама ни прекъсна с яростен порой от язвителни коментари за „глупави поличби“ и „шантави Касандри“. — Ще дойде и времето на Джорджо, а довечера ще пием за моето дъгоцветно момиче. — _Бабо_ изпусна кръгче дим, а аз го гледах как се придвижва и издига несигурно, преди да се разпадне и да изчезне във въздуха.
	— Какви са тези дъгоцветни момичета? Само не ми разправяй, че и те, без значение кои са, също виждат в бъдещето? — мама ядно мушна пръсти в новите си ръкавици.
	— От книгата ми… Кръжат наоколо в кръг… защото цветя са… Нищо, което да тревожи твоя несломим и властен ум. — _Бабо_ впери поглед в тавана и въздъхна.
	— Защо не пишеш нормална книга, Джим? Наистина ще ме умориш. — Тя посегна неохотно към вестника с облечените си в ръкавици ръце. — Сложи си нещо цветно, Лучия. Не бихме искали госпожица Стела Стайн да ни засенчи довечера. На коя страница каза да погледна?

	* * *

	Главният келнер ни видя и веднага забърза към нас, проправяйки си пътечка сред тълпата от клиенти. Някакви хора непрекъснато спираха _бабо_, за да го поздравят или да го попитат за „Творба в процес на написване“. Само на мама беше отредено да знае истинското заглавие на книгата, която _бабо_ наричаше „Творба в процес на написване“, и беше заклета да го пази в тайна.
	Докато родителите ми разменяха поздрави с други гости на ресторанта, Джорджо се появи зад мен:
	— Съжалявам, че закъснях — каза задъхано. — Трябваше да чакам с часове трамвая. Но видях вестника — каква удивителна рецензия! — Дръпна ме към себе си и ме целуна отстрани по главата. — Каква умна малка сестра имам! Да се надяваме, че ще забогатееш много скоро, дори и да е колкото да плащаш уроците ми по пеене. — Смръщи се и извърна лице.
	— Да, да се надяваме, че така ще стане — съгласих се, за да сменя темата. — Уроците не вървят ли добре?
	— Не и толкова добре, че да отговорят на очакванията на татко. — Джорджо докосна колосаната яка на ризата си; забелязах лилавите кръгове под очите му и усетих, че дъха на алкохол. — Трябва да го моля за пари всеки ден, а той винаги ме гледа, сякаш съм гладно куче. А след това въздиша по онзи негов разочарован начин.
	Докоснах съчувствено ръката му. Мразех да го виждам така обезсърчен, а и никога преди не го бях хващала да пие.
	— Когато започна да печеля, ще ти помагам.
	Джорджо не отговори. Вместо това каза:
	— Спомняш ли си господин и госпожа Къдълкейк?
	Засмях се.
	— Нашите измислени родители ли?
	По лицето му изведнъж се изписа тъжен копнеж.
	— Сънувах ги преди няколко нощи. Най-накрая бяха дошли да ни осиновят, а господин Къдълкейк ме научи да яздя кон.
	— Малко е късно за въображаеми родители. — Погледнах назад как мама и _бабо_ си проправяха път през претъпкания ресторант сред фаланга от сервитьори в черно-бели униформи.
	— Когато бяхме деца, мама и татко никога не бяха край нас. А сега, когато сме вече възрастни, не ни оставят на мира. Господин и госпожа Къдълкейк не биха постъпвали така, нали?
	— Не, но те не бяха истински.
	Не исках да мисля за миналото, затова повдигнах пресилено рамене и тъкмо щях да му напомня, че мама го намира за съвършен и според нея той не би могъл да сгреши, когато каза:
	— О, виж, всички вече са тук.
	Посочи към една маса до прозореца, около която сред блестящи прибори и полирани чаши вече спокойно се бяха настанили Стела, Емил и Китън. Полилеят осветяваше сияещото лице на Емил; виждайки го, почувствах лек трепет в гърдите. Беше си намазал косата с брилянтин, а в бутониерата му имаше оранжева лилия. Помаха ми с ръка и зърнах как диамантът, инкрустиран на ръкавела му, улови светлината и над масата се разпръснаха искри във всички цветове на дъгата. До него седеше Стела, облечена в пауновосиня копринена рокля с три наниза от кехлибарени зърна, свободно усукани около кръста й, а пискюлите на лимоненожълтия й тюрбан танцуваха над веждите. _Бабо_ се появи тихо зад нас и я разгледа с изследователския поглед на ботаник, изучаващ непознат вид орхидея.
	— Иска ми се и аз да се обличам така — подшушнах на Китън, докато тя тъкмо допираше устни до студените ми бузи. Стела имаше смел вкус — бохемска небрежност, за каквато копнеех. Мама настояваше тя да ми избира и купува дрехите и макар че винаги бяха елегантни и добре ушити, им липсваше пищността на Стелините тоалети.
	— Не се притеснявай за дрехите си, скъпа. Не и след дебюта ти и тази рецензия. Доста ти завиждам. Както и да е, изчакай само да видиш какво носи от кръста надолу! Шалвари с ресни — крайно непрактични, в случай че завали. — Китън стисна нежно ръката ми. — Джорджо май не изглежда така безгрижно както обикновено?
	Сниших глас и доближих уста до ухото й:
	— Притеснен е за пари, а и мисля, че е изморен постоянно да разчита на милостта на покровителите на _бабо_.
	— Нещата ще се наредят, когато баща ти започне да си продава книгата в Америка. Между другото, той защо се е вторачил така в Стела?
	— В момента прави илюстрациите към своя книга. Бъди сигурна, че мисли за книгата си. — Сведох поглед и добавих шепнешком: — Сигурно се чуди как да я опише на фламандски или на латински, или с някой римуван каламбур.
	Настаних се в сепарето до Емил; усетих топлината и твърдостта на тялото му до моето. Около нас се вихреха разговори и смях, подрънкване на гривни и гердани, стържене на столове по пода, тракане на чаши и чинии, дрънчене на вилици и ножове. Всички тези звуци се превърнаха в главата ми в бурните, наелектризиращи аплодисменти от дебюта ми.
	_Бабо_ поръча шампанско и стриди върху лед и веднага щом напълниха чашите, бутна стола назад и се изправи, като се държеше за масата с костеливата си ръка.
	— Наздравица за Лучия! Танцьорка, полиглот, човек на изкуството!
	— Със сияйна кожа и сини очи. — Мама вдигна чаша и същевременно изпъна шия и обърна глава към полилея. В този миг ми хрумна, че може би ми завижда. Беше възможно най-мимолетната и налудничава мисъл. Но имаше нещо в начина, по който беше наклонила врат под светлината. Сякаш искаше да подчертае, че дължа външния си вид на нея. Сетих се колко рядко вече виждах жадния поглед на _бабо_ върху нея, колко рядко го улавях да слуша по онзи негов съсредоточен начин ритъма на говора й. Всичко това беше запазено за мен. Погледнах през масата и ей го там — вдигнал чаша, не спираше да мига, а погледът му сновеше между мен и Стела.
	Междувременно шампанското съскаше в чашите, солената зелена миризма на стридите се носеше над масата, във въздуха заблудено се рееха малки облачета дим от пурите на посетителите по другите маси, които ми ръкопляскаха и ми се усмихваха. Бедрото на Емил се притисна към моето силно и уверено. В този миг ми се струваше, че бих могла да бъда щастлива завинаги и че никой не би могъл да бъде по-щастлив от мен. Наведох се към него и пуснах ръката си върху крака му.
	— Кой е следващият театър, където ще танцуваш, Лучия? Да не се наложи Джоузефин Бейкър да ти освобождава сцената? — Стела си нагласи тюрбана, прободе с вилица една стрида и я спусна внимателно в устата си.
	— Вироглава е тази госпожа Бейкър. Да танцува гола по банани. Срамота! — Мама вдигна салфетка и я изтръска, сякаш се надяваше така да се отърси от целия разговор за Джоузефин Бейкър, танцьорката, завладяла Париж с предизвикателните си представления.
	— Била направила цяло състояние — намеси се Джорджо. Върхът на езика му се показа и за миг остана на горната му устна. — Говори се, че е сменила банановата поличка с малко розово перце.
	— Чисто гола, с изключение на едно перо? — Шокирана, Китън облещи очи.
	— Тя е просто една въртиопашка и нищо друго — от ноздрите на мама бълваше презрение.
	— Тя е съвременна млада жена и сама си вади парите. Браво на нея — казвам аз. Стела вдигна чашата с шампанско, но бързо я остави обратно на масата, виждайки гневния поглед на мама.
	— Вече е сменила двама съпрузи и в момента си имала любовник. Що за дама е това, искам да попитам?
	— Затова може да си позволи да се качи на сцената само по перо. Ако не беше омъжена, нямаше да го направи — обади се Китън тихо. — Според татко бракът е единствената възможност за жените да бъдат свободни — дори днес, дори в Париж. А всички тези освободени жени, всички тези флапърки — татко казва, че изобщо не са истински свободни.
	— Сигурно е дяволски освобождаващо да танцуваш чисто гол. — Джорджо изсумтя и си смачка цигарата. — Особено ако това ти носи цяло състояние. Не можеш да си по-свободен от това.
	— Що за глупости! — С пламнал поглед Стела прониза въздуха със зъбците на вилицата си. — Сега жените имат истински шанс за свобода. Вижте всички тези жени в Париж — рисуват, танцуват и пишат. Не всички са омъжени.
	— Браво, Стела! — извиках и плеснах с ръце. Стела имаше — както мама го наричаше — „остър език“. Това беше още една нейна черта, на която се възхищавах и за която й завиждах. Тъкмо щях да се включа в разговора с моето мнение колко свободен можеш да се почувстваш, когато се изгубиш в движението, колко освобождаващо е да танцуваш, независимо дали си беден, _или_ богат, облечен _или_ съблечен, но Джорджо ме изпревари.
	— Говори се, че получава стотици предложения за брак всяка седмица. Дали и аз да не й предложа? Емил, ти как мислиш? — Обърна се към Емил и го потупа по рамото.
	— Съгласен съм с Китън. Бракът е крайъгълният камък на нашето общество и няма друг начин, който и да било от нас да бъде свободен. Поне така смятаме ние, евреите. Бракът е в основата на всичко. Но не съм съвсем сигурен, че това включва брак с госпожа Бейкър. — Ръката на Емил беше намерила моята под масата и докато говореше, галеше с палец пръстите ми. — Вие как смятате, господин Джойс?
	С ъгълчето на окото си видях как мама се върти неспокойно на стола, вперила поглед в чашата си с шампанско. _Бабо_ прокара разсеяно пръсти по брадичката си, приглади и погали брадата си.
	— Бракът, религията… условности и институции. Трябва да се освободим от тези окови. — Гледаше втренчено чинията с празни черупки от стриди пред себе си.
	— Не обръщайте внимание на Джим. Какво знае той за оковите… — Мама изпусна кратка въздишка, сякаш раздразнението я беше оставило без дъх на половината изречение. Погледнах Джорджо въпросително, но той беше зает да си търси запалката, а от долната му устна висеше незапалена цигара.
	— Свободата на жените и институцията на брака не са несъвместими. Но никой не може да оспорва първенството на семейството. Само се вижте вие от семейство Джойс. — Стела посочи с ръка през масата, отрупана с трохи, следи от пепел и полупълни чаши. — Женени през всички тези години, отдадени родители на Лучия и Джорджо. Щяха ли да бъдат толкова талантливи, толкова умни, ако не се бяхте оженили?
	— Щяхме да бъдем копелета, захвърлени в канавката. — Устата на Джорджо се разшири в прозявка и докато я сподавяше с юмрук, ме погледна и ми намигна. — А вместо това сме изгряващи звезди на парижката сцена, нали, Лучия?
	— Е, аз смятам, че въпросната госпожа Джоузефин Бейкър трябва да бъде пъхната в затвора. В Ирландия със сигурност щяха да я държат под ключ. — Мама бутна чашата си и поклати сковано глава.
	— И аз щях да съм в същото положение, Нора. И аз. — _Бабо_ говореше съвсем тихо във възела на папийонката си. Само аз го чух, защото точно тогава Емил се изправи и извика:
	— Стига сме говорили за канавки и затвори. Още една наздравица за талантливата и прекрасна Лучия! — Вдигна чашата си и всички отново извикаха името ми.
	Тогава _го_ видях. Стоеше на улицата, надничаше крадешком през прозореца и се беше приближил толкова много, че носът му почти докосваше стъклото. Очите му бяха искрящи и любопитни и изглеждаше, че гледа _бабо_, но после погледът му се премести към мен. И в този миг се случи нещо необикновено. Погледите ни се срещнаха и между нас премина вълна от емоции. Сърцето ми подскочи бясно. После той наведе глава, раменете му се превиха напред и изчезна нанякъде по булеварда. Усетих как Емил отново се отпуска на канапето и опира крак в моя.
	— В какво пък се _е_ загледала сега? Лучия? Лучия? Всички вдигаме наздравица за теб, а ти зяпаш през прозореца, все едно си обладана от дух. — Мама отчаяно подбели очи.
	_Бабо_ се намръщи, сложи чашата си с шампанско на масата и вдигна длан.
	— Тихо, Нора. Това е пророческо прозрение. Тишина за моята Касандра!
	— Някой ме наблюдаваше през прозореца — казах, смаяна и удивена от странността на случилото се, от наситеността на тези очи, от внезапното подскачане на сърцето ми. Махнах пренебрежително и се обърнах с благодарност към Емил, като се надявах _бабо_ да се въздържи от по-нататъшни споменавания на Касандра.
	— Ще да е някой от новите ти почитатели, сигурна съм. — Китън се засмя и стисна ръката ми. — Вероятно те е познал от вестника.
	— Наистина, такава е цената на славата. Знам го твърде добре. — _Бабо_ огледа всички около масата, а очилата му отразяваха светлината от лице на лице. — Ще трябва да се научиш да я носиш възможно най-добре, Лучия. Със сигурност отвън ще се редят на опашка за автограф.
	Дали щеше да бъде навън? Мъжът с искрящите като на птица очи, клюнестия нос и скули, наподобяващи ножове за риба? Не. Беше се разтопил в тъмнината. А всички около масата се смееха на остроумието на _бабо_. Всички, освен Емил, чиито устни бяха толкова близо до ухото ми, че чувах премлясването на слюнката в устата му, докато ми прошепваше:
	— _Ще_ имаш опашки от почитатели. Ще имаш!
	После _бабо_ започна да се произнася по темата за неоспоримата връзка между танците и виденията: разказваше ни за някакво малко познато племе в Африка, което танцувало, докато не видело бъдещето. Знаех, че ме наблюдава, но не бях в състояние да се съсредоточа върху думите му.
	— И се обзалагам, че са били полуголи — вметна мама безразлично с писклив глас. Всички отново се засмяха.
	Можех да мисля единствено за мъжа, който ме беше наблюдавал през прозореца. Усещах как в мен се разлива безпокойство, сякаш дълбоко в мен се заражда нещо ново.
	Сега, когато от Алпите, където въздухът започва да щипе и да ме драска, се обръщам назад към миналото, виждам колко права съм била. Въпреки че тогава изглеждаше невероятно, нещо се _беше_ зародило, беше се отмотавало ниско долу в слънчевия ми сплит. И оттам започна всичко.


>>	2
>>	Ноември 1928 г.

	_Париж_
	— Емил не можа да откъсне очи от теб снощи. — Китън започна да се изправя на пръсти, а мускулите на прасците й изпъкваха като дебели, усукани въжета. — Би бил чудесна партия, Лучия.
	— Заради парите му ли? — Изпънах си крака и го протегнах, докато не усетих как мускулите се опъват по костите ми. През прозорците влизаше бледа зимна светлина и хвърляше назъбени сенки по пода на танцовото студио. Другите танцьорки се разтягаха, въртяха се и разглеждаха внимателно отраженията си в стената от огледала, докато чакахме да пристигне преподавателят по танци.
	— По думите на татко семейство Фернандез имат цяло състояние. Но не за това си мислех. Мама смята, че Емил може да бъде следващият Бетовен. Само си представи! Да композира цели симфонии за теб. — Китън отметна глава назад, разкърши рамене и въздъхна с копнеж.
	— Наистина е талантлив, но не съм сигурна, че е Бетовен — отвърнах. Братовчед на Емил беше Дариус Мийо, един от най-прочутите композитори в Париж, известен с елегантното смесване на класическа музика и джаз. Емил мечтаеше да бъде като него и често говореше въодушевено как ще се съчетаят строгостта на Бах с експресивността на джаза. Ами ако майката на Китън е права? Усетих малка бучка гордост да засяда на гърлото ми. — Обичам да работя с него — той е един от малкото композитори, които нямат нищо против музиката им да се ръководи от моята хореография. Всеки втори смята, че хореографията трябва да бъде втора цигулка. — Разтърсих раздразнено ръце.
	— О, мисля, че е повече от това да работите заедно. И ти го знаеш. — Китън ме погледна с многозначителна усмивка, изписана на модерно червисаните й, подобни на розови пъпки, устни.
	— Признавам си — много го харесвам. Миналата седмица ме заведе в Булонския лес с новата си кола и ме целува с часове. — Спомних си как ме драскаше наболата му брада, как мустаците му гъделичкаха носа ми и как ръцете му нетърпеливо ме докосваха под роклята.
	— Хареса ли ти, мила? — Главата на Китън се върна рязко в първоначална позиция, а раменете й се обтегнаха в очакване на следващото ми признание. Тогава обаче чухме подрънкването на клавишите на пианото и колективното изшумоляване на крака, когато всички танцьорки се обърнаха към вратата. Облечен в бял костюм от три части и с бели ръкавици от ярешка кожа на ръцете, в стаята влетя мосю Борлен и почука със сребърния връх на бастуна си по страницата на пианото. Издишах с облекчение, че няма да се наложи да разочаровам Китън, защото от настоятелните прегръдки на Емил се бях почувствала някак странно резервирана и смутена. А толкова много исках да съм като онези самоуверени флапърки. Вместо това бях усетила как кръвта ми изстива и коремът ми се свива на юмрук.
	— Веднага застанете в трета позиция — нареди мосю Борлен. — Разтворете ръце… обърнете длани… и издължете.
	— Имам усещането, че Емил може да ти предложи — прошушна Китън.
	— Не ставай глупава! Бедна съм, кривогледа съм и не съм еврейка. — Разперих пръсти към тавана и започнах да се протягам нагоре, докато не ме заболяха всички мускули и сухожилия. Но от думите на Китън скалпът ми потръпна. Възможно ли беше Емил наистина да е толкова увлечен по мен? Сетих се за голямата му къща с кремава каменна фасада и балкони в стил рококо пред всеки прозорец със сини капаци. За изкусно подредените цветя и картините с плътно напластени маслени бои, които майка му харесваше. Как лелите и сестрите му ми се възхищаваха и се суетяха около мен, сякаш съм малко кученце. Мислех си и за Емил — как прокарва ръце по клавишите на пианото, за жизнерадостното му спокойствие, за топлите му, любящи очи.
	— Много добре, госпожице Джойс, задръжте така! — Мосю Борлен почука с бастун по пода. — Всички! Моля, погледнете госпожица Джойс! Забележете позицията на стъпалата й, забележете как я поддържат неподвижна. Вижте елегантността на ръцете й!
	— Смятам, че грешиш — изсъска Китън. — Според мен Емил е влюбен в теб. И защо да не е? Ти си една от най-талантливите танцьорки в Париж, красива си, умна си и си мила. А баща ти е най-прочутият писател в света.
	— Първа позиция… повдигнете ръце, без да спирате да издължавате… продължавайте! — изкрещя мосю Борлен, надвиквайки гърмящите акорди на пианиста. — Сега изпънете левия крак… По-високо… По-високо! — Бастунът му удари по маслената печка, която изпусна стълб черен пушек. — И се завъртете!
	Усещах как мускулите на краката ми горят, а над устните ми избива пот. И въпреки това обичах това чувство — напрежението, контрола, усещането всеки мускул да е в съвършена позиция, как тревожният ми ум се успокоява от цялото това усилие.
	— Ще бъде невъзможно да му откажеш, мила. — Китън извъртя глава, за да ме погледне. — Толкова е весел, винаги усмихнат. А и е по еврейски привлекателен.
	— Евреите не се женят за неевреи, със сигурност не и когато баща им е добре известен богохулник без пукната пара. — Гледах как лявото ми стъпало сочи високо нагоре във въздуха, опитвах се да го задържа неподвижно, а същевременно да избегна погледа на Китън и да отблъсна безбройните мисли, започнали да се роят в главата ми.
	— Съвършено, госпожице Джойс! Изпънете ги тези пръсти, госпожице Нийл. Изпънете ги! — Мосю Борлен потупа със сребърния връх на бастуна си лявото стъпало на Китън. — Продължавайте да изпъвате, госпожице Нийл. — Мосю Борлен ни отмина и Китън отново сниши глас. — Как е Джорджо? _Той_ със сигурност не гледаше _мен_ цяла вечер.
	— Изтощен е от уроците по пеене. _Бабо_ си е наумил, че Джорджо трябва да стане известен оперен певец. Преди да стане писател, е искал да прави това. — Погледнах лявото си стъпало, все още във въздуха, и ми се прииска Джорджо да си беше избрал друг път. Още си спомнях деня, когато и двамата се записахме в едно и също музикално училище месец, след като бяхме пристигнали в Париж. _Бабо_ настояваше да пеем през целия път, дори в трамвая. Няколко месеца по-късно реших, че има прекалено много начеващи оперни певци в семейство Джойс и се отказах. Но Джорджо продължи, заявявайки, че да пее, е единственото, което може да прави.
	— Преподавателят по музика на Джорджо не е и наполовина толкова взискателен, колкото мосю Борлен, обзалагам се. — Китън бавно спусна надолу крака си, малки перлички пот бяха обсипали порозовялото й лице.
	— Отпуснете се, момичета! Сега ще упражним импровизация. Представете си, че сте кубистични портрети. Превърнете телата си в квадрати, правоъгълници, линии. Искам да почувствате радостта, духа на музиката на Дебюси, нежния й ритъм и смелите фрази. — Мосю Борлен подсмръкна шумно няколко пъти, сякаш се опитваше да задържи стъклено топче в носа си. — Слушайте внимателно геометрията на музиката. Отразете я в движенията си. Това е красотата на свободния танц, на _модерния_ танц!
	Извих гръб в дъга, протегнах се да хвана глезените си с ръце, а ребрата, коремът и гръдният ми кош се прибраха навътре. Чувах как мосю Борлен крещи между подсмърчанията си.
	— Прекрасен триъгълник, госпожице Джойс. Момичета, ако имате желание, обърнете внимание на триъгълната форма на госпожица Джойс. — Той крачеше из стаята, смушкваше танцьорките с бастун и излайваше някакви наставления. — Позволете на музиката да премине през крайниците ви. Целта е тя да зададе формите и линиите… Много добре, госпожице Нийл.
	Дишах дълбоко и бавно и с опряно в дъските на пода чело мислех за Емил и за всичко, което Китън бе казала. Нямаше как Емил да се ожени за мен, но беше приятно да те обожават, а и съчетанието „мадам Фернандез“ звучеше приятно в устата — някак добре сложено и заоблено.
	После се сетих за мъжа с искрящите като на птица очи и сърцето ми подхвръкна, а после се сви. Трябваше ли да споделя с Китън, че съм имала предчувствие? Тя вярваше в ясновидските ми способности почти колкото и _бабо_. Но дори тя би го сметнала за абсурдно — какво може да означава мимолетният поглед на един напълно непознат! И си спомних по колко особен начин бе подскочило сърцето ми. Преди много години, когато _бабо_ за първи път ме провъзгласи за „своята Касандра“, мама ме подложи на разпит за всички признаци на моите „прозрения ала Касандра“. Описах й какви странни физически усещания съпътстват всеки подобен случай, а _бабо_ разряза въздуха с калаения си нож за писма и извика с дрезгав от вълнение глас:
	— Е, Нора, няма ли вече да започнеш да й вярваш?
	Не казах нищо на Китън. Не исках да мисля повече за тези мои предчувствия. Понякога ги усещах като камъни върху гърдите ми. Затворих очи. Усетих как музиката преминава на вълни през мен. Чувах ударите на бастуна на мосю Борлен върху пода, пианото, печката. Чувах подсмърчанията и коментарите му. Отново отворих очи.
	— Следващата седмица Маргарет Морис от Лондон ще води майсторски клас по движение. Дали да не отидем? Явно е много популярна в Англия в момента. — Китън ме погледна изпод мишницата си и за секунда очите й изглеждаха посребрени от сълзи. Но после премигна и се замислих дали не е било просто прах.
	— С удоволствие, Китън. А и имам нова идея за един танц, искам да му измисля хореография. Да ти го покажа ли след края на урока?
	Мислех си за новия танц, който се оформяше бавно в ума ми. Бях се вдъхновила от едно стихотворение на Кийтс и смятах да включа дъги и може би някакъв племенен танц, за да помогна на _бабо_ за книгата му. Исках да създам френетичен танц на радостта, който да държи публиката на ръба на креслата. Амбициозната идея включваше няколко танцьорки, всяка облечена в различен цвят на дъгата. Мислех си да ги преплета, да ги събера на възли и ленти от цветове, а после да ги разпръсна по сцената, където да се въртят нежно като крилатите семена на чинара, когато се спускат към земята. Не го бях споменавала на Емил, но се надявах да ми напише още една партитура, нещо тежко с неспокойния ритъм на няколко биещи барабана.
	— О, да, моля те! Не знам откъде ти идват всички тези идеи. На мен никога нищо не ми хрумва. — Думите й бяха удавени от носовите нареждания на мосю Борлен:
	— Дишайте! Дишайте! Не забравяйте да дишате!
	Да, танцът беше отговорът на всичко. Каквото и да ни подхвърли животът, трябва да продължим да танцуваме.


>>	3
>>	Ноември 1928 г.

	_Париж_
	— Лучия, занеси им нещо за пиене. Вече минава пет. — Мама ми подаде изстудена бутилка бяло вино и две чаши. — Чете от почти два часа. Горкият, сигурно е пресъхнал.
	— Кой е там — господин Макгрийви или господин Макалмън? — попитах. Следобедите през последните няколко седмици двамата се редуваха да четат на _бабо_. Надявах се да е господин Макгрийви. Той поне не се перчеше колкото господин Макалмън.
	— Нито единият, нито другият. Хайде, ставай и им поднеси виното, че иначе ще отидат в кафене „Франсис“ и няма да им видим очите повече тази вечер.
	— Не мога да помръдна. Днес танцувах осем часа. Репетираме за онзи филм, за който ти бях споменала, и всичко ме боли. Куцах през целия път до вкъщи. — Посочих стъпалата си с увиснали по тях гънки кожа като дребни гъбести израстъци.
	— О-о, стига си се оплаквала. Сама си си виновна. А той е симпатичен. — Млъкна и отметна глава към кабинета на _бабо_. — Ирландец. При това говори френски и италиански. Малко ирландци го могат.
	— Как се казва? — Понадигнах се и накрая успях да седна на ръба на канапето.
	— Определено не си спомням. Толкова много хора не искат да изпуснат и дума от устата на баща ти. Един Господ знае откъде са се навъдили. — Тя въздъхна, седна и започна да прелиства модно списание. — Самият Господ Бог, ако слезе на земята, ще дойде вкъщи да преписва на пишещата машина книгата на баща ти.

	* * *

	Ирландски вестници покриваха пода в кабинета на _бабо_. Из стаята бяха струпани безразборно купчини книги. _Бабо_, по бяло сако, което му придаваше вид на зъболекар, седеше по обичайния си начин: с кръстосани крака като пръстите на крака му, който беше отгоре, бяха мушнати под стъпалото на крака му, който беше отдолу. Срещу него, като огледален негов образ, седеше висок, слаб мъж, с преплетени в абсолютно същото положение крака, и четеше на глас „Ад“ на Данте.
	Разпознах го в мига, в който вдигна поглед — този мъж бях видяла през прозореца на ресторанта. Вгледах се внимателно, да не би да греша. Със сигурност беше той. Само че сега очите му бяха синьо-зелени бездънни езера. Носеше кръгли очила с телени рамки съвсем като на _бабо_, но с много по-тънки стъкла, и сив костюм от туид. И когато ме погледна, помежду ни премина тръпка, защото се бяхме разпознали.
	— Аха, бяло вино. Отлично! — _Бабо_ се изправи и взе бутилката и чашите от ръцете ми. — Това е дъщеря ми Лучия — представи ме той. А после се обърна към мен и добави: — Господин Бекет току-що е пристигнал от Германия. Трябва да му помогнем да се установи, какво ще кажеш?
	— Да, разбира се. Къде живеете, господин Бекет? — Опитах се да говоря с равен и уверен глас, но усещах как гръдният ми кош се пълни с въздух.
	— В университета „Екол Нормал“, на улица „Улм“. Преподавам там. — Говореше с мек ирландски акцент, който сякаш ромолеше в стаята.
	— Хубава ли е квартирата ви?
	— Водата е винаги студена, а кухнята гъмжи от хлебарки. Но пък библиотеката е великолепна, а аз си имам легло и няколко рафта. — Немигащите му очи се спряха на моите за няколко секунди, а после погледна в краката си и тогава забелязах, че бузите му са поруменели. Едва по-късно, когато нервите ми се поуспокоиха, се зачудих дали и той е бил поразен от неустоимата емоция на тази първа среща.
	— Не се тревожете заради хлебарките, господин Бекет. Париж изобилства от места за хранене. Защо не вечеряте с нас довечера? Ще отидем във „Фуке“. Лучия, иди и кажи на майка си, че отиваме във „Фуке“, а господин Бекет ще бъде наш гост.

	* * *

	Мама се суетеше пред огледалото:
	— Лучия, тази шапка ли да сложа, или черната?
	Думите й се носеха във въздуха като пара. Едва ги чувах, докато стоях на прозореца и напрягах поглед към улица „Улм“. Последните листа се притискаха към клоните на дърветата. А уличните лампи под тях хвърляха назъбени кръгове светлина върху паважа. Ароматът на печени кестени от мангалите по улица „Грьонел“ се процеждаше през зле скроената рамка на прозореца, но и това едва забелязвах. Движех се като в сън, не усещах дори пода под краката си. Във всичко виждах единствено лицето на господин Бекет — скулите му в голите клони на дърветата, очите му, отразени в падащия мрак. Кожата ми настръхваше, чувствах се лека и скована едновременно. Повтарях безгласно името му отново и отново. Господин Бекет. Господин Бекет. Господин Бекет.
	— Лучия! Какво, за бога, става с теб? Не ме ли чуваш? Все едно си говоря сама. Реших да си сложа черната шапка. Повече подхожда на палтото ми. — Мама прибра зад ушите си няколко разпилени кичура коса. — В какво си се вторачила, момиче? Намери си шапката и ръкавиците!
	Вратата на кабинета на _бабо_ се отвори и изведнъж господин Бекет вече стоеше пред мен — усмихваше се неловко, а очите му шареха из антрето и попиваха всичко: гръцкото знаме, забодено на стената за късмет; семейните снимки, на които позирахме сериозни и тържествени в най-хубавите си дрехи; куповете книги, приготвени да бъдат върнати в заемната библиотека на госпожица Бийч. Докато _бабо_ и мама търсеха бастуна и шапката на _бабо_, господин Бекет ме разпита за ресторант „Фуке“.
	— Много ли е изискан? Подходящо ли съм облечен? — Гласът му леко потрепваше, издаваше известно неспокойство, но то не се изписваше по лицето му. Изгледах го от горе до долу. Костюмът му, протрит на коленете, висеше, все едно е на закачалка. Едно копче на ризата му липсваше. Връзката му беше толкова стегната около врата, че имаше риск да се удуши.
	— Ние р-редовно ходим там — изпелтечих… — Намира се на булевард „Шанз-Елизе“, сигурно ще хванем такси. — Усетих как към бузите ми започва да се надига руменина, а тялото ми да кипи. Защо не можех да го контролирам, както когато танцувах? Защо бях така неадекватна? Така вързана в езика?
	— Имам по-хубави костюми в квартирата. — Господин Бекет сведе очи.
	— Изглеждате чудесно — казах високо и пресилено с надеждата гласът ми да заглуши думкането на сърцето ми. — Наистина чудесно.
	Обърнах се към входната врата, но усетих как очите на Бекет пътуват нагоре-надолу по тялото ми. Да, оказа се добро решение да си сложа черешовочервената рокля, обрамчена по подгъва с ресни. Подчертаваше фигурата ми на танцьорка и дългите ми, слаби крака, а гърдите ми изглеждаха малки и плоски в унисон с модата.
	Той пристъпи към прозореца и се загледа навън с гръб към мен, изправен и напълно неподвижен.
	— Имате чудесна гледка към Айфеловата кула, госпожице Джойс.
	Отидох при него на прозореца и заедно се загледахме в светлините на Париж. Градът намигаше и блещукаше със светлините на барове и ресторанти, с мъждеещи улични лампи, с ярко осветените ивици от автомобилни фарове. И над всички тях светлините на Айфеловата кула отвеждаха очите ни към небето. Изведнъж усетих аромата на бръснарския сапун на господин Бекет и топлината на тялото му до моето. И сърцето си, което още се блъскаше в ребрата ми.
	— Това е преимуществото да живееш на петия етаж — гласът ми сякаш рикошира в стените и тавана.
	— Говориш дивотии, Лучия! А всички тези стъпала, които трябва да изкачвам с пазарските покупки всеки божи ден? — Мама и _бабо_ се появиха зад нас, хванати под ръка.
	— Изплаквате очи с Айфеловата кула, а, господин Бекет? Лучия разказа ли ви как онзи път се качихме на ужасната Айфелова кула?
	— Не, сър, не ми е разказвала. — Господин Бекет обърна лице към мен в очакване.
	Отворих уста да заговоря, но думите ми избягаха. Точно както когато двамата с _бабо_ стояхме на върха на Айфеловата кула, хванали здраво парапета, и наблюдавахме смаления град долу. Същото онова зашеметяващо чувство, обзело ме тогава, ме обзе и сега и ме остави безмълвна и трепереща. Ненадейно изпитах желание да се пресегна и да докосна господин Бекет, да се хвана за него, както се бях хванала за _бабо_ през онзи ден, да го стискам за ръката, както бях стискала ръката на баща ми на върха на кулата.
	— Представям си Айфеловата кула като скелет, труп, като туловище, надвиснало над нас — промърмори _бабо_, сочейки с цигарата си към прозореца.
	— Не, Джим, не си я представяш така — намеси се мама. — Никога не мислиш за нея. Мислиш само за Ирландия и го знаеш много добре. Хайде да тръгваме, иначе няма да намерим маса. Лучия, затвори си устата, преди да глътнеш някоя муха. Ех, така ми се иска и Джорджо да е тук. Напоследък все го няма. Вечно е зает с тия уроци по пеене. Ще го помоля да ви поразведе из Париж, господин Бекет.
	След тези думи тя дръпна _бабо_ към вратата и после надолу по стълбите. Погледнах господин Бекет; лицето ми гореше. Стори ми се, че долових следа от усмивка на устните му, но той единствено каза:
	— След вас, госпожице Джойс.
	Усещах разяждаща болка от пришката на петата при всяко допиране в обувката ми. Но когато си мислех за господин Бекет, който вървеше непосредствено зад мен, болката отслабваше почти мигновено, все едно стъпалата ми — целите в пришки и мазоли — бяха изчезнали. Къде беше отишла болката? Защо краката ми вече не бяха разранени и не ме боляха? Опитах да се съсредоточа върху петата, да усетя пришката, която само допреди броени минути туптеше и гноеше. Нищо. Не усещах нищо. Вместо това краката ми потрепваха и се носеха, следвайки ударите от металния шип на татковия бастун по каменните стъпала.
	Именно тогава го почувствах. Поличба. Знак. Сетих се за „Мишо̀“, където за първи път видях господин Бекет през прозореца на ресторанта. Спомних си как погледите ни се оплетоха през стъклото, спомних си преминалия между нас заряд като електричество, необяснимото подскачане на сърцето ми. И не каза ли _бабо_ точно тогава, че имам пророческо прозрение? Не вдигна ли нагоре ръката си като жрец, за да накара всички да замълчат? Той също я долови — необикновената сила на тази единствена секунда. Усетих как косъмчетата по врата ми настръхват. Дали господин Бекет щеше да бъде моята съдба? Дали животът ми щеше да се преплете с неговия?

	* * *

	Сервитьорите във „Фуке“ се суетяха около _бабо_, избутваха се един друг с лакти, за да вземат бастуна или шапката му, да го изпратят до масата, която обикновено заемаше, да му поднесат менюто. Господин Бекет ме гледаше с повдигнати вежди, а аз се възползвах от случая, за да се наклоня към него и да му прошепна:
	— Знаят, че оставя много щедри бакшиши… затова се въртят около него като дресирани маймуни.
	Господин Бекет окръгли очи.
	— Има богати покровители — обясних. — Преди бяхме много бедни, но сега всеки месец ни изпращат пари по пощата един богат американец и една заможна дама от Англия. Така можем да вечеряме навън, когато си поискаме. — Не му казах, че понеже харчим парите на същите тези покровители с такава лекота, се налага непрекъснато да ги молим за още.
	Господин Бекет се огледа набързо и когато видя, че мама и _бабо_ разговарят с друга двойка на бара, се обърна към мен и попита:
	— Наистина ли?
	Кимнах, готова да му разкажа всичко за площад „Робиак“ — колко чудесно е _бабо_ да си има самостоятелен кабинет, аз да си имам моя спалня и колко прекрасно е да имаме телефон и електрически лампи, и наша си вана с месингови кранчета — но той рязко смени темата:
	— Баща ви казва, че сте много талантлива танцьорка, госпожице Джойс.
	— Всеки ден танцувам от сутрин до вечер. — Свалих си шапката и отметнах коса. Неотдавнашната ми нервност, когато допуснах, че господин Бекет може да бъде моята съдба, беше започнала да изчезва и тогава видях пръста на провидението. — Подготвям се да стана професионална танцьорка. Да танцуваш, е най-прекрасното нещо на света. А вие танцувате ли, господин Бекет?
	Той поклати глава.
	— Мога да ви науча да танцувате чарлстон. Или „Заешка прегръдка“*? — Пред мен проблесна образът на господин Бекет в обятията ми — ръката му в моята, кожата му докосва моята, бедрата ни се движат едно до друго и въздухът между нас съска и пращи като горски пожар. — Научих всички приятели на _бабо_ да танцуват чарлстон — добавих в отговор на тревожното му изражение.
	[* За обяснение на термините, свързани с танцовото изкуство, вижте речника в края на книгата. — Б.пр.]
	— А господин Джойс също ли танцува чарлстон? — Очите му се отместиха към _бабо_, който все още разговаряше на бара.
	— Той предпочита ирландската жига — обясних. — Не приемайте за даденост, че не можете да танцувате, господин Бекет. Всеки с отношение към музиката може да танцува. Обичате ли музика?
	— Обожавам музиката. — Господин Бекет се покашля и едва доловимо сниши глас. — Моля ви, наричайте ме Сам.
	— О, ние от семейство Джойс държим да се обръщаме по фамилно име. Доста ирландско, предполагам. Баща ми настоява. Но може би, когато сме насаме… става ли?
	Господин Бекет — Сам — се вторачи в мен. Дали се изплаши от предположението ми да остана сама с него, или от старомодното изискване на родителите ми да използваме формални обръщения?
	— Чудесна идея! — Докато кимаше бавно, той бутна очилата към основата на носа си и забелязах, че бузите му отново са порозовели.
	— Очаквахте ли баща ми да бъде по-съвременен? Чудите ли се, господин Бекет, защо великият писател си позволява да наруши правилата на художествената литература, но не и законите на етикета? — Понижих глас и додадох: — Сам. — Името му звучеше възхитително и започнах да си го повтарям тихо наум. Сам. Сам. Сам.
	— Очаквал съм, предполагам, да — отвърна той и погледът му се плъзна обратно към родителите ми; те вече си проправяха път към нас, все така хванати под ръка. Тогава осъзнах, че въпреки подчертаната срамежливост в погледа му, в него се четеше и някакво неспокойство, но то не се дължеше на нерви.
	— Повечето хора в Париж са истински бохеми — заявих весело. — Сигурно сте чули всички истории. Но родителите ми не могат да се отърсят от ирландското си възпитание. — Не казах на господин Бекет, че е желателно да се прибирам вкъщи до девет часа и мама никога не ме пуска да ходя на погребения. Това, предположих, са ирландски привички и навярно са му познати.
	— На колко години сте, госпожице Джойс, ако нямате нищо против да попитам? — Лицето на господин Бекет бе толкова близо до моето, че усетих дъха му върху бузата си, топъл и сух като дим.
	— На двайсет и една. А вие?
	— Двайсет и две. — Погледът му се изостри: сякаш кожата ми беше прозрачна, а той гледаше през нея как кръвта препуска във вените ми.
	Мама и _бабо_ се появиха със свита от сервитьори, които издърпваха столове, предлагаха менюта, развяваха салфетки, прибираха разпръснати шапки, шалове и ръкавици. Едва седнал, _бабо_ се обърна към господин Бекет със залп от въпроси за Дъблин.
	— Ето, започва се — хапливо подхвърли мама. — Само не тръгвай да изброяваш всеки жалък магазин и бар на улица „ОʼКонъл“. Не мога да изслушам всичко това отново. — Тя извърна глава, за да види кой е влязъл в ресторанта. — О, виж, Лучия, онази известна актриса! Майко Божия! С какво е облечена? Виждала ли си някога нещо по-развлечено?
	Усетих как лакътят й ме смушква в ребрата, но не исках да откъсвам поглед от господин Бекет. Не ме вълнуваше нито известната актриса, нито с какво е облечена. Гласът на мама съскаше в ухото ми и напълно заглушаваше господин Бекет.
	— Видя ли шапката й, Лучия? Някои хора нямат представа как да се обличат. Паунови пера… с нейния тен… оле, боже!
	Напрегнах се да чуя гласа на господин Бекет. С _бабо_ се бяха наместили един до друг на канапето, а глъчката от гласовете на околните и клюкарските подмятания на мама в ухото ми заглушаваха разговора им.
	Свих се на стола, защото знаех съвсем точно как ще протече вечерта. Всичко беше толкова предвидимо. _Бабо_ и ирландските му сънародници се отдаваха заедно на спомени, пиеха, рецитираха ирландски стихотворения, накрая пееха ирландски балади, а понякога дори танцуваха ирландска жига. Вече се чувствах прокудена. Но нямаше да се предам толкова лесно. Не и този път.
	— Не съм била в Ирландия от години — заявих с висок глас. — С удоволствие бих отишла отново.
	— Не се е променила особено. — Господин Бекет ме фиксира с поглед и се почувствах, сякаш ме поглъщат синьо-зелените му очи, в които се въртя и пропадам.
	Пронизителният глас на майка ми ме върна рязко към реалността:
	— Не ставай глупава, Лучия. Ирландия е кенеф, помийна яма. Остави празните приказки на баща си. В това може да ни отмени и двете.
	— Хайде, хайде, Нора — укорително се обади _бабо_. — Може да е земя на варвари с разпятия, но не е помийна яма.
	— Шайка фанатици и бедняци! — Мама тръсна глава. — Със сигурност вече няма връщане назад. Ще те арестуват, Джим, и ти го знаеш много добре.
	_Бабо_ кимна унило, а господин Бекет се размърда неловко на канапето. Опитах се да измисля нещо, за да разведря атмосферата. Но тъкмо тогава мама видя друга актриса и отново започна да каканиже в ухото ми, а _бабо_ чинно се зае да изброява имената на всеки бар по улица „ОʼКонъл“*. Наблюдавах господин Бекет изпод мигли — сериозното изражение на очите му и тежкото кимане на главата му. В този момент погледът му се отмести от _бабо_ и срещна моя — за кратко, но без никакво колебание. Въздухът между нас оживя — започна да пука, да настръхва, да се обтяга от напрежение. Пръстите на ръцете ми несъзнателно се запридвижваха през ленената покривка на масата. Пълзяха към господин Бекет, като че ли привлечени от невидима сила.
	[* Главната транспортна артерия на Дъблин. В частта й, минаваща през стария град, се намират множество търговски сгради и заведения. — Б.р.]
	— А какво става с „Бронзовата глава“, господин Бекет? Променила ли се е много? — Думите на _бабо_ разрязаха въздуха, разпръснаха напрежението и прекъснаха особения магнетичен заряд, поел контрол над ръцете ми. Махнах с пръсти във въздуха, сякаш за да отпъдя въпроса на баща ми.
	— Разкажете ни за семейството си, господин Бекет. Искаме да знаем всичко за вас… ако не е твърде нахално.
	Едва по-късно се сетих за Емил. За един кратък миг не можех да си представя лицето му. Когато вече го виждах ясно пред очите си, се почувствах толкова жестока, че се наложи да избутам образа му настрани. Някъде много, много надалече.

	* * *

	На следващата вечер разбрах какви са намеренията на _бабо_ относно господин Бекет. Седях в кухнята, а мама превързваше стъпалата ми, целите в пришки. След шест часа танци бяха започнали да изпускат гъста жълтеникава гной, а от вътрешната страна обувките ми за танци бяха изцапани с кръв.
	Дойде _бабо_ — тъничък слой влага покриваше очилата му, а папийонката му беше накривена.
	— Не мога да продължавам повече така — заяви жално.
	— Сега пък какво е станало, Джим? — мама дръпна силно бинта.
	— Ох! Не прекалено стегнато, иначе утре няма да мога да си обуя туфлите — проплаках.
	— Пресвета Дево! Ти с твоите крака, баща ти с неговите очи! Вече не знам на кой свят съм. И къде се е дянал Джорджо? — Вдигна поглед, като че ли очакваше Джорджо да се появи на вратата, но той не се беше прибирал цял ден. Или по-скоро цяла нощ. Не казах на мама. Знаех, че няма да й се понрави.
	— Цял ден говоря по телефона с разни адвокати. Пиратски копия на „Одисей“ се продават в Англия и Америка за по 40 лири парчето. — _Бабо_ разсеяно прокара ръце през косата си.
	— Е, парите биха ни дошли добре, Джим. Това са бая пари.
	— Точно в това е проблемът. Не получаваме нито пени. Нито едно. А копията са пълни с грешки. Някакъв тип в Америка трупа цяло състояние от _моята_ творба — моята _осакатена_ творба. — Нотка на раздразнение се прокрадна в гласа на _бабо_. Свали си очилата и ги избърса с копринена носна кърпичка. В посивелите орбити очите му, прорязани от тънички розови вени, изведнъж придобиха изморен и нещастен вид. — Аз съм писател, а не адвокат. Всичко това пречупва духа ми. И тъкмо в този момент господин Макалмън да каже, че се връща в Америка. — _Бабо_ си сложи очилата и въздъхна тежко. — Кой ще ми помага сега, Нора?
	— Защо госпожа „Шикозни гащи“ Флайшман не ти помага? Или прекарва прекалено много време да те зяпа, вместо да пише на машината? — Мама отново пристегна рязко бинта и започна да връзва краищата му на възел.
	— Прекалено стегнато е — запротестирах. — Никога няма да успея да го сваля. Ще ходя с омотани крака до края на живота си.
	— Ако не бяха твоите танци, нямаше да имаме нужда от толкова много пари. Така че спри да се оплакваш, става ли? — Мама се изправи и започна да намотава неизползвания бинт с резки, ядосани движения. Усетих пристъп на възмущение. Никога не говореше така на Джорджо, а неговите уроци по пеене бяха далеч по-скъпи от моите уроци по танци. — Без капка свян е тая госпожа „Шикозни гащи“ Флайшман с нейните еврейски фунти. — Мама изсумтя и се умълча.
	— Госпожа Флайшман си има преимущества — отбеляза _бабо_. — Познава когото трябва и е доволна — и достатъчно богата — да работи без заплащане.
	— Джим, тя се развежда. За бога… срам и позор!
	— Аз мога да ти помагам. — Обтегнах предпазливо бинтованото си стъпало. Не исках госпожа Флайшман да се връща. Нещо в нея ме смущаваше. Как само бе довтасала вкъщи — със самурено палто, наметнато на раменете й, с чанта от змийска кожа около китката, добре отработена усмивка на кървавочервените си устни, нацупена и мъркаща, с претенции за интелигентност, каквато не притежаваше.
	— И така вършиш достатъчно неща, Лучия — пишеш ми писмата и сновеш непрекъснато да вземаш и връщаш книги от библиотеката. Може би ако танцуваше по-малко на сцената. Може би ако танцуваше само вкъщи… — Гласът на _бабо_ се изгуби.
	— Бог да ни е на помощ! Не искам да ми се размотава из краката по цял ден. Когато сте двамата заедно, ме вбесявате до лудост с вашите глупости за знаци и дъгоцветни момичета.
	— Можеш да подвързваш книги, Лучия. — _Бабо_ се облегна върху рамката на вратата и се вторачи в пространството над главата ми, а тънките му пръсти си играеха с папийонката.
	За около минута си мислех, че се шегува. Чаках краткия му звънлив смях, с който ме приканваше да се посмеем заедно. Мама беше заета да пълни чайника и да нарежда чаши и чинийки. Всички мълчахме.
	— Да подвързвам книги ли? — Изправих се и се опитах да вървя с омотаните си стъпала, куцукайки нагоре-надолу из кухнята. Не проумявах думите му. _Бабо_ обичаше да танцувам. Танците ми го вдъхновяваха — всеки го знаеше. Наистина ли предпочиташе да подвързвам книги? Да се издържам сама… Това ли беше причината? Или ставаше въпрос да подвързвам _неговите_ книги? Ядосана, се обърнах към него; на устата ми бяха куп горчиви обвинения. Но тогава проумях всичко. Колко глупава бях само. Той не искаше да танцувам за никой друг. Затова искаше да танцувам вкъщи, а не на сцената. Искаше ме цялата само за себе си.
	— Подвързването на книги е идеалната професия за една млада дама. За млада дама, решена да си намери професия, имам предвид. — Покашля се — пресичащо покашляне, сякаш искаше да сложи край на този разговор. — Не, Нора. Нуждая се от човек, който разбира творбата ми. Макгрийви няма достатъчно време. Напоследък непрекъснато преподава.
	— Срамота, наистина. Господин Макгрийви винаги е толкова внимателен. А онзи господин Бекет? Той не може ли да ти помага?
	Усетих как дъхът ми секва. Тревогата ми от перспективата да подвързвам книги в миг угасна. Седнах и се вкопчих в подлакътниците на стола. Господин Бекет на площад „Робиак“. Господин Бекет работи с _бабо_. Дали това не е още един знак? Мойрите наистина искат да ни съберат.
	— А, да, господин Бекет. Мина ми през главата. Ще се наложи изследванията му върху Пруст да останат настрана. И положително няма да мога да му плащам. — _Бабо_ запали цигара; в пламъка на клечката лицето му изглеждаше по-ведро, а очите — по-спокойни. — Да, господин Бекет. Определено е достатъчно компетентен. Добре начетен. Ерудиран. Сериозен. Нора, на теб как ти се видя?
	— Не беше много разговорлив, а? И той е прекалено зает да попива всяка твоя дума като всички останали. — Мама побутна чаша чай към мен. — Лучия, какво ти става? Сякаш си видяла призрак. Пийни малко чай — стана хубав и силен.
	— На мен господин Бекет ми хареса — опитвах се да звуча непринудено. — И е доста умен, нали?
	— Не се усмихваше много. Вярно е бая сериозен — продължи мама. — Господин Макгрийви ме разсмива. Има впечатляващо чувство за хумор този Макгрийви и такива добри обноски. Винаги забелязва кога съм ходила на фризьор или съм с нова шапка.
	— Ще попитам младия господин Бекет. Действително ще го попитам. Мнозина биха счели възможността да ми помагат за огромна чест и невероятна привилегия. — Устните на _бабо_ потрепнаха, като че ли искаше да сподави усмивката си. — А щом Лучия го харесва, всички, вярвам, ще го харесаме. Дори и да няма чара и обноските на нашия добър приятел господин Макгрийви.
	— И като говорим за чар, Лучия, твоят приятел композиторът беше тук днес да те търси. Място не можа да си намери, но му казах, че си прекалено заета с танците си, за да се занимаваш с когото и да било. — Мама ме погледна многозначително.
	— Емил ли? Господин Фернандез? — Чаках да усетя вълнението, което обикновено съпровождаше името на Емил. Не усетих нищо. Благото му усмихнато лице изплува за кратко пред мен, чух встъпителните тактове на последната му композиция: същата, под чийто съпровод бях танцувала така еуфорично. Но всичко изчезна толкова бързо, колкото се беше появило. Прободе ме чувство на вина, ала само секунда по-късно мислите ми отново се върнаха към господин Бекет. Господин Сам Бекет на площад „Робиак“. Всеки ден. Моята участ, моята съдба — колко бързо се случваше всичко!
	— Същият, господин Фернандез. Той беше. Елегантно облечен, при това — в костюм от донегалски туид. Тия евреи имат толкова много пари за пръскане. — Тя се изправи тежко и с дълбока въздишка отиде до умивалника. — Джим, кога ще поканиш господин Бекет да започне работа?
	— Ще отида до квартирата му още сега. Ще трябва да ме придружиш, Нора. Днес очите ми са толкова зле — не виждам и на метър пред себе си. — Той стана и си оправи жилетката. — Ще дойдеш ли с нас, Лучия?
	Погледнах печално подутите си стъпала, обвити в бинт.
	— Не ставай глупав, Джим. Момичето не може да ходи! Почини си тази вечер, Лучия. Трябва да даваш почивка на тия твои крака или повече няма да можеш да танцуваш. Джим, а чая ти?
	— Няма време. Държа да се уговоря с господин Бекет още сега. Желязото се кове, докато е горещо, Нора. Искам господин Бекет да е на мое разположение по всяко време. Ще ми намериш ли шапката и бастуна? Побързай, Нора. Побързай! — И с протегнати напред ръце _бабо_ се килна към вратата.
	— Богородице! Не мога ли поне да си доизпия чая? — Мама раздразнено вдигна ръце. — Лучия, кажи на Джорджо, че в кухненския килер има хубаво парче телешко. И му го изпържи. С малко лук и картофи.
	Слушах как стъпките им се отдалечават, после докуцуках до печката и сложих чайника. Главата ми гъмжеше: преплитаха се вълнението от възможността господин Бекет да дойде да работи на площад „Робиак“, смущението при мисълта за Емил и притъпеният гняв от предложението на _бабо_ да подвързвам книги. Само и само да не танцувам за никой друг. Кое караше мама и _бабо_ да се чувстват толкова неловко, когато танцувам пред публика? Бяха очаровани от идеята Джорджо да пее на сцена. Но защо нямаха същото отношение, станеше ли въпрос за мен?
	Изведнъж ми се дотанцува. Стъпалата ми бяха обинтовани прекалено дебело, за да си мисля за някакви стъпки, затова легнах на пода и направих няколко джазови комбинации — тялото ми се въртеше и огъваше, а краката ми се разминаваха като ножици във въздуха. Когато чайникът изсвири пронизително, вече се чувствах по-спокойна. Докато отмервах колко чаени листенца да сложа и пълнех порцелановия чайник с вряща вода, не можех да мисля за нищо друго, освен за господин Бекет… Моля те, Господи, позволи му да дойде на площад „Робиак“. Моля те, Господи…


>>	4
>>	Ноември 1928 г.

	_Париж_
	Споделих чувствата си най-напред с Китън. Току-що бяхме приключили двучасова репетиция за танцовия дует, който щяхме да изпълняваме в новия филм на Жан Реноар. Строполихме се на пейката в малката съблекалничка зад танцовото студио и започнах да оглеждам кървящите си стъпала.
	Китън си събу чорапите с една ръка, а с другата си стискаше носа. Сред познатите миризми на обущарско лепило, крем за лице и застоял одеколон се долавяше и необяснима остра металическа нотка.
	— Едва ли има по-смрадлива съблекалня в цял Париж. Каква е тази отвратителна воня?
	Подуших въздуха. В гърлото ми заседна миризма на урина и усетих как ми се повдига.
	— Мирише на пикня… на мъжка пикня. — Огледах се за прозорец, за да го отворим. Защо съблекалните никога нямат прозорци?
	— О-о, това наистина е отвратително. — Китън продължаваше да си стиска носа с ръка.
	— Напомня ми за някои от квартирите, в които живеехме в Триест. — Потръпнах и млъкнах рязко. — Нали не възразяваш да се преоблечем в студиото? Всички вече си тръгнаха, а имам да ти казвам нещо.
	— Знаех си! — Китън ме погледна тържествуващо. — Не си единствената ясновидка тук. Разбрах го, когато те видях с тези навити чорапи. И закъсня. Съвсем нетипично за теб, мила. Да се връщаме в студиото и ще ми разкажеш всичко.
	— О, Китън, просто изчаквах подходящия момент. — Повлякохме чантите и палтата към студиото и седнахме до печката. Облегнах рамо на нейното — не издържах повече да пазя тайната си. — Мисля, че съм влюбена. Не мога да мисля за нищо друго. Наложи се да се разхождам в Люксембургската градина и нескончаемо да обикалям фонтана „Медичи“, та да се успокоя. Лошо ли танцувах днес?
	— Танцува с такава енергия, с такава наслада. Бях сигурна, че ти се е случило нещо наистина прекрасно. Емил Фернандез, нали? — Китън наклони лице и ме оглежда в продължение на една дълга секунда. Поклатих глава със здраво стиснати устни, за да не позволя на тайната ми да се разкрие прекалено бързо и така да разваля драматизма на момента.
	— Ах, ти, колко си потайна! Как е възможно да пазиш толкова голяма тайна от мен?
	— Току-що се запознахме, Китън. Преди две вечери. Казва се Самюъл Бекет. Предпочита да му казват Сам, но ние го наричаме господин Бекет. И е прекрасен! — Затворих очи, оброних глава върху рамото на Китън и въздъхнах при спомена за пронизващия му поглед, така пленителен, толкова опияняващ.
	— Много си бърза, мила! Прощавам ти, задето не си ми казала. Кой е той?
	— По-бърза, отколкото си мислиш. — Вдигнах глава и обърнах лице към Китън. — Мисля, че ще се оженим. Не сега веднага, разбира се. Но рано или късно ще се оженим.
	Смаяна, Китън зяпна.
	— Предложил ти е? Толкова скоро?
	— Не, естествено, не. Първо трябва да се влюби в мен, но имам странното усещане, че ще се случи. — Мушнах стъпало под бедрото си и си свалих обувката.
	— Пак си имала от онези твои ясновидски преживявания, личи си. — Китън бавно разтри гърба ми, сякаш се опитваше да измъкне още подробности, и изведнъж разбрах колко абсурдно звучи всичко. Знаех, че _бабо_ ще ме разбере. Представих си го: оживеният му поглед, паяшките му пръсти настоятелно търсят някой пастел, гласът му се снишава доверително, докато ме разпитва внимателно. Но все още не възнамерявах да му казвам каквото и да било. Не беше нещо, което исках да прочета в книгата му, колкото и загадъчно и завоалирано да е представено.
	— Този мъж ме гледаше през прозореца на „Мишо̀“ вечерта, когато празнувахме рецензията в „Па̀рис таймс“ за дебюта ми. — Наплюнчих пръст и почистих петънце кръв върху петата на обувката ми. — Сега работи за _бабо_. Когато мисля за него, краката спират да ме болят. Но снощи сънувах… — Запънах се и започнах да търкам по-настоятелно петното кръв.
	— Да? — Китън ме побутна леко по рамото.
	— Сънувах, че сме интимни съпруг и съпруга, обгърнати от светлина. — Не уточних, че когато се събудих от този сън всичко в мен болеше и пулсираше. Нито й споменах, че се беше наложило да танцувам половин час в стаята си само за да се успокоя. Вместо това казах: — Никога не съм усещала подобна близост към човек, когото едва познавам.
	Тя въздъхна театрално, сякаш бях изтърсила нещо прекалено фантастично, за да го асимилира.
	— Но кой е той? Откъде е?
	— Ирландец е. Очите му са толкова хипнотизиращи — с цвят на морска вода, но така блестящи и пронизващи.
	— Струва ми се ужасно екзотичен. Какво прави тук?
	— Преподава английски. В момента обаче има само един ученик. Страшно умен е и иска да стане известен учен. Майка уреди той и Джорджо да се срещнат на по питие в кафене „Дом“ довечера. Ще дойдеш ли? — Пулсът ми се беше ускорил и вече усещах как тялото ми пращи и съска при мисълта, че може отново да видя Сам.
	— Сега ли? Първо трябва да се измия, а и нямам какво да облека. И искам да си сложа руж. Защо преди това не минем през вкъщи?
	Погледнах часовника на стената. Беше почти шест. Изправих се, прокарах пръсти през новата си къса прическа и си пригладих роклята.
	— Няма време. Хайде, ще ти разкажа за него по пътя.
	— Ами чорапите ти? Няма ли пак да ги навиеш?
	— Ако Джорджо каже на мама, ще има да ми натяква до второ пришествие. Само исках да пробвам. — Потръпнах, докато си вдигах чантата и се отправях към вратата.
	— Но така изглеждаха толкова предизвикателно — каза разочаровано Китън. — Е, нищо. Пък и навън сигурно вече е позахладняло.
	Излязохме от студиото и усетихме рязкото зимно застудяване, онзи хапещ, крехък въздух, който те кара да си загърнеш плътно палтото и да си нахлупиш шапката върху ушите. Булевард „Монпарнас“ се надигаше за поредната гуляйджийска вечер. Колички с цветя се огъваха под тежестта на едри китки джел с малки червени плодове и зимно цъфтящ жасмин, а миризма на печени кестени се носеше навсякъде. Тъжни гласове на улични музиканти се смесваха с крясъци на вестникари и улични търговци на тютюн. Продавачи на балони, търговци на партитури и кукловоди приключваха работа и си викаха един на друг. Възрастни жени, продаващи връзки за обувки, натрупани в разтворени на обратно чадъри, се протягаха и прозяваха. Гълтачи на саби, огнегълтачи и жонгльори се приготвяха за вечерните си представления. Навсякъде гъмжеше от народ — хора се изсипваха от баровете на улицата и тръгваха да се шляят към следващото заведение в търсене на изгубени приятели или по-евтино пиене.
	— Не мога да повярвам, че ме караш да се срещам с Джорджо в този вид. — Китън посочи краката си. Вместо обичайните елегантни обувки на ток с катарами и копчета беше обула практични кафяви оксфордки, каквито носеше винаги когато ходеше на уроци по танци.
	— Няма да обърне внимание. Ще си мълчиш за мен и господин Бекет, нали? — Спрях се, за да пусна няколко монети в тенекиената чаша на клекнал на тротоара просяк, чиито патерици лежаха пред коленете му. — На Джорджо и на мама им е странно, когато _бабо_ ме нарича „моята Касандра“. И все пак е необяснимо. Виждам го как ме гледа през някакъв прозорец, а после се появява вкъщи. И е ирландец, и говори свободно италиански, точно като нас. А сега ще започне да работи при _бабо_ и ще е у нас всеки ден.
	Хванах Китън под ръка и я придърпах към себе си. Меките светлини на кафене „Дом“ пред нас осветяваха булеварда. Пулсът ми се учести. Поех си дълбоко глътка студен въздух.
	— Но _всичките_ ти предсказания ли се сбъдват? Абсолютно всички ли имам предвид? — настояваше Китън.
	Поколебах се, защото не бях сигурна как да обясня убедеността на _бабо_, увереността му в моите способности.
	— Не е точно предсказание, по-скоро интуиция. Миналия петък се събудих с мисълта за наша стара приятелка от Цюрих. Не бяхме получавали никакви вести от нея цели три години, но час по-късно пощальонът донесе писмо от нея — съобщаваше ни, че ще идва в Париж. — Задъвках си нокътя, потънала в мисли за онази сутрин. Събудих се със странно изтръпване в основата на гръбнака, а образът на Джийн Вертенберг (не се бях сещала за нея поне от година) беше необяснимо заседнал в главата ми. Когато писмото й пристигна, разказах това на _бабо_, а той надлежно ме разпита. Как изглежда? Какво прави? Казала ли е нещо? Какво пише в писмото? Колко дълго е продължило изтръпването в гръбнака ми? А после затвори очи и промърмори нещо за загадъчните процеси на сънливия ум.
	— Понякога идват като сънища. — Спрях се пред количка с цветя и зарових нос в стръковете жълт жасмин, натопени в емайлирани кофи.
	— Сънят ти за мен се сбъдна. Странно. Дори татко каза така, а той е толкова скептичен, стане ли въпрос за такива неща. — Китън замълча, вероятно си припомняше цялата история. — Сещаш ли се, Лучия, сънува, че изпълнявам главната роля в „Сътворението на света“ в Сен-Пол дьо Ванс? И после получих ролята.
	— Само истински ярките ми сънища се сбъдват — ако помня всяка подробност, всеки звук и аромат, а цветовете са толкова наситени, че ме заболяват очите. Когато сънувах, че господин Бекет и аз сме голи, чувствах топлината на слънцето върху кожата ми, всичко беше златисто, усещах как под мен костите му ме убиват. И чувах особен тиктакащ звук на заден план като часовник. Няма да кажеш нито дума, нали, Китън?
	— Разбира се, мила. — Китън се обърна към мен и ми се усмихна. — Но ако отново сънуваш нещо за мен, ще ми кажеш, нали? Дори и да е ужасно. Дори и да съм в ковчег.
	Измъкнах ръката си от нейната и направих няколко пируета, докато подминавахме продавачите на стриди, наклякали край кошниците и ножовете си около кафене „Дом“.
	— Аз предричам само щастие, Китън. — Смехът и виковете от заведението, изригнали, когато бутнахме вратите, за да влезем, погълнаха думите ми.
	Веднага видяхме Джорджо и господин Бекет. Стояха на бара и изпускаха дълги струйки цигарен дим.
	— Здравейте, флапърки! — Джорджо ме дръпна към себе си и ме целуна шумно по бузите. — Тъкмо разказвах на господин Бекет за най-добрите джаз клубове в Париж, но се оказва, че той е по-инструментален тип. Нали така, господин Бекет? — Джорджо млъкна, за да целуне Китън и да й направи комплимент за свежия й тен. Господин Бекет нервно пристъпваше от крак на крак и всмукваше на бързи глътки дима от цигарата си.
	— Тук, в Париж, всички се целуваме, господин Бекет — уточних и усетих топла руменина да се надига по шията ми. Повдигнах се и го целунах по двете бузи — наболата му брада одраска устните ми, а димът от цигарата му обви лицето ми. Отстъпих и сведох глава с надеждата господин Бекет да не види как са пламнали бузите ми.
	— О, да, така се прави в Париж. Аз съм Китън. — Тя се наведе през мен и подаде буза на господин Бекет. — Това е едно от нещата, които най-много обичам в Париж — додаде, докато си сваляше ръкавиците. — Цялото това целуване. А ако искате музика, Джорджо пее като ангел.
	— Благодаря ти, Китън. Тези двете не правят нищо друго, освен да танцуват. — Джорджо се обърна към господин Бекет и докато сочеше към нас с цигара в ръка, забелязах проблясването на златистия й филтър. Не бяха обичайните му ръчно свити цигари и се зачудих дали не са му платили за нещо. Но преди да успея да попитам, той продължи: — Ден и нощ. Танци, танци, танци. Направо побърква майка и татко.
	— „О, тяло от музика понесено, о, поглед оживен, кажи как в танца танцьора да съзрем?“* — Погледът на господин Бекет беше насочен към мен и набързо забравих за добрия късмет, споходил Джорджо. Повдигнах вежди:
	[* Йейтс, Уилям Бътлър (1865–1939) — ирландски поет, от стихотворението „Сред учениците“. — Б.пр.]
	— Вие ли написахте това, господин Бекет?
	— Не, за жалост. Това е ирландско стихотворение, което четох наскоро. Обичате ли поезия, госпожице Джойс?
	— Да. Всъщност в момента измислям хореографията на нов танц, вдъхновен от стихотворение на Кийтс, вероятно го знаете. — Двоумях се дали да продължа, видях как очите му проблясват окуражително и тъкмо щях да се доизкажа, когато Джорджо пак се намеси.
	— Разкажи му за Париж, Лучия, за партитата и нощните клубове. Господин Бекет има нужда от повече приятели. Познава само Томас Макгрийви и нас, а Макгрийви е повече мишка, отколкото човек. — Джорджо си смачка цигарата и извика сервитьора, за да поръча по още едно мартини за всички.
	Обърнах се към господин Бекет:
	— Толкова се радвам, че приехте предложението на _бабо_. Напоследък не се чувства никак добре. През някои дни изобщо не вижда. Налага му се да пише с много дебели пастели и да си слага по два чифта очила един върху друг. Светлината дразни очите му, затова не забравяйте да държите завесите спуснати.
	— А как ще му чета? — смръщи се господин Бекет.
	— Ще сядате до прозореца и ще ги открехвате съвсем малко, колкото светлината да пада само върху книгата. Така правя аз.
	— Огромна чест е да работя за баща ви — каза сериозно.
	— Ще искате да посетите салоните, предполагам. _Бабо_ е ходил няколко пъти — в салона на госпожица Стайн и в салона на госпожица Барни*. Всички прочути хора на изкуството ходят там. Ще ви намеря покана, ако желаете.
	[* Барни, Натали Клифорд (1876–1972) — американска писателка, известна със салона си на ул. „Жакоб“ в Париж. — Б.пр.]
	— Те са лесбийки! Защо, за бога, да ходи там? Освен ако не иска да наблюдава как си играят богатите американки. — Джорджо си отвори запалката, после я затвори. Помислих си колко огорчен звучи. Но си замълчах. Прехапах си езика. Окръглих очи към Китън, която изведнъж бе придобила изморен и тъжен вид. Тогава погледнах надолу и видях обувките на Джорджо. Бяха така добре лъснати, че направо излъчваха светлина.
	— Джорджо, кой ти е лъскал обувките? — попитах. Дори мама, при цялата й майчина всеотдайност към него, никога не би отделила толкова усилия за обувките му.
	Той се усмихна широко като дете.
	— Няма значение, Лучия. — Обърна се към господин Бекет. — Ще ви покажа джаз клубовете. Разчитайте на Лучия да ви разведе из танцовите салони с жива музика и из танцовите театри, а на баща ми — за операта и Сена. Спомена ли ви за ежедневните си разходки покрай реката? Не, нали, и аз така мислех. Трябва някой да го придружава — ще свикнете.
	— Не е като да нямам никакви приятели. — Господин Бекет се усмихна неуверено. — Записах се в университетския отбор по ръгби. Като полузащитник.
	— Браво на вас, господин Бекет! — Китън плесна с ръце. — Запален ли сте по спорта?
	Господин Бекет кимна.
	— В Дъблин често играех крикет. И тенис, и голф. Дори се пробвах в състезания с мотоциклети и с ролкови кънки. — Прокашля се притеснено, сякаш беше казал твърде много.
	Джорджо го изгледа от горе до долу.
	— Не намирам, че телосложението ви е подходящо за спорт като ръгбито.
	Сърцето ми прескочи. Какво ще стане, ако господин Бекет — Сам — се контузи или го смажат до смърт в някоя схватка? Погледнах с тревога слабото му тяло; лопатките му се очертаваха изпод костюма.
	— Дробовете ми не са в най-добра форма, вярно е — призна той и поглади гърдите си, кимайки замислено. После се изкашля силно, сякаш за да докаже твърдението си.
	— Сигурно е от ирландския климат — констатира Джорджо и предложи на господин Бекет от своите цигари със златист филтър. — Париж ще се отрази добре на дробовете ви. Когато бяхме за последно в Ирландия, валя всеки ден. Помниш ли, Лучия? Дъжд. А едни хора се опитваха да ни застрелят. И варени картофи, целите в кълнове. Дяволски ужасно място.
	Кимнах при спомена за звука от стрелбата: Джорджо, мама и аз седяхме във влака и се опитвахме да избегнем избухналите сблъсъци. С мама се хвърлихме на пода на вагона, а Джорджо остана смело на мястото си, заявявайки, че ще поеме куршумите вместо нас.
	— Въпреки това природата е прекрасна. — Господин Бекет всмукна дълбоко дима от цигарата, та чак бузите му се вдлъбнаха. — В Ирландия има едни такива розови и зелени залези, каквито не съм виждал никъде другаде.
	Опитах се да си спомня някой ирландски залез, но Китън смени рязко темата и забравих напълно за Ирландия, докато се изчервявах.
	— Лучия е невероятна гимнастичка, нали, Лучия? — Смушка ме в гърба, сякаш съм актриса, която е забравила репликите си и има нужда да й суфлират. — Всъщност беше гимнастичка, преди да стане танцьорка. Пее, свири на пиано, освен това и рисува, нали, Лучия?
	— Лучия има толкова много таланти, защо избра точно танците, си остава загадка за всички нас. — Джорджо ме погледна и се усмихна като горд родител с изпъчени гърди.
	Господин Бекет се обърна и се загледа в мен, а очите му отново проблеснаха. Лицето ми пламна. Поклатих неловко глава.
	— А и всички знаят, че тя е музата на господин Джойс, нали, Джорджо? — Китън се обърна към брат ми, кимайки пресилено. Но Джорджо махаше на някого от другата страна на бара и не отговори.
	— Сигурно сте прекрасна в ролята си на муза — промърмори господин Бекет с очи, приковани върху мен, сякаш съм някаква екзотична пеперуда, която е хванал съвсем неочаквано, и сега не знае какво да я прави.
	— Време е да ви покажа удоволствията на „Монмартър“, господин Бекет. А вие, флапърки, се прибирайте вкъщи. Лучия, кажи на майка, че ще закъснея. — Джорджо пусна угарката от цигарата си на пода и я стъпка с тока на лъщящата си обувка.
	— Не може ли да дойдем с вас? — Усетих как в стомаха ми се бърка нещо студено и горчиво. Никога Джорджо не ме беше отпращал по този начин. В този момент, най-неочаквано, осъзнах как нашата толкова отдавнашна връзка се обтяга и се разкъсва по краищата като плат, чиито краища се нищят. Танците дотолкова ли ме бяха погълнали, че да не забележа какво се случва с брат ми?
	— Майка и татко няма да са доволни. — Той подхвърли небрежно куп петфранкови банкноти върху бара и от начина, по който го направи — лекотата и непринудеността на жеста му — стомахът ми отново започна да се бърка. По нищо не приличаше на всички онези случаи, когато двамата си пребърквахме джобовете за монети, после ги брояхме, излъсквахме ги една по една и бързахме да си тръгнем, за да избегнем намръщените физиономии на сервитьорите, понеже не можехме да им оставим бакшиш.
	В този момент господин Бекет се наведе към мен и ме целуна по бузите. Отдръпнах се назад, видях, че се е ухилил като хлапак — така гордо и триумфално — и забравих за Джорджо.
	— Гледай ти, господин Бекет. — Китън застана пред мен и подложи бузата си в очакване. — Сега сте точно като парижки джентълмен. В Ирландия не правят така, обзалагам се.
	Докато целуваше Китън, господин Бекет ме гледаше в очите, а сърцето ми започна да се блъска толкова силно в ребрата, че се наложи да отместя поглед от страх той да не види това блъскане, отразено в очите ми.
	— Ще се видим утре, Лучия — прошепна, докато Китън и аз си слагахме палтата и шапките. — И ще ми разкажеш повече за танца, който измисляш в момента. „Дано в небето моя дъх проводи…“*
	[* Кийтс, Джон (1795–1821) — английски поет; от стихотворението „Ода на славея“, превод: Моис Бело, „Западноевропейски поети романтици“, изд. „Отечество“, 1988. — Б.пр.]
	— А, да! — отвърнах объркана. — Да, Кийтс. До утре.
	Хванати под ръка, вървяхме към трамвайната спирка, а Китън не спираше да говори как господин Бекет ме зяпал през цялото време.
	— Защо не му каза колко си прекрасна, мила? Прекалено си скромна! — Поклати безпомощно глава.
	— Нали е красив?
	— Прекалено кокалест и кльощав е за мен. Аз обичам мъжете да са малко по-загладени. — Китън се засмя. — Между другото, знаеш ли на кого ми напомня?
	— На римски бог? На лорд Байрон? — Подскочих леко при мисълта за стегнатото жилесто тяло на господин Бекет, за лицето му, сякаш издялано от мрамор и за сресаната му назад коса със следи от гребен.
	— Прилича на баща ти. Ако си смени очилата и си пусне малка брада, а дрехите му са малко по-елегантни, ще го вземат за брат ти. — Китън се изкикоти, но после през лицето й премина сянка. — Тази вечер Джорджо беше странен.
	— Да — съгласих се и отново се сетих за блясъка на обувките му, за необичайно дебелата пачка банкноти, които остави на бара, за скъпите му цигари и с каква лекота се отърва от мен. Но тогава, като подрънкваше и се полюляваше по булевард „Монпарнас“, пристигна трамваят на Китън и ме избави от по-нататъшни разговори за Джорджо.

	* * *

	На следващата сутрин тъкмо тръгвах за урока по танци и Джорджо се появи в кухнята: прозяваше се и се опитваше да изтрие сънливостта от очите си, под които се виждаха тъмни кръгове.
	— Тръгваш ли вече? — попита изморено.
	— Да, закъснявам. Как мина в „Монмартър“? — Пъхнах си танцувалните обувки в чантата и се затичах към вратата. Исках да му задам сума ти въпроси, но нямах време.
	— Добре. — Джорджо се протегна и се прозина още веднъж. — Бекет се отпуска след няколко питиета. Има страхотно чувство за хумор, когато си е пийнал. Което ми напомня за нещо, Лучия. — Той млъкна, бръкна в джобовете ги и започна да рови за цигари. — Имаш почитател.
	Обърнах се от вратата, сърцето ми бучеше като корнет.
	— Кой?
	— Не бих могъл да разкрия. — Мушна цигара между зъбите си и започна да опипва джоба си за запалка. — По дяволите! Забравил съм си запалката в проклетия бар.
	— Кой е той? — попитах повторно.
	— Почитател. Само това ще кажа. — Джорджо се запъти към мен и леко ме побутна. — Ще закъснееш, Лучия. Едва ли ще свариш да позаобиколиш малко, та да вземеш запалката ми от „Монмартър“, нали?
	Вече бях тръгнала, зашеметена и замаяна, прескачах на пръсти стъпалата на петте стълбищни площадки до долу. А навън, в ясната блестяща светлина на деня, така сияйно многообещаващ, се въртях около себе си, въртях се като вихрушка през целия път към урока по танци.


>	Септември 1934 г.
>>
	_Кюснахт, Цюрих_
	— Ново кожено палто ли имате, госпожице Джойс? — Доктор Юнг стои зад полираното писалище и ме оглежда от горе до долу с гущеровите си очи.
	— _Бабо_ ми го купи. Другото го изгубих. — В ъгълчето на окото ми се процежда сълза. Как е възможно да съм толкова глупава! _Бабо_ си има достатъчно работа и без да се налага да ми купува нови палта. Ако великата му творба никога не бъде завършена, ще е заради мен, единствено заради мен… Вдигам яката на палтото си от лисича кожа и заравям брадичка дълбоко в меките му гънки.
	— Не е нужно да се задушавате, госпожице Джойс. Малко вероятно е да изхвърчи оттук. — Докторът прекосява стаята и затваря прозореца, сякаш смята, че някой порив на вятъра ще смъкне палтото от тялото ми.
	— Не е изхвърчало! — възмутих се аз. — Забравих го в зоологическата градина. Гледах мечките заедно с онази жена, на която плащате, за да ме следи, и го забравих на една пейка. — Млъквам и поглеждам през прозореца отвъд равната, по-гладка от стъкло, шир на Цюрихското езеро. Чувам пронизителния крясък на чайките и слабото пухтене на ферибота, който се приближава към кея.
	— А как се разбирате с мадам Бен? — Доктор Юнг се връща при писалището и взема първите няколко глави от мемоарите ми.
	— Знам, че е ваша шпионка. И отказвам да й разказвам сънищата си. Както и да е. Как ви се видя написаното от мен? Хареса ли ви? — Играя си нервно с копчетата на палтото — мушкам ги в илиците и после ги разкопчавам едно по едно.
	Доктор Юнг кима.
	— Очаквах да прилича повече на творбата на баща ви.
	Спирам да си играя с копчетата и изпъвам гръб, за да изглеждам възможно най-висока.
	— Това навярно е комплимент, защото всички знаем какво мислите за творбата на _бабо_. — Изричам го с леден глас, понеже си спомням колко се обиди _бабо_, когато доктор Юнг публично определи романа му „Одисей“ като студен, безчувствен и скучен — нарече го тения. Да, именно тази дума използва. — Значи не прилича на тения, а, докторе?
	Той прелиства страниците, клати глава и шумно подсмърча.
	— Къде сте родена, госпожице Джойс?
	— Казах ви вече. В болница за бедняци в Италия. _Бабо_ също е бил там. Не искате ли да ме попитате нещо за историята ми?
	— Баща ви е присъствал на раждането ви, така ли? — Веждите на доктор Юнг се повдигат.
	— Не, естествено, не. Лежал е много болен в друго крило на болницата. Майка ми казва, че едва не умрял там.
	Докторът вади носна кърпа от джоба си и си издухва безрезултатно носа.
	— Знаете ли, че вашата майка ви е кърмила съвсем за кратко, ако изобщо ви е кърмила?
	Повдигам рамене.
	— И какво от това?
	— Но е кърмила брат ви. Почти до вашето раждане. Баща ви го е отбелязал в записките, които ми даде. Това предизвиква ли някакви чувства у вас, госпожице Джойс?
	— Джорджо винаги е имал всичко, просто така стояха нещата. Майка ми боготвори него. _Бабо_ боготвори мен. — Отново повдигам рамене. Защо доктор Юнг говори за моя живот, когато съм била бебе? — А нещо за моята история? — настоявам. — Нямате ли някакви въпроси?
	— Заинтригуван съм от споменатите пророчески способности. — Потупва ръкописа ми с дебелите си пръсти. — Бихте ли ми разказали нещо повече? Имало ли е други случаи, когато сте виждали бъдещето? Все още ли имате такива способности?
	Мълча и се чудя дали да отговарям на въпросите му. Но в този миг осъзнавам, че вече нищо друго не ми е останало. Нищо друго, освен тайните ми. А той е прекалено нетърпелив, прекалено алчен.
	— Ще се наложи да изчакате следващата част. Не очаквайте да го научите от вашия шпионин. Ще бъда още по-внимателна да не разкрия тайните си.
	Не му казвам, че нищо няма смисъл, докато не го оформя в историята си, докато не го опаковам в чиле от думи. Вместо това ставам и отивам до прозореца: внимавам да държа раменете си изпънати назад, а главата — съвсем изправена. Изрядно поддържаната градина на доктор Юнг води към езерото, където диви патици и лебеди плуват необезпокоявано и оставят след себе си набраздени конусовидни следи върху водната повърхност. Над тях се бутат чайки, спускат се и се гмуркат.
	— Не искам повече да седя затворена — обръщам се с лице към стаята. — _Бабо_ има нужда от мен. Бъдещето на литературата зависи от мен. — Отново си спомням за мечките, затворени в клетки в зоопарк — обикалят огражденията си, а телата им са изтощени и обезверени.
	— Имате отличен напредък, госпожице Джойс, но това е само началото. Според мадам Бен мисълта ви не е толкова объркана, колкото предполагахме първоначално. Намира, че често съзнанието ви е съвсем ясно. А и щом сте успели да напишете това… — Млъква, вдига ръкописа ми и го размахва във въздуха. — Явно през много моменти умът ви е бил бистър, за да си спомните всички тези неща.
	— Започна ли да пиша, си спомням всичко. Мракът се разпръсква и сякаш всичко се е случило вчера. — Започвам да крача из стаята. Толкова съм уморена да седя… да седя в приемни кабинети и манипулационни, да седя в коли и на кушетки, да седя в легла, да седя на маса. Толкова искам да се движа и отново да танцувам! Защо никой не го разбира?
	— Моля ви, седнете. — Гласът на доктор Юнг е напрегнат и рязък.
	— Баща ми каза ли ви, че ненавиждам докторите? — Продължавам да вървя из стаята, като обикалям около доктора и го оглеждам от всеки възможен ъгъл. Щом великият доктор Юнг може да върви из стаята и да ме изучава, сякаш съм умряла пеперуда върху предметно стъкло за микроскоп, защо да не мога и аз да правя същото с него?
	— Да, каза ми. Как се разбирате с доктор Негели?
	— Взел ми е толкова много кръв, че едва ли вече ми е останала някаква. Имам постоянно завишени левкоцити — излишък на бели кръвни телца. Изследва ме за… — Не искам да изричам думата. Не и пред доктор Юнг. Пред никого.
	— За какво, госпожице Джойс? — Гласът му се смекчава, докторът се обляга назад в стола и огромният му корем се издува отпреде му като балон. — Забравяте, че и аз мога да попитам доктор Негели. Съвсем лесно е. — Подсмърква и отново си бърше ноздрите.
	— Няма да ви кажа! — Свличам се в креслото, загръщам палтото около ребрата си и прегърбвам рамене. Без съмнение ще си подхване пак неговата да ме разпитва — все същите въпроси за мен, за _бабо_ и за всички спални, където сме спали заедно. Но не го прави. Вместо това ме пита дали се чувствам добре в частния санаториум на доктор Брунер.
	— Същото като тук е. — Посочвам стаята с махагоновата й ламперия, картините от Далечния изток върху чисто белите стени и рисунките на мандали, подпрени върху полицата над камината. — Буржоазно — добавих презрително.
	— Не се ли чувствате добре тук?
	— Не. Добре ми е само когато гледам през прозореца. — Не мога да обясня колко ме отблъскват скъпо струващият комфорт и удобството на мебелите, как завесите от тежко кадифе и лакираният паркет ме карат да се чувствам неспокойна и нежелана, как ми напомнят за един определен апартамент в Париж, който предпочитам да забравя.
	— Госпожице Джойс… — Доктор Юнг млъква и си издухва носа толкова шумно, че чувам как сополите му клокочат. — Вие сте на двайсет и седем години и никога не сте живели без семейството си. Дори сега, когато мадам Бен е с вас в санаториума, не успявам да ви откопча от баща ви. Противно на всичките ми наставления, той отказва да напусне Швейцария. — Отново млъква и изследва съдържанието на носната си кърпа, сякаш _бабо_ се крие някъде там. — Защо никога не се изнесохте?
	Очите ми отново се отместват към прозореца.
	— Често си представях, че съм Стела Стайн. Представях си я как се събужда всяка сутрин, слага зеленото си кадифено палто и шапката с оранжеви пера. Никой не й казва какво да облича или кога да се прибира вкъщи.
	— Продължете — подканя ме докторът, а опулените му очи ме приклещват в яркия сноп светлина, който излъчват.
	— Приятелките ми ходеха по нощни клубове и си имаха любовници. Аз ходех на вечеря с родителите си. И така, един ден попитах _бабо_ дали мога да се изнеса. Казах му, че мама ме мрази. — Замълчавам и затварям очи, за да принудя спомена да се върне. Чувам как докторът сумти и се прокашля, но след няколко секунди сцената все пак се появява пред очите ми — кабинетът на _бабо_, навсякъде са разпръснати книги; вестници, списания, комикси, детски книжки с картинки, енциклопедии, географски карти и речници са разтворени на пода или скупчени до стените, или стърчат от рафтовете. _Бабо_ е свел глава над писалището. Цари тишина, с изключение на дращенето на писалката му. Аз съм протегнала шия, извила съм гръб и се приготвям да танцувам.
	— _Бабо_!
	— Да?
	— Искам да се изнеса. Искам да си имам самостоятелна квартира. Като приятелките ми. — Завъртам рамене назад, първо дясното, после и лявото. — Почти на двайсет и една съм.
	— Знам, Лучия. Питала си ни много пъти и отговорът ни винаги е бил „не“. — Той оставя писалката и с ъгълчето на окото си виждам, че ме наблюдава.
	— А защо не? Аз съм единствената танцьорка, която продължава да живее с родителите си, като изключим Китън. — Извивам гръбнак назад, докато главата ми не увисва свободно на нивото на коленете.
	— Скачат тъй скокливо, докато се сливат със светлината… сливат се, на светлината смигат и летят. Как ти звучи това?
	— Мама ме мрази, Джорджо непрекъснато пее някъде с хора си, а ти вечно пишеш. — Усещам как мускулите зад коленете ми започват да се опъват, когато поставям длани на пода. Завъртам съвсем малко глава и гледам към баща ми през краката си. Наблюдава ме с глава, наклонена на една страна; лицето му е невъзмутимо и безизразно.
	— Просто едно такова нещо бръз връз хитро митро плис пляс пльос… Дали ще им хареса, Лучия? Тези филистери, които ми се подиграват, които осакатяват и изопачават творбата ми. — Въздъхва и се обръща към писалището.
	— Искам да имам собствен живот. Искам да бъда по-независима. — Изпъвам гръб така, че отново съм в изправено положение. После отпускам глава силно назад и вече не виждам нищо друго, освен тавана — някога е бил бял, а сега има матово бежов цвят от цигарите на _бабо_.
	Той ме фиксира само с едно прорязано от тънички розови вени око.
	— Колко приличаш на котка в тази позиция… пис-пис, мац, пис-пис…
	— _Бабо_, това няма нищо общо с теб. Ще идвам да ви виждам, знаеш, че ще идвам. — Продължавам да гледам тавана.
	— В Ирландия хубавите момичета не живеят сами. Стоят при мама, докато не се омъжат. — Писалката отново започва да стърже по хартията.
	— Какво общо има Ирландия с всичко това? Тук е Париж. И ако Ирландия е толкова прекрасна, защо ти и мама сте избягали и сте се оженили в Италия, а не в Дъблин?
	— Стига си ми държала такъв език. Хайде, трябва да продължавам да работя. Притичай и пусни тези писма… Вземи, бодни, стегни, пукни.
	Бавно изправям врата и главата си, наслаждавам се колко отпуснати са мускулите ми, но думите на _бабо_ ме раздразниха. Трябваше да питам мама. Тя не ме иска. Смята, че това с танцуването е досадно и непристойно. А когато вижда как _бабо_ ме наблюдава, докато танцувам, очите й се свиват, а лицето й придобива каменно изражение. Да, мама ще се съгласи.
	_Бабо_ пак оставя писалката и ме гледа замислено.
	— Вероятно ще се намери кой да живее с теб. — Говори много бавно, сякаш идеята тъкмо се заформя в ума му.
	— Кой да живее с мен? Имаш предвид да живея със Стела Стайн или с Китън? — Опитвам се да звуча спокойно.
	— Не, нямам това предвид. Имам предвид жена, да ти бъде като майка.
	— Майка ли? Нямам нужда от майка. Достатъчно възрастна съм аз да _бъда_ майка.
	— Мисля си за някого като… — Спира и ме гледа, все едно преценява дали да продължи да говори, или не. После клати бързо глава. — Изтичай и пусни тези писма, Лучия, става ли?
	— Само ако ми кажеш за кого си мислиш.
	— Мисля си, че навярно ще убедим леля ти Айлийн. — Наблюдава ме внимателно, докато го изрича.
	— Много ще ми хареса отново да живея с леля Айлийн, но какво ще правят децата й?
	— Ще й платя, за да живее с теб тук. Сигурно й трябват пари. — _Бабо_ търка козята си брада, после пак се обръща към писалището.
	— Защо и децата й да не дойдат в Париж? Все пак са ми братовчеди.
	— О, не — възразява бързо. — Не мога да си го позволя. Но мога да си позволя да ги изпратя в ирландски пансион. Ще я попитам, когато дойде следващата седмица. — Ръката му с големия пръстен, подобна на щипка, вече се пресяга към писмата върху писалището. — Сега изтичай и пусни писмата, Лучия. И побързай — изпитвам потребност отново да ми потанцуваш.
	Отварям очи и премигвам озадачено. Слабият мирис на водорасли от езерото ми напомня, че не съм в Париж, където се приготвям да потанцувам на _бабо_, а в кабинета на доктор Юнг, който ме наблюдава и разпитва, преди отново да ме остави на медицинската сестра шпионка в санаториума с решетъчните прозорци.
	— И какво се случи после? — Докторът кима и се усмихва, сякаш съм малко дете, понравило му се по някакъв начин.
	— Тя се съгласи, но роднините на _бабо_ в Ирландия много се ядосаха и я принудиха да се върне и да се грижи за своите деца. Нали разбирате, децата й бяха още малки, а съпругът й току-що се беше застрелял. — Гласът ми утихна.
	Доктор Юнг се мръщи, подпрял брадичка в шепата си.
	— Баща ви е помолил сестра си да се грижи за вас — жена на двайсет и една години — и да остави току-що осиротелите си деца в пансион? Правилно ли ви разбирам, госпожице Джойс?
	Кимвам, а после думите се изтърколват от мен, без да съм ги искала, без да мога да ги удържа.
	— Свако ми се застреля, докато леля Айлийн беше при нас. _Бабо_ получи телеграмата, но не й каза… Вместо това я заведе да види забележителностите на града. Когато се върна в Триест, свако вече бил погребан. Тя не повярва, че се е самоубил, и ги накара да изкопаят трупа му. — Усещам как костите на черепа ми стържат, а въздухът в гърлото ми хъхри. Защо вадя на повърхността точно този спомен?
	— Само тогава ли се опитахте да се изнесете?
	Седя неподвижно и безмълвно и скубя тънки кичури от лисичата кожа на палтото. Колко лесно излизат само… Скоро палтото ми ще оплешивее като старец.
	— Родителите ви отнасяха ли се с вас като към дете, защото сте се държали като дете?
	— Вкъщи _бабо_ имаше нужда от мен. Разчиташе на мен. Нищо не разбирате!
	— Защото е бил почти сляп ли? Имал е нужда да му изпълнявате разни поръчки, това ли искате да кажете, госпожице Джойс? Да пускате писмата му в пощата и да му вземате книги от библиотеката? — Доктор Юнг се изправя, бутва стола назад, приближава се към мен.
	Клатя яростно глава.
	— Аз бях неговата муза. Имаше нужда от мен, за да го вдъхновявам. Вие не разбирате!
	— Откъде знаехте? — Той се накланя над мен, като се полюлява и подсмърча.
	— Всички го знаеха. Хората говореха за това из баровете на „Монпарнас“. Наблюдаваше ме непрекъснато. Само почакайте книгата му да излезе. Ще ме видите в нея — на всяка страница!
	Главата ми пулсира, а лисичи косми от вътрешната страна на палтото полепват по влажната ми кожа. Ами ако греша? Ами ако не съм в книгата му? Ако ме е наблюдавал как танцувам не за да черпи литературно вдъхновение, а поради някаква извратена и гнусна причина? Опитвам да се изправя. Нуждая се от въздух, от кислород. Докторът сякаш се е издул и уголемил прекалено много за тази стая и аз се чувствам изблъскана до ръбовете, премазана от присъствието му, неспособна да дишам.
	— Ще извикам сестрата да ви отведе обратно в санаториума. — Упътва ме внимателно към вратата и добавя: — Довечера доктор Негели ще вечеря тук. Няма да забравя да го попитам за кръвните ви тестове, госпожице Джойс.
	_Доктор Негели. Ще вечеря тук. Кръвни тестове._ Думите му се търкалят в главата ми и изведнъж усещам изблик на гняв, дробовете ми се изпълват с леденосиния планински въздух, а кръвта съска зад очите ми.
	Завъртам се на пета и повишавам глас заради неочаквано придошлия гняв:
	— Аз ще ви кажа! Няма да позволя да клюкарствате по мой адрес над швейцарското си сирене.
	Доктор Юнг ме обгръща с ръка, отваря вратата и ме побутва навън. Някакво куче не спира да лае, а лаят му рикошира в стените на черепа ми.
	— Не мога ли да имам тайни? Някакво лично пространство? Нещо, което да е мое — само мое? — Обръщам гръб на доктора, засрамена от внезапния си гневен изблик. Споменът как седя облечена в усмирителна риза все още е остър и лъскав като нож. _Няма да ми облекат пак усмирителна риза! Няма…_
	— Напълно възможно е, разбира се, доктор Негели да не ми каже. — Гласът на доктор Юнг е тих и успокояващ, но аз си знам: подвежда ме, лъже ме.
	— Аз ще ви кажа!
	— Чудесна идея! — Прокарва дебелата си ръка по моята, сякаш гали задница на куче.
	— Сифилис! — Изплювам омразната дума и поемам дълбоко дъх. В голямото, просторно преддверие с гледка към хълмовете, докторът изглежда смален и аз отново мога да дишам. — Изследва ме за сифилис. Всички смятат, че имам сифилис.
	— В такъв случай трябва да продължите с мемоарите. — Потупва ме по рамото. — И внимавайте да не изгубите новото си палто, госпожице Джойс. Зимата идва, а в планините става много студено.


>>	5
>>	Декември 1928 г.

	_Париж_
	В първия работен ден на господин Бекет при _бабо_ се измъкнах рано от урока по танци, побързах да се прибера и застанах уж случайно в антрето. Знаех, че ще дойде навреме. Не само защото даде да се разбере колко се възхищава от баща ми, а и защото у него имаше нещо много педантично. Не можех да установя какво конкретно, но имах усещането, че господин Бекет цени реда и точността. Часовникът удари и на звънеца се позвъни — и ето, той стоеше на вратата сериозен, с искрящи очи, стиснал дебела книга под мишница.
	— Здравей, Сам — поздравих, като се опитвах да звуча спокойно.
	— Добър ден, госпожице Джойс — Лучия. — Той пристъпи в антрето и застана там, вперил поглед в мен.
	— Да не си я купил на _бабо_? — Наклоних глава към книгата, мушната под лакътя му.
	— Нося „Големите надежди“. Искам да прочета на баща ти един пасаж за река Темза. — Млъкна и погледна над рамото ми към вратата на татковия кабинет, сякаш искаше да я застави да се отвори като пещерата на Аладин.
	— О, да, ще му хареса. Мама казва, че ако спомене името само на още една река, ще се побърка. Той вече ги знае всичките — всички реки по света. И когато най-малко очакваш, започва да ги изброява една след друга.
	— Наистина ли? — Очите на господин Бекет се плъзнаха към мен и после обратно към вратата на _бабо_.
	Сниших глас до театрален шепот.
	— Нил… По… Амазонка… Яндзъ… Мисисипи… Темза… Ейвън… Сена… Да не говорим за най-великата от всички реки — Лифи!
	— А, да, Лифи — отвърна господин Бекет като ехо, а погледът му се насочи към часовника.
	— Когато се видяхме миналата седмица, забравих да ти кажа за библиотеката на госпожица Бийч, дамата, която публикува „Одисей“. Това е най-добрата библиотека и книжарница в Париж — „Шекспир & Co“ на улица „Одеон“.
	Господин Бекет се размърда неловко, сякаш стъпалата му бяха изтръпнали.
	— Без нея сме загубени — продължих. — Наслаждаваш ли се на Града на светлините, Сам?
	Господин Бекет отново погледна нервно над рамото ми.
	— Не искам да закъснявам за баща ти. Да почукам ли на вратата? — Той се намръщи, когато към нас достигна непознат пращящ глас.
	Засмях се.
	— Учи испански със слушане — от грамофона. Тази сутрин беше урокът му по руски с господин Понисовски, а сега учи испански.
	Очите на господин Бекет се разшириха.
	— Колко езика говори?
	— Непрекъснато учи нови. Всяка семейна почивка ходим някъде, където прави проучвания за книгата си и се опитва да научи местния език. Фламандски, уелски, провансалски… — Забелих очи и повдигнах безпомощно рамене, все едно исках да загатна какви трудности те съпътстват, когато живееш с гений.
	Господин Бекет се покашля и отново погледна часовника. Тъкмо щях да започна да го развличам с истории как _бабо_ и аз учим холандски и мама се появи намръщена, с насапунисани пръсти.
	— Лучия, заведи господин Бекет до кабинета. Веднага. Джим чака вече пет минути. Господин Бекет, продължете направо. — Тя размаха насапунисаните си ръце, сякаш се опитва да пропъди двойка бездомни котки.
	— Той си слуша испанския — запротестирах. — Както и да е. Разказвах на Сам за книжарницата на госпожица Бийч.
	Но господин Бекет беше изчезнал по коридора и вече чукаше на вратата на кабинета на _бабо_. А мама ме гледаше гневно:
	— В тази къща той е господин Бекет — отбеляза тя строго. — А сега, за бога, ми помогни с прането. Всяка вечер трябва да сменям калъфката на баща ти, защото от очите му се стича гной навсякъде. А тия болки в стомаха наистина ще ме уморят. До утре може и да се гътна. — Ядосана, изтри ръце в престилката си и се запъти към кухнята.
	Един час по-късно мама ме хвана да се навъртам пред вратата на кабинета и да слушам плътния глас на господин Бекет, докато чете на глас.
	— Сега пък какво търсиш тук, момиче? Обзалагам се, че слухтиш, нали? — Тя поклати отчаяно глава.
	— Чакам ги да приключат, за да им предложа нещо за пиене — отвърнах невъзмутимо.
	Най-накрая чух столовете да стържат по пода и господин Бекет, който казваше, че е време да тръгва. Сърцето ми се впусна в познатия галоп. Поех голяма глътка въздух, за да се успокоя, но мама беше започнала да пържи бъбреци и миризмата на лой проникна в дробовете ми, от което започна да ми се гади.
	— Здравей отново! — На излизане от кабинета господин Бекет звучеше едновременно учуден и доволен и изглеждаше видимо по-спокоен, отколкото когато пристигна.
	— _Бабо_ хареса ли Чарлс Дикенс?
	— Да, мисля. — Той прокара внимателно ръка през косата си и я задържа на тила си.
	— Как е квартирата ти? Имаш ли нужда от нещо? — Не се осмелявах да се приближа още повече до него и проклинах мама, задето пържи бъбреци тъкмо когато ми се отваряше възможност да вдишвам миризмата на господин Бекет.
	— Студена. — Потрепери леко. — И продължавам да стоя заключен отвън през нощта.
	— Заключен отвън ли?
	— Заключват портите в единайсет часа. Рядко успявам да се прибера навреме, та се налага да прескачам през оградата. — Усмихна се срамежливо и заприлича хем на момче, хем на мъж.
	Внезапно изпитах желание да се протегна и да го докосна, но вместо това сплетох ръце и попитах дали има как да му помогна с прескачането.
	— Като танцьорка съм много добра в скачането — додадох, сещайки се за думите на Китън да не бъда толкова скромна.
	— Така ли? — Той наклони глава напред и ме погледна изпод сведените си вежди. За минута имах усещането, че плувам в немигащите му сини очи — странно, но не неприятно усещане. И тогава осъзнах, че макар да говори малко, нещо в очите му иска да ме достигне.
	Направих едно _chasse_.
	— Най-важно е приземяването. Ако не се приземиш правилно, рискуваш да си навехнеш коленете и глезените. Трябва да скочиш силно, за да се прехвърлиш през оградата. Едно _grand jeté_ ще свърши работа. Да показвам ли?
	Господин Бекет се отдръпна към стената, да не би случайно да го ритна.
	— А защо не се прибираш, преди да заключат портите? — Усетих как краката ми се издигат — отново по тяхно желание. Бъбренето за прескачане и скокове в ограниченото пространство на антрето в съчетание със съкрушителната миризма на дреболии, ме караше да се движа.
	— Не спя много добре нощем. Не ми остава нищо друго, освен да прескачам оградата.
	— От безсъние ли страдаш? — запитах съчувствено и същевременно направих два маха с крака. — Или просто си повече нощна птица?
	— И двете. — Той тръгна към входната врата и усетих как ръцете ми инстинктивно се протегнаха към него. В този миг се обърна към мен, а ръцете му стискаха толкова силно „Големите надежди“, че вените му изпъкваха като сини хребети. — Искаш ли да дойдеш на чай в квартирата ми? Да кажем след две седмици?
	— Би било чудесно, господин Бекет, Сам. — Направих отчаян опит да говоря бавно и равномерно, защото усещах как кръвта под кожата ми препуска разгорещено. После той си тръгна; в антрето беше тихо, с изключение на тиктакането на часовника. Вдигнах ръце във въздуха и се завъртях като спирала до прозореца на гостната, където залепих нос о стъклото и го наблюдавах как излиза от сградата и завива по улица „Грьонел“. В ушите ми се промъкнаха думите на мосю Борлен за способността ни да изразим най-силните си емоции чрез танц и започнах да правя приплъзващи скокове из гостната, а ръцете ми се усукваха над главата.
	— Никакви танци в най-хубавата ми гостна! — Ядните думи на мама прорязаха въздуха. Не им обърнах внимание. Този път не ми пукаше. Щях да пия чай със Сам Бекет и тя не би могла да направи нищо, за да ме спре.

	* * *

	Господин Бекет идваше всеки ден точно в пет часа. И всяка вечер, щом си тръгнеше от нас, някаква светлина сякаш угасваше. Няколко минути вървях слепешком в тъмнината, за да свикна с пространството, където го нямаше. Беше много особено и тъжно чувство. Но поканата му за чай и увереността, че бъднините ни ще се преплетат, ме разведряваха.
	Няколко вечери по-късно отново ме обхвана усещането за тъга: на звънеца се позвъни. Затичах се към вратата, като си мислех, че е господин Бекет, който се връща за някоя книга или забравен шал. Само че не беше господин Бекет. Беше Емил Фернандез. Сърцето ми се сви за миг, но не го бях виждала отдавна и не исках да нараня чувствата му, затова се усмихнах възможно най-сърдечно с тъй наричаната от _бабо_ „усмивка за витрина“.
	Мама дойде в антрето — косата й беше сресана и накъдрена, а устните й блестяха току-що начервени.
	— Добър ден, господин Фернандез. Не сме ви виждали цял месец. — Стоеше съвсем изправена с напълно изпънат гръб и брадичка, вирната във въздуха.
	— Простете ми, госпожо Джойс. Бях зает с композирането на нова опера. — Емил леко се поклони. — Надявам се да сте в добро здраве.
	— Не съм. Имам страшни болки напоследък, а господин Джойс ужасно го болят очите. Не знам какво ще става с него. И с мен. — Мама въздъхна драматично. — Госпожа Флайшман ще дойде всеки момент, за да препише на машина каквото е написал с пастел. Но имаме време за чаша чай, нали, Лучия?
	Емил ни последва в гостната и изчака да сгънем картите, разстлани от _бабо_ по цялото канапе.
	— Тревожим се, че _бабо_ може да ослепее напълно до края на годината. — Посочих вече разчистеното канапе. Емил стоеше прав, стискаше шапката си с две ръце и непрекъснато премигваше. Странното потрепване на очите му ме караше да се чувствам неловко. Никога не го бях виждала в такова състояние.
	— Заповядай, седни — поканих го аз. — Разкажи ми каква опера композираш.
	— Отивай да ни направиш чай, Лучия. — Мама тъкмо щеше да се настани в люлеещия се стол и на вратата се позвъни отново. — Трябва да е госпожа Флайшман. Лучия, изчакай! Госпожа Флайшман може също да пие чай.
	Емил седна на ръба на канапето, прокара език по устните си и продължи да мачка периферията на шапката си.
	Чаках го да ми разкаже за новата си опера, но той седеше безмълвен и мълчанието започна да става мъчително.
	— Мама не се чувства добре напоследък — обадих се накрая. — Може да влезе в болница. Докторът не изключва да се наложи операция.
	— Много съжалявам. Сигурно й е доста тежко — съгласи се Емил. — А _ти_ как си, Лучия? Джорджо казва, че непрекъснато танцуваш. По нещо ново ли работиш? — Докато произнасяше думата „танцуваш“, той изпърха леко с ръце и те заприличаха на крехки новоизлюпени птичета.
	— Да — отвърнах с облекчение от нарушеното мълчание. — Опитвам се да измисля танц за трупата, в който всички се превръщат в дъги. Искам цялата сцена и таванът да са покрити с черна мушама. И може би ще използвам неонови светлини — все едно слънцето пробива през буреносния мрак на мушамата. — Тъкмо щях да попитам Емил дали би обмислил възможността да напише музиката, когато забелязах изписаната на лицето му покруса.
	— Не ти ли звучи добре идеята за новия ми танц? — попитах малко засегната.
	— Не, не става въпрос за танца ти. Но искам да те попитам нещо. — Пръстите му се преместиха от шапката върху коленете му към раираната вратовръзка. Нервно опипа гънките й и преглътна шумно.
	— Искаш ли да хапнеш? — Изглеждаше доста блед, сякаш не беше ял отдавна. Бях виждала достатъчно често тази физиономия у приятелките ми танцьорки и знаех какво следва.
	Очите на Емил се разшириха от изненада. И тогава избълва нещо толкова бързо, че не успях да го разбера. При вида на безучастното ми изражение той стана от канапето и тръгна към вратата, където продължавах да стоя и да чакам мама да се върне и да ми каже дали госпожа Флайшман ще иска чай. Той падна на коляно и сграбчи ръцете ми.
	— Лучия, искам да станеш моя съпруга.
	Стоях и го гледах, без да продумам. В този момент в ума ми проблесна всичко, известно ми за Емил — неговата голяма, обляна от слънчева светлина къща с персийските килими, роялите и оранжерийните цветя; баба му, отрупана с диамантени бижута, седи в балната зала по цял ден; братовчед му — прочутият композитор, заедно със съпругата си — прочутата актриса.
	— Лучия? Лучия? Какво има?
	— С-съжалявам — изпелтечих. Появилата се пред очите ми картина как с Емил работим заедно изтри красивата му къща и прочутото му семейство. Видях как се нося в неговата бална зала, докато пръстите му минават по клавишите на пианото. Видях главите ни, надвесени над партитурите: аз потупвам с крак в ритъм по пода, а той размахва във въздуха молив, сякаш е диригентска палка. _Бабо_ ни аплодира от ъгъла на стаята. Такова бъдеще си бях предрекла. Но образът се отдръпна, отмит от океанско сините очи на господин Бекет, от костеливите му загорели ръце, от отметната му назад коса, сякаш така я беше оставил порив на ирландския вятър. Очите ми се насълзиха. Опитах се да спра да мисля за господин Бекет, но беше безнадеждно.
	— Не исках да те разстройвам. — Емил си преглътна слюнката и отново сграбчи ръцете ми. — Мислех, че ме харесваш… Джорджо каза… Джорджо беше убеден… — Млъкна объркан. Чувахме как мама говори в антрето, а гласът й става все по-висок и по-висок, докато води госпожа Флайшман към гостната. Прехапах устни и си избърсах бързо очите. Трябваше да кажа нещо, преди двете да влязат в стаята.
	— Но, Емил, ти си евреин! — изтърсих. — Моля те, седни и се дръж, сякаш нищо не е станало. Бързо! Преди мама да е дошла!
	С несигурни стъпки Емил стигна до канапето — изглеждаше замаян и огорчен.
	— Не знаех, че това те притеснява.
	— Ти не можеш да се ожениш за мен — не съм еврейка. Сега седни, бързо! Мама идва!
	— Но семейството ми иска да се оженя за теб. Никой не се интересува, че не си еврейка.
	— Не мога да го направя, Емил! Просто не мога! — Поклатих глава и отстъпих назад точно когато се появиха мама и госпожа Флайшман.
	— Господин Фернандез тъкмо си тръгваше. — Искаше ми се да съм по-мила, но думите изскочиха от устата ми груби и невъздържани.
	По лицето на Емил се изписа разочарование, а очите му бяха замъглени от болка.
	— Довиждане, госпожо Джойс! Довиждане, Лучия! — Взе си шапката и бастуна и ме погледна умолително още веднъж.
	Взирах се в пода и се опитвах да проумея случилото се. Защо бях толкова категорична? Толкова коравосърдечна? Секунда по-късно чух входната врата да се затваря. Знаех, че Емил си беше тръгнал — може би завинаги. Мама ме гледаше с любопитство.
	— Бързичко си тръгна. Не искаше ли да изпие чаша чай, Лучия? — Тя се обърна към госпожа Флайшман. — Защо не влезете направо при Джим? Днес има много неща за преписване на машината, ако изобщо можете да ги разчетете. Написани са със син пастел. Не знам как ще успеете да ги разберете.
	Госпожа Флайшман ме погледна особено, сякаш можеше да види следите от сълзи по лицето ми.
	— Добре ли си, Лучия? — попита, а гласът й се издигаше и снишаваше с престорено съчувствие.
	Не казах нищо. Вместо това вперих очи в гълъбовосивата й кадифена рокля с дантелен подгъв и малки седефени копчета. Видях как нанизите от перли меко проблясват на шията й и самуреното й палто е преметнато небрежно на рамо. Видях стойката и самоувереността, които само парите могат да купят. Поклатих глава и излязох от стаята.

	* * *

	Джорджо първи научи за предложението на Емил и за отказа ми. Няколко дни преди уговорката за чай с господин Бекет, Джорджо влезе в спалнята ми, залитайки. Седях пред тоалетката по нощница, решех си косата и си мислех за стъпките на тъй наречения от мен „Танц на дъгата“. Този следобед Китън изтанцува част от него върху квадратно парче черна мушама, което бях изпросила от жената на продавача на риба. Идеално отразяваше светлината, но се притеснявах да не разсейва танцьорките. Щеше ли да пречи на измислените от мен стъпки? Как да съм сигурна, че няма да се хлъзга по време на изпълнението? Около огледалото ми бяха забодени снимки на танцьорите, на които се възхищавах най-много: Анна Павлова, Айседора Дънкан с брат й Реймънд и сестра й Елизабет, Мадика, Вацлав Нижински, ЛʼАржентина. И новият ми идол — английската танцьорка Маргарет Морис. Погледнах ги набързо, сякаш за да си вдъхна увереност. И тогава се появи Джорджо — лицето му беше мрачно и подпухнало.
	— Срещнах Емил тази вечер. — Приближи се с несигурни стъпки към мен, докато се мъчеше да разхлаби възела на вратовръзката си.
	Исках да попитам как е Емил, но изражението на брат ми не предразполагаше да проявя приятелско любопитство, затова не казах нищо и продължих да си сресвам косата.
	— Бил те помолил да се омъжиш за него, а ти си му отказала. Вярно ли е, Лучия?
	Кимнах и отворих уста да обясня, че не съм влюбена в Емил. Знаех, че Джорджо щеше да ме разбере, защото когато бяхме малки, често си измисляхме любовни истории за Наполеон и Жозефина и ги сравнявахме с романтичното бягство на мама и _бабо_. Но преди да успея да кажа каквото и да е, той залитна към мен и пръски слюнка паднаха от устата му върху голата ми ръка.
	— Да не си се побъркала? Имаш ли представа колко богати са семейство Фернандез? Колко богата можеш да бъдеш? Колко богати _можем_ да бъдем? — Думите му бяха завалени, а миризмата на алкохол и пот се носеше около него като отровен облак. — Какво не е наред? Едва ли проблемът е в Емил. Всички харесват Емил.
	Поклатих глава удивена от едва спотаения гняв и разочарование в гласа на Джорджо.
	— Да не си въобразяваш, че ще получиш други предложения? Така ли е? Може би някакви по-добри предложения, а? — Изсумтя презрително. — Хайде де, Лучия! Забрави ли войната? Забрави ли колко малко мъже са останали?
	Понечих да възразя, но преди да успея да си поема дъх, брат ми подхвана нова серия от въпроси.
	— Знаеш ли колко прекрасни момичета биха се омъжили за Емил веднага? Богати еврейки, които не са кривогледи. Той може да има всяко момиче. — Джорджо сграбчи възела на вратовръзката си и го дръпна разярен. — Имаше възможност да се махнеш оттук, да донесеш много пари в тази къща. Семейството му щеше да ни помогне за толкова много неща. Помисли ли си изобщо за това? — Горещият дъх на Джорджо продължаваше да ме зашлевява на талази от гняв. После гласът му се смекчи. — Още не е прекалено късно да размислиш. Ще му кажа, че всичко е било грешка и си променила решението си. Не те ли блазни да имаш всичко, за което някога си мечтала?
	Отново поклатих тъжно глава. Исках да попитам как е Емил, да разбера дали съм изгубила приятелството му завинаги. Но агресивността на Джорджо така ме бе разстроила, че мислех само за лицето на господин Бекет — бях се вкопчила в него като удавник за сламка.
	— Например кожени палта и автомобил с шофьор. Само си помисли как семейство Фернандез щеше да помогне на татко! Семейството на Емил щеше да помогне на _всички_ ни за толкова много неща. — Той млъкна, а аз знаех, че мислеше не само за парите на Фернандез, но и как познанствата на Емил в музикалните среди щяха да му помогнат за неговата певческа кариера. След една дълга минута той продължи с ласкав глас: — Вероятно не е прекалено късно. Ще кажем на Емил, че си размислила.
	— Не мога да се омъжа за Емил — прошепнах.
	— И защо да не можеш? — Джорджо отново повиши глас, тонът му се втвърди. Започна да обикаля из стаята с тежки стъпки, а токовете на обувките му се блъскаха в пода. — Какво му има на Емил?
	— Нищо му няма. Просто не го обичам. — Прокарвах четката през косата си настървено и усещах как бодлите й се забиват в скалпа ми.
	— Каква нелепост! Да не би да си забравила през какво преминахме? Всички тези години, когато нямахме какво да ядем, живеехме в мръсни стаи, влачехме се от едно въшливо легло в друго. — Джорджо спря да обикаля и се приближи до табуретката, където седях. Приклекна, спря очи върху моите и погледът му омекна, стана по-мил, сякаш си припомняше някогашната ни близост и приятелство. Съзнанието ми отлитна назад към миналото, към мрачните монотонни дни, когато мама переше чуждо пране; _бабо_ преподаваше и пишеше през деня, а през нощта пиеше; Джорджо и аз прекарвахме часове наред да слушаме мишките в стените и да играем домино. Загубех ли, хвърлях плочките на пода в пристъп на гняв, а Джорджо ги събираше, нареждаше ги отново и ми позволяваше да спечеля следващата игра. Къде ли е този Джорджо сега?
	Той се наклони към мен и усетих дъха му на бренди. Нещо се размърда в една от тъмните, незнайни кухини на паметта ми. Потръпнах и се дръпнах назад. Но той отново се наклони към мен.
	— Помниш ли едно време в Цюрих, Лучия? Майка и татко излизаха да си пийват и ни оставяха вкъщи като прасета в кочина? Помниш ли, когато едва не падна от балкона, докато им викахме?
	Думите на Джорджо ме върнаха назад съвсем ясно и за миг си помислих, че сме в стария ни апартамент в Цюрих. Тръснах силно глава. Не исках да мисля за миналото. Миналото беше свършило. Приключило…
	— Спасих ти живота.
	Оставих четката и го погледнах косо. Защо ми го припомняше? Някаква тактика ли беше да ми припомни в каква мизерия живеехме преди и към която можехме да се върнем толкова лесно?
	— Изплаших се, че съм те загубил завинаги на онзи балкон, Лучия! — Джорджо отпусна ръка върху коляното ми. Не я отмести. За минута се почудих дали не е редно да съм честна с него, да преодолея растящата пропаст помежду ни и да му разкажа за господин Бекет.
	Но в следващия миг погледът му стана враждебно любопитен.
	— Има някой друг, нали? Затова си отказала на клетия Емил. Виждам го изписано на лицето ти. Чакаш предложение от друг! — Изправи се тържествуващ и самодоволен. — Е, Лучия, кой е той? За кого _точно_ се пазиш?
	Поклатих глава. Не знаех какво да кажа. Исках предишният Джорджо да се върне. Исках новият пиян Джорджо да си тръгне. Нещо в него ме плашеше.
	— Само се надявам да е богат. — Тонът му беше горчив, сякаш е бил излъган по някакъв начин.
	Стиснах четката за коса здраво, та чак кокалчетата ме заболяха.
	— Защо всичко трябва да опира до пари? А любовта? Не си ли спомняш как си говорехме какво е да се влюбиш? Джорджо, какво се случи с теб?
	Той тръгна, залитайки към вратата.
	— Защото всичко е пари. Да сме бедни беше толкова унизително, толкова срамно. Споменът ме преследва, Лучия. Преследва ме. — Завъртя се към мен и в полумрака видях очите му — оцъклени от алкохол и причернели от страх. — Начинът, по който татко моли за пари. Смята, че е нормално да взема нечии пари и да ги профуква. Но на мен ми изглежда толкова позорно!
	В гърлото ми се надигна безмълвен вик на съчувствие. Ала в този момент Джорджо отново се приближи към мен с поклащане:
	— Ние не сме гении. Няма да имаме покровители като татко. Какво ти пречеше да се престориш, че обичаш Емил? Аристократите успяват. Женят се за пари; създават семейство. И грам не ги интересува любовта.
	Зяпнах го.
	— Значи според теб трябва да се омъжа за Емил, въпреки че не го обичам? Просто заради парите му?
	— И заради връзките, които има! — изсъска брат ми. — За да помогне на всички ни. Наистина ли искаш завинаги да останеш момичето за поръчки в семейството? — Обърна се и полюлявайки се, тръгна към вратата.
	— Аз съм танцьорка! — извиках шокирана от пренебрежението и жестоките му думи. — Ще стана известна! Помагам на _бабо_, защото има здравословни проблеми и се нуждае от мен. Но това не означава, че съм момичето за поръчки в семейството! — Снимките на танцуващите ми идоли ме гледаха насърчително. — Отлично знаеш колко много му помагат моите танци. Най-важното нещо в живота ми е да танцувам.
	Джорджо изсумтя ядосано и в ъгълчето на устата му се появиха пръски слюнка.
	— Мислех си за всички писма, които пишеш вместо него, за безкрайните проклети поръчки. Емил ти предложи изход от това, а ти му отказа от глупост. Как е възможно да си такава егоистка! — Обърна се към мен и застана в коридора, като се олюляваше. — Помисли си, Лучия!
	Едва тогава се сетих какво ми бе казал по-рано; задявките, че съм си имала обожател. Усетих как тялото ми се свива. Дали Емил не е бил тайният ми обожател през цялото това време? Да смея ли да се надявам, че е бил господин Бекет?
	— Тайният ми обожател — изрекох дрезгаво, но думите се бяха разкъсали още в гърлото ми и аз чух само затръшването на вратата на спалнята ми и гневните стъпки на Джорджо в антрето.

	* * *

	Онази нощ сънувах Ирландия. Зелена и лъснала от дъжд. Там беше и господин Бекет: устата му приличаше на узряла слива, а косата стърчеше от главата му като корона. Викаше ме през морската мъгла, тъй гъста и необятна, че не виждах нищо друго, освен сините пламъци в очите му. В този миг безплътното му лице се приближи до мен, носейки се през соления въздух. Изведнъж спря. Зарея се в плажните гънки на мъглата. Викаше ме при себе си. Чувах дъха му, който идваше на големи глътки, все едно се бори с мъглата, все едно тя влиза в очите, носа и устата му, просмуква се в гърлото, дробовете и сърцето му, задушава го. Виках го по име пак и пак. Пресягах се към него, протягах ръце във вихрещата се мъгла. Но бях закъсняла: мъглата го беше придърпала обратно, беше се вкопчила в него като призрачна мантия и го отнасяше все по-надалеч и по-надалеч, завличаше го навътре в морето. Стоях права на влажната трева и го виках по име отново и отново. Чувах как вятърът връща ехото ми обратно.
	Огледах се наоколо — всичко беше измито и зелено, а мъглата си беше отишла. Господин Бекет стоеше до мен с ръка на кръста ми. А навътре в морето се виждаше малка човешка фигура, вкопчена в пиано.
	— Помахай на Емил — нареди господин Бекет и усетих как пръстите му пълзят по гърба ми. — Помахай, Лучия! Винаги махаме на давещите се. — Гласът му беше толкова властен, толкова нетърпящ възражение, че помахах. Но мъжът и пианото му бяха изчезнали, а морето беше гладко и блестящо като стъкло.


>>	6
>>	Декември 1928 г.

	_Париж_
	Господин Бекет беше купил мънички макарони с вкус на лимон, шамфъстък и роза и ги сервираше направо от кутията. Приготви чай „Лапсанг Сушонг“ и го наля в нащърбени чаши, а с джобно ножче наряза тънки резени лимон. Седяхме в малката му всекидневна върху канапе, чиито пружини стенеха и се оплакваха при всяко наше движение. Печката в ъгъла бълваше кълба пушек от време на време и така придаваше на целия апартамент слаба миризма на изгоряло.
	— Доста е голо тук. Защо не си купиш възглавнички или килим? Или картини? — Огледах отново стаята: сиви стени с олющена боя, няколко рафта, където господин Бекет си беше подредил книгите по азбучен ред, прозорец, замъглен от влага.
	— Хм, идеята не е лоша! — Той опипваше яката на ризата си и леко я подръпваше.
	— Майка ти няма ли какво да ти даде? Дори някое старо одеяло, та да покриеш канапето, макар че с възглавнички ще изглежда по-добре. Погледни, тук е почти протрито. — Посочих изтърканата дамаска на канапето, през която всеки момент заплашваха да изскочат снопове росхар и парчета тел от пружините. — Или някакви картини. Имаш нужда от няколко картини, за да освежат стените. Тук е като в монашеска килия.
	В продължение на няколко секунди господин Бекет мълча — оглеждаше стаята изпитателно, сякаш я виждаше за първи път.
	— Каза, че родителите ти имат голяма къща. Не им ли се намират пейзажи от Ирландия, които да ти дадат? Ще е чудесно да се събуждаш и да виждаш Ирландия, нали? — Въздъхнах замечтано. — Разкажи ми пак за къщата, за голямата градина, за кучетата и кокошките. — Харесваше ми да слушам за дома от детството на господин Бекет. Цялата тази нормалност ме изпълваше с трепет. Вече си го представях там — давам царевица на пилетата, събирам ябълки в градината. — Разкажи ми и за кучетата. Каква порода бяха?
	— Обикновено гледахме териери Кери Блу. — Господин Бекет изведнъж се умисли, а после ми подаде кутията с макарони.
	— Как се казваха?
	— Имахме… хм… Бъмбъл… и Баджър… и Уолф… и-и-и… Мак. Майка ми предпочита кучетата пред хората. — Той си свали очилата и разсеяно ги почисти с крайчеца на пуловера.
	— И баща ти е построил къщата, където си роден, нали? И семейството ти още живее там? Наистина ли винаги сте живели само в тази къща?
	Господин Бекет кимна.
	— Искам да знам всичко за нея. Разкажи ми. — Поставих внимателно чашата чай върху обърнатата дървена щайга, която господин Бекет използваше като масичка за кафе, и се настаних удобно на канапето, а пружините под мен изскърцаха.
	— Вече ти разказах всичко.
	— Разкажи ми пак. За разходките в планината с баща ти. Разкажи ми за майка ти. Искам да знам всичко за нея. — Почти добавих „защото един ден ще ми бъде свекърва“, но осъзнах, че ще прозвучи самонадеяно, и се спрях тъкмо навреме, за да видя как господин Бекет леко се сепва.
	— Тя обича магарета. — Поколеба се, все едно затруднен да измисли какво друго да каже. — Кучета и магарета. — Погледна очилата си, лежащи в скута му, и тогава ми хрумна, че най-вероятно е дошъл в Париж, за да се махне от майка си и от Ирландия. Почти като _бабо_. Реших повече да не го притискам с въпроси за семейството му.
	— Разкажи ми отново за градината. За лимоновата върбинка около верандата, за нарцисите и розите. Ние никога не сме имали градина. — Отново въздъхнах замислено. — Кой е най-ранният ти спомен, Сам? Да не би да е как лежиш в плетеното си кошче на сянка под ябълково дърво?
	— Не — отвърна кратко. — От утробата е. Спомням си как съм в утробата на майка ми. — Канапето изскърца и простена, когато господин Бекет се размърда неловко. Сложи си очилата, после взе кутията с макарони и ми я поднесе.
	— И какво беше усещането? В утробата, имам предвид. — Взех си бледозелен макарон и започнах да си отхапвам по малко. Долових опитите на господин Бекет да се успокои и се надявах да се поотпусне.
	— Ужасно. Тъмно и задушно.
	— Наистина ли? Случваше ли се нещо там? Чуваше ли звуци отвън? Помирисваше ли нещо? — Наведох се нетърпеливо напред и се запитах дали и господин Бекет няма дарба на ясновидец.
	— Не помня никакви миризми. Но чувах гласове. Чувах как родителите ми си говорят, а също и тракането на порцеланови съдове, ножове и вилици. — Ръцете му лежаха свити на топка в скута.
	— Колко любопитно! Какво си говореха? Различаваше ли думите?
	— Не много ясно. — Той отпусна юмруци и се пресегна за цигарите си. Извади една от пакета и я почука няколко пъти, преди да я сложи между устните си, където тя увисна объркано няколко секунди.
	— Трябва да кажеш на _бабо_ — обадих се накрая. — Ще бъде впечатлен.
	— Роден съм на Разпети петък — добави господин Бекет. — Петък, тринайсети, всъщност. — Запали клечка кибрит, поднесе трепетливия пламък към цигарата и същевременно всмукна дълбоко.
	— Наистина ли? В такъв случай по-добре не казвай на _бабо_. Много е суеверен и освен това майка му е починала на тринайсето число. — Седях и гледах господин Бекет, докато същността на думите му не ме погълна. Роден на Разпети петък, петък тринайсети, и има спомени от утробата на майка си. Той също носеше на раменете си бремето на някакви очаквания, надежди, на миналото. Той също беше специален по някакъв начин, различен, белязан още от раждането си.
	— Разкажи ми за себе си, Лучия. — Господин Бекет изпусна струйка дим и се закашля за няколко секунди. — За всичките ти пътувания, какво е да растеш редом до баща си…
	— Да, толкова много пътувания и толкова много къщи, но нито една нямаше веранда. — Усмихнах се с усмивката си за реклама. Нямах намерение да вгорчавам атмосферата с разговори за спомени от моето детство. Тръснах глава, все едно да пропъдя миналото си. Но господин Бекет настояваше, искаше да узнае кои градове най-много са вдъхновили баща ми и къде съм ходила на училище.
	— О, къде ли не. Осем различни училища или май бяха девет? Или десет? Не си спомням. Три в Триест, две в Цюрих, едно в Локарно, още две в Париж. Горе-долу по едно ново на година. — Отхапах си от макарона. Още помнех онези първи дни в новите училища във всеки нов град — малката ми ръка стиска ръката на Джорджо, множеството разпръснати непознати лица говорят непонятни езици, усещам празнота в стомаха.
	— Едва ли ти е било лесно — отбеляза меко господин Бекет. Гледаше ме с неизразима нежност и за минута ми се прииска да му разкажа всичко, само да се освободя от всички стаени и здраво навити в мен спомени, но вместо това преглътнах макарона, изтупах една троха, паднала върху роклята ми, и не казах нищо.
	— Кой е любимият ти език? — Той се изправи, сложи още малко въглища в печката и стаята се изпълни с плътен облак дим.
	— Когато сме само четиримата, си говорим на италиански. Когато ирландските приятели на _бабо_ са ни на гости, говорим на английски. А двамата с Джорджо си говорим на немски, ако не искаме приятелите на _бабо_ да ни разберат. И, естествено, на френски, когато сме някъде из Париж. Но най-много обичам италианския. _Бабо_ казва, че това е езикът на любовта. — Произнесох думата „любов“ много високо, та да ме чуе, въпреки дрънченето на кофата за въглища.
	Господин Бекет се върна с големи крачки до канапето, а лицето му беше порозовяло — но дали се дължеше на топлината от печката, или на мисълта за любовта, се затруднявах да определя.
	— Значи си истински полиглот, завиждам ти. В момента сам уча немски, езика на философията. Баща ти говори ли свободно немски? — Седна, като се намести между стърчащите снопове росхар и пружините, и избърса сгорещеното си лице.
	— Да — отвърнах. Отегчих се да говоря за _бабо_, затова добавих: — Знаеш ли, днес е празникът на света Лучия? — Пресегнах се да взема един светлорозов макарон от кутията и си отхапах възможно най-изискано.
	— Празникът на света Лучия ли? — Господин Бекет първо кръстоса, а после разкръстоса дългите си слаби крака и изведнъж ми заприлича на щурец или скакалец — целият в ръбове и линии.
	— Доста иронично, впрочем, като се има предвид, че е покровителка на слепите, а _бабо_ е почти сляп, Джорджо трябва да носи очила, а и аз… аз имам дефект в зрението. — Замълчах и погледнах настрани. Защо казах всичко това? Защо ми трябваше да привличам вниманието му върху кривогледството ми? Сега вече нямах избор и щеше да се наложи да му разкажа всичко. И от този момент нататък, щом ме погледне, ще вижда единствено как очната ми ябълка играе.
	— Така ли? — Усетих как господин Бекет ме изгаря с поглед.
	— Не си ли забелязал? Медицинският термин е страбизъм. _Бабо_ казва, че мога да се оперирам. — Наклоних лице към светлината, падаща косо през прозореца, и посочих лявото си око. Наследствено е — от майка ми, но при нея не е никак изразено и никой не го забелязва.
	Господин Бекет остави чашата, намести внимателно цигарата на ръба на пепелника и ме погледна изпод дебелите си вежди, наклонил глава като птица.
	— Не го бях забелязал, но сега, като го спомена…
	— Е, какво мислиш, Сам? Да се оперирам ли? Толкова много от операциите на _бабо_ се оказаха неуспешни. А е и доста скъпа.
	— Мисля, че си… — Замълча и си взе чашата. Чух я как издрънча в чинийката. — Красива — довърши след малко.
	Силно изненадана и стъписана, си изпуснах макарона и започнах да опипвам пода, за да го намеря; всъщност се опитвах да скрия смущението и вълнението си. Не допускам господин Бекет да е имал намерението да бъде толкова прям, защото той също изглеждаше объркан и разля половината си чай в чинийката.
	Усетих как лицето ми пламна и постепенно започна да ми става горещо. Бях доволна, че макаронът се беше изтърколил на пода — доволна, защото имах извинение да коленича и да погледна под канапето и така да скрия изчервяването си. Красива! Господин Бекет ме намираше за красива! Изведнъж всичко в главата ми започна да се върти, сякаш някой беше сложил лъжица в черепа ми и го разбъркваше ли, разбъркваше. Протегнах ръка под канапето, тя потъна в пласт прахоляк и осъзнах, че той държи там книжата си. Вместо да намеря макарона, напипах купчини дебели пликове, струпани под разтеглените пружини. Думата „красива“ все още звънтеше в ушите ми, но прахът под канапето ме разсейваше, влизаше в дробовете ми и дразнеше гърлото ми. Чувах как господин Бекет кашля и ме пита дали всичко е наред, казва ми да не се притеснявам за макарона. Изправих се, пригладих си роклята и изтупах праха от ръцете си.
	— Макаронът е някъде отдолу — посочих, преди да се засмея неловко. — Не исках да разбърквам твоите… твоите книжа.
	— Остави го на мишките. — Свел поглед, той ми подаде кутията с макарони. Виждах как руменината се отдръпва от скулите му, дебелите му вежди са разперени като криле на птица, а гърбавият му нос прилича на клюн на сова. Гледах как слабото му тяло, тъй сковано и тромаво на вид, се намества на канапето. Искаше ми се просто да ме придърпа към себе си и да ме вземе в обятията си. Преглътнах тежко и отново си изтупах роклята, сякаш за да отстраня моя копнеж, неговото неудобство и общата ни стеснителност. Защо не бях поне малко като парижките флапърки? Защо не бях пленителна и смела като другите танцьорки, като Стела? Проклех нашите, задето ме бяха увили в техните ирландски нрави. Тогава се сетих, че сигурно същите ограничения трябва да измъчват и господин Бекет и усетих прилив на съчувствие.
	Поклатих глава към кутията с макарони, която той все още държеше пред мен.
	— Ще се прибираш ли в Ирландия за Коледа, Сам?
	— За малко. — Той остави кутията с макарони върху куп книги и додаде: — А след това навярно ще отида до Германия при леля ми и чичо ми.
	— Нали няма да отсъстваш дълго? През януари мама влиза в болница. Докторът смята, че е възможно да има рак. Всички вкъщи сме много притеснени, а _бабо_ ще се нуждае от помощта ти. — Взех си палтото и ръкавиците от бюрото и се опитах да се абстрахирам от тревогите за мама. — Довечера _бабо_ ще ни води на вечеря, за да отбележим празника на света Лучия.
	— Така ли? — Господин Бекет беше възвърнал хладнокръвието си и докато си слагах ръкавиците, ме наблюдаваше спокойно, без да мига.
	— Войници изболи очите й, но след като я убили, на тяхно място чудотворно се появили нови. — Питах се дали да му кажа, че света Лучия е била ясновидка, виждала е бъдещето в сънищата си — и аз понякога виждах бъдещето в _моите_ сънища. Но не — моментът не ми се струваше подходящ.
	— А, да, сега се сетих. Отказала да се подчинява на съпруга си. — Господин Бекет се запъти към вратата и я задържа, за да мина. Из коридора се носеше миризма на пържен лук. Чух как някъде тече вода — пускаха водата в тоалетната в общата баня в съседство.
	Сниших глас:
	— И била обезчестена в бардак. Много зловеща история като цяло.
	За миг господин Бекет погледна настрани. Колко чувствителен, колко съобразителен беше! Но, разбира се, той е ирландец, а в Ирландия никога не се говори за такива неща. — _Бабо_ ме е кръстил на Лучия ди Ламермур от операта на Доницети — добавих, за да сменя бързо темата.
	— А нейната съдба каква е? — Господин Бекет ме поведе по коридора към големите дървени врати, през които се излизаше на улица „Улм“. Въздухът в коридора беше по-студен и въпреки пържения лук, долавях миризмата на влага и мухъл.
	— Побърква се и се самоубива. — Увих се в палтото в очакване на вечерния хлад. — Брат й я предава. Тогава любовникът й също се самоубива, та да се съберат в смъртта. Тъжно е, но музиката е прекрасна. Това е една от любимите ми опери.
	— Ще следя за нея тогава. — Господин Бекет кимна на портиера, който седеше загърнат в одеяло и четеше вестник. После бутна тежката дървена врата към улицата и аз усетих пронизващия вечерен въздух върху лицето си.
	— Трябва да дойдеш с нас. Ще проверя кога ще я поставят в „Пале Гарние“.
	Надигнах се и го целунах по двете бузи. Вдишах миризмата му; продължавах да усещам топлината на бузите му върху устните си. И през цялото време чувах как гласът му казва: „Мисля, че си красива“. Пак и пак, и пак.
	През целия път до вкъщи не чувах нищо друго — нито дрънкането на трамваите, нито клаксоните на автомобилите, нито оркестрите, които се разсвирваха във вариететата, нито виковете на вестникарите — нищо друго, освен думите му — прекрасните му думи, отново и отново. Все пак той беше тайният ми обожател…

	* * *

	Седмица по-късно се случи нещо чудесно. Бях в студиото на мосю Борлен с особените амбразурни прозорци с изглед към „Сакре Кьор“ и стенещите неравни дъски по пода, мине ли някой по тях. Урокът беше свършил, но мосю Борлен знаеше, че мама не обича да танцувам вкъщи, затова, ако нямаше други часове, ми позволяваше да оставам в студиото и да се упражнявам.
	Днес работех по моя „Танц на дъгата“ — опитвах се да измисля синхрона на няколко по-сложни комбинации от стъпки. Предишната вечер бях разказала на _бабо_ за танца си и той много се разпали — пожела да му покажа някои от по-смелите движения и възкликваше колко са новаторски и енергични, но мама се появи, накара ме да се облека и да се държа като дама. Сега стоях облегната на станката, а в ума ми не спираха да се въртят думите на _бабо_ за скачането и сливането със светлината. Оскъдната февруарска светлина падаше на пода като трепереща ивица през една от амбразурите. С няколко шими стъпки стигнах до нея, вдигнах ръце във въздуха и извих тялото си в съвършена дъга.
	— А, госпожице Джойс, радвам се, че ви хващам още тук. Опасявах се да не сте си тръгнали. — До вратата мосю Борлен приглаждаше предницата на жилетката си с длани, облечени в ръкавици, и ме наблюдаваше през монокъла си.
	Изправих се и спуснах ръце надолу. Нещо в изражението му ме заинтригува. Освен това той рядко разменяше любезности.
	— Седнете. — Извади от горния си джоб ветрило във формата на мида и посочи към златистия плетен стол до пианото.
	— Но това е вашият стол, мосю. — Тръгнах несигурно към стола. Никой никога не сядаше на златистия плетен стол, освен него.
	— Цяла вечер ще седя в театър „Шанз-Елизе“.
	Седнах на ръба на стола и се чудех какво ли ще ми каже. Какво ли е толкова страшно, че да се налага да съм седнала? Мина ми през ума, че ще ме освободи от часовете си. Носеше му се лоша слава как гони ученици, защото не показват талант или дисциплина. Усетих мускулите ми да се изопват.
	— Позволих си да ви запиша за участие в Международния фестивал на танца през април. Вярно, съобщавам ви малко късно, но положително ще се справите с това предизвикателство.
	— Моля? — попитах намръщено. Мен ли? Дали бях чула добре?
	— Нека бъда честен. Вие сте най-талантливата ми ученичка. Модерният танц е азбуката на неизразимото и вие, госпожице Джойс, го осъзнавате. — Той разтвори ветрилото и започна да го развява пред лицето си, докато аз осмислях думите му.
	— Какво трябва да направя?
	— Ще представите две сола, но трябва да измислите и хореографията, и костюмите, и постановките. Притежавате таланта да спечелите, госпожице Джойс. — Сви ветрилото и започна да рисува с него във въздуха. — Танцьорите са пионери на ново начало в изкуството. Вие олицетворявате това ново начало. Начинът, по който се движите — толкова свободно, толкова изразително и с такъв контрол. Как го правите?
	— Преди се занимавах с гимнастика — отговорих неуверено, а така ми се искаше да имам по-забележителна биография, за да се похваля.
	— Да, виждам. Понякога в изпълненията ви се долавя повече акробатика, отколкото балет. Но не това имах предвид. Да танцуваш, е все едно да рисуваш с тяло и вие инстинктивно го разбирате. Във вас, госпожице Джойс, усещам неподправени емоции, заредени с потенциала да се превърнат в нещо наистина удивително. Това е дарба, госпожице Джойс, дарба. — Мосю Борлен прибра ветрилото в джоба си и присви окото зад монокъла.
	— Благодаря ви, мосю. — Изпитвах желание да изпея нещо победоносно, но можех само да заеквам смаяна. Изпитвах желание да обиколя студиото с големи скокове, да изляза с танцова стъпка и да стигна чак до „Сакре Кьор“, където цял Париж да ме види как се завъртам около себе си и после в кръг. Изпитвах желание да извикам до луната и звездите: „Имам талант! Мосю Борлен казва, че имам талант!“.
	— Разполагате с три месеца; после ще се състезавате с най-добрите танцьорки на планетата. Съставът на журито предстои да бъде утвърден, но бъдете сигурна, че в него ще бъдат най-прочутите танцьори в света. — Той подсмръкна няколко пъти и се обърна да си върви. — Заключете след себе си, госпожице Джойс, и оставете ключа на обичайното място.
	Мосю Борлен си тръгна, а аз направих най-високия скок в шпагат, на който бях способна. Скачах отново и отново. Трябваше да започна да планирам танците си за конкурса, но умът ми беше прекалено размътен, а сърцето — прекалено пълно, затова бях обзета от желание единствено да танцувам. Започнах да правя цигански колела по дължината на студиото — три, четири, пет завъртания. После пак в обратната посока. Изведнъж усетих как туниката ми натежава и ми става горещо с нея. Туфлите ми теснееха и ми стискаха. Изритах обувките настрана и си свалих туниката: останах боса и само по гащи за танци и корсаж. Прохладният въздух в студиото докосваше ръцете и краката ми. Печката беше изгаснала, но се чувствах като ощавена и в един луд момент си помислих дали да не махна всичките си дрехи и да танцувам гола.
	Започнах да правя задни салта. И докато стъпалата ми прелитаха над главата, чух някой да се прокашля. Изненадана, се приземих тромаво и се блъснах в станката. Усетих как по шията ми се надига червенина и ми се прииска да не си бях сваляла туниката. Сигурно мосю Борлен си беше изпуснал ветрилото. Или монокълът му бе паднал. Но не беше мосю Борлен. Беше господин Бекет.
	— Ще изчакам отвън. — Гласът му прозвуча грапаво, сякаш имаше въглени в гърлото. — Баща ти каза, че ще бъдеш в студиото. А аз минавах оттук.
	Вътрешностите ми се свиха, когато си погледнах огромните гащи, но господин Бекет дискретно се беше оттеглил — чувах как дъските на пода в коридора мърдат.
	— Моля те, не се притеснявай — извиках, докато надявах туниката и грабвах роклята си от станката. — По принцип не танцувам по бельо, но ми беше много горещо, а и тъкмо получих чудесни новини.
	— Така ли? — Бекет отново се прокашля.
	— Преподавателят ми по танци ме е записал за участие в най-големия конкурс за модерни танци в Европа. В момента съм притеснена, развълнувана, щастлива и изплашена едновременно.
	— Поздравления! — извика той през отворената врата.
	— Смята, че имам истински талант. — Усещах как гласът ми трепери дори когато повтарях думите на мосю Борлен. Наистина ли беше казал точно това?
	— Господин Джойс ми каза същото. Аз… аз исках да видя с очите си.
	— Вече съм напълно облечена. Влез. — Оправих си подгъва на роклята и отметнах косата от лицето си. — Искаш ли да видиш малко от моя „Танц на дъгата“? Още не е завършен, но го съчинявам с мисъл за _бабо_.
	— Може ли да вляза? — Господин Бекет се появи бавно иззад вратата.
	Кимнах и се зачудих дали да не махна роклята и да танцувам само по туника. Но чух гласа на мама в ухото си и се отказах.
	— Представи си музиката и си представи, че има още пет танцьорки. И си представи, че съм в костюм, наподобяващ дъга. — Застанах в първа позиция, плъзнах назад десния си крак и започнах с встъплението. Понесох се из студиото. Въртях се и се плъзгах. Спусках се и се издигах. Ефимерна цветна дъга, която се полюшва и изчезва. Проблясъци уловена светлина. Тръпнещи в ритъм обръчи. Обвяна от вятъра дъга, чиито цветни ленти потреперват и се разтопяват. Свивах се на пода и се усуквах. Откоси дъжд, остри и плътни. Протегнах се и разперих пръсти — меки лъчи топла слънчева светлина. Бях ивица блестящ цвят. Бях златокожият тъкач на вятъра. Обляният от слънчева светлина суверен на Космоса.
	— Дотук съм стигнала. — Изведнъж се почувствах притеснена и неуверена, докато чаках присъдата на господин Бекет. Какво ме беше прихванало? Похвалите на мосю Борлен ми бяха завъртели главата.
	— Невероятно! — възкликна Сам. — Нямах представа… Господин Джойс каза, че си добра, но… — Той поклати глава, думите му се губеха.
	Не знаех какво да кажа, мълчах. Но после устата ми се отвори по собствена воля и изрече нещо толкова самонадеяно, толкова кокетно, все едно парижка флапърка беше поела контрол над гласните ми струни.
	— Много бих искала да те науча да танцуваш, Сам.
	В продължение на един безмълвен момент гледах дъските на пода и го чаках да се изчерви и любезно да ми откаже. Но той не го направи. За моя изненада чух:
	— И аз искам да се науча. Наистина. — Изгледа ме продължително и решително по неговия си начин — сякаш гледаше през мен към пулсиращото ми сърце, докато въздухът е заседнал в дробовете ми, а горещата кръв буйства във вените ми.
	Опитах да си овладея гласа, за да не издава вълнението ми.
	— Да започнем с чарлстон. Всички в Париж танцуват чарлстон.
	— Чудесно. Нека бъде чарлстон. — Усмихна се едва доловимо и посочи прозорците. Пръски дъжд се блъскаха звучно в стъклата. — Трябва да тръгвам. Отивам в „Монмартър“.
	— Но ще започнем чак след конкурса по танци. Имаш ли търпение да изчакаш дотогава?
	— Да. — В гласа му прозвуча неразбираема за мен нотка на стеснителност.
	Разделихме се пред студиото. В края на улицата се обърнах, за да го видя за последно. Качваше се по стъпалата към „Сакре Кьор“, а косата му се вееше на вятъра като малък рошав ореол. Умът ми отново се върна към танците, към думите на мосю Борлен, към фестивала, към чарлстона с господин Бекет. Как щях да се справя с всичко това?


>>	7
>>	Януари 1929 г.

	_Париж_
	Когато господин Бекет се върна от коледната ваканция, Джорджо и аз вече се бяхме преместили от площад „Робиак“ при госпожа Хелън Флайшман. Съпругът й отсъстваше; мама беше в болница и госпожа Флайшман предложи да се грижи за нас — щяла да ни бъде „като майка“. Готовността, с която _бабо_ се съгласи, ме изненада силно и всичките ми доводи и протести, че брат ми е на двайсет и три години, а аз на двайсет и една, останаха неизказани. Надявах се Джорджо да се противопостави поне малко повече и да убеди _бабо_ в способността ни да живеем няколко седмици сами на площад „Робиак“. Но той не продума. Само кимна и измърмори нещо за щедростта на госпожа Флайшман.
	— Защо не настоя да си останем на площад „Робиак“? — попитах го после. — Не се ли измори _бабо_ да ни третира като деца? А и знаеш, не понасям госпожа Флайшман.
	— Защо да стоя тук, когато майка я няма? Госпожа Флайшман поне има къща, пълна с прислуга. — Джорджо чукна рамката на вратата с върха на бастуна си и излезе.
	Така апартаментът ни на площад „Робиак“ беше заключен, а ние с брат ми си приготвихме куфарите и се отправихме към дома на госпожа Флайшман на улица „Юисман“. Апартаментът й бе просторен и луксозен — нямаше нищо общо с нашето непретенциозно жилище. Яркожълти копринени завеси обрамчваха високи прозорци. Паркетът беше застлан с ориенталски килими в приглушени охрени и смарагдови тонове. На една стена висяха маслени платна в позлатени рамки, а на друга масивни лавици приютяваха книги в кожени подвързии. Ефирната зимна светлина се процеждаше през прозорците и падаше на дипли върху полирани старинни мебели, върху колекции от фини порцеланови купи и внимателно поставени бронзови скулптури. Всички стаи миришеха на току-що лъснати обувки и на тоалетната вода на госпожа Флайшман. Прислужниците сновяха безшумно от стая в стая, за да изнесат увехнало цвете, да затворят прозорец или да сложат цепеница в огъня. Дори те изглеждаха безупречно с опънати назад коси над измити лица, в колосани черно-бели униформи и с малки стъпала, обути в лъскави черни пантофки.
	_Бабо_ отказа да се раздели с мама, докато е в болницата за операцията. Той също се премести там, като взе със себе си всичките си книги и листове. Господин Бекет прекарваше по-голямата част от времето си да тича между болницата, площад „Робиак“ и библиотеката на госпожица Бийч, да търси изгубени книги и листове, да връща енциклопедии и речници, ненужни в момента на _бабо_. Копнеех да го видя, но госпожа Флайшман беше ангажирала вечерите ни с посещения на театрални постановки, с вечери и разни „събирания“, лично за мен потресаващо скучни, ала Джорджо ги смяташе за увлекателни.
	През деня не спирах да танцувам, за да се подготвя за Международния фестивал на танца. Мосю Борлен настояваше да изпълнявам солата си пред него всеки ден. Бях решена да стигна до финала. _Бабо_ вече беше поканил господин Бекет да го придружи. Мисълта, че ще танцувам пред господин Бекет даде нов тласък на репетициите ми. Разтягах се и подскачах и същевременно си представях възхитения му поглед върху мен и как тънките му дълги ръце пляскат енергично, толкова енергично, че навярно ще се затрудни да пише дни наред. _Бабо_ ме предупреди, че след операцията мама едва ли ще се чувства достатъчно добре, за да присъства, и макар това да ме натъжи, си спомних как беше гледала всички мои изпълнения — за да види кой е в публиката, присвиваше очи, от което те ставаха малки и по-твърди от монети, а ръцете й лежаха здраво стиснати в скута. Не — този път щеше да бъде различно. Господин Бекет щеше да бъде там.


	Докато репетирах рано една неделна утрин, открих нещо, което ме притесни и хвърли сянка върху обзелата ме напоследък радост. Стоях, хванала с ръка облегалката на един стол, и упражнявах _plié_ — натоварвах бедрата си до степен да усетя всеки мускул под контрол и напрегнат докрай. Пуснах стола, вдигнах ръце над главата си, а междувременно броях вдишванията и издишванията си. Спрях да броя. Главата ми беше отметната назад, а ръцете — изпънати нагоре. Не чувах нищо друго, освен дишането си, равно и премерено. Всичките ми сухожилия бяха застинали в идеална позиция. Стоях в тази поза и си представях как мосю Борлен и господин Бекет ме гледат.
	Точно тогава чух сдържан, приглушен смях от съседната стая. Стаята на Джорджо. Задържах дъха си и зачаках. Смехът спря. Издишах и сбръчках нос объркана. Да не би да си въобразявах? Сигурно брат ми е излязъл, а прислужниците си разказват шеги, докато разтребват стаята и оправят леглото му. Погледнах часовника. Седем и половина. Джорджо не ставаше толкова рано. Не беше в неговия стил. Снощи бе обикалял до късно джаз клубовете в „Монмартър“ заедно с госпожа Флайшман и нейни приятели.
	Хванах се отново за облегалката на стола и изпънах напред единия си крак, преди да го повдигна възможно най-високо. После замахнах назад и обратно нагоре, а същевременно отпуснах ръце: моят вариант на пирует в _attitude_. Пак започнах да броя вдишванията и издишванията си. Бяха станали по-учестени, като малки глътки, и усещах леко потреперване в мускулите. Тогава го чух отново. Определено беше смях, смехът на Джорджо, примесен с нечие спотаено кикотене. В стаята на брат ми имаше някой. Дали не беше някоя от прислужниците? Или фуста, която е забърсал в „Монмартър“? Едва ли би си довел проститутка в апартамента на госпожа Флайшман, нали?
	Минах с тихи стъпки през антрето, за да стигна до стаята му, и почуках леко на вратата. Джорджо я открехна съвсем малко, а тялото му беше така наклонено, че да не виждам зад него. Да не би да… да беше гол? Той повдигна въпросително вежди.
	— Джорджо? Добре ли си?
	— Зает съм. Обличам се. — Опита се да затвори вратата, но изпитах пристъп на неочаквана и неразбираема омраза, сякаш в главата ми избухваха стотици бесни фишеци. Очевидно ме лъжеше и в този миг го мразех.
	— Не ти вярвам — извиках и сложих крак между вратата и рамката, за да му попреча да я затвори.
	— Кога ще пораснеш, Лучия! Ей сега излизам. — Съвсем целенасочено бутна вратата към обувката ми за танци.
	— Какви ги вършиш там? — С крайчеца на окото си видях черно-бялата униформа на прислужница, забързала се тихо по коридора зад мен със сведена глава. Но дори това не ме вразуми и не потуши разбушувалите се неконтролируеми емоции в мен.
	— Обличам се! — Лицето на Джорджо притъмня от гняв. — А сега се разкарай!
	Отдръпнах си крака, а Джорджо затръшна вратата в лицето ми. Стоях там закована, зашеметена, фиксирала с поглед дръжката на вратата. В този момент тя се отвори и оттам се показа госпожа Хелън Флайшман, облечена във виолетов кашмирен пеньоар: усмихваше ми се със змийска усмивка и ми правеше знак да вляза.
	— Седни, Лучия — тя посочи един стол.
	Тръгнах към стола безмълвна и вцепенена от гняв: видях проснатите по пода дрехи, леглото с отметнати завивки, усетих солената миризма из въздуха. Джорджо по халат, седеше на леглото и ме гледаше гневно.
	— Съжалявам, че не ти казахме. — Госпожа Флайшман се изкашля деликатно, без да спира да усуква с ръце колана на пеньоара си. — Но майка ти е в болница и…
	В мен лумна още една яростна искра. Зад очите ми премина ослепяваща светлина. Дробовете ми дрънчаха от усилието да си поема въздух. От колко време се случваше това? Тази измама, това предателство — зад гърба ми, зад гърба на _бабо_, зад гърба на мама? Госпожа „Шикозни гащи“ Флайшман се правеше, че се грижи за нас, а всъщност съблазняваше Джорджо.
	— Вие сте омъжена. Достатъчно стара сте, за да ни бъдете майка! — Смушках я с пръст с неприкрита свирепост. — Имате съпруг! Имате дете! Имате пари! Имате всичко! Защо ви е Джорджо?
	— Бракът ми приключи, Лучия. Всичко е въпрос на формалност — разводът, имам предвид. И не съм толкова стара, че да ви бъда майка. Не чак толкова. — Засмя се смутено.
	— На мама и на _бабо_ това няма да им хареса. Няма да одобрят и ти го знаеш отлично, Джорджо. — Млъкнах и се обърнах към Джорджо — беше запалил цигара и я всмукваше жадно. Отместих поглед към госпожа Флайшман. — _Бабо_ не се нуждае от вас. Стотици жени искат да преписват ръкописите му на машина и да му четат. Той не се нуждае от вас.
	— Вероятно си права, Лучия, но ние с брат ти не сме направили нищо лошо, нали, Джорджо? — Хелън се обърна към Джорджо, а той изпусна тънка струйка дим и изсумтя.
	— Вие сте омъжена и имате дете! И сте прекалено стара! И сега се опитвате да отмъкнете Джорджо, защото не успяхте да докопате _бабо_. Мислите си, че ви е позволено да правите каквото си поискате, само защото имате много пари.
	— Лучия! — Джорджо ме прониза с поглед. — Не бъди толкова отвратително груба! Какво ти става?
	Не му обърнах внимание.
	— Знам защо започнахте работа при баща ми. Виждала съм как пърхахте с мигли и се опитвахте да докоснете ръката му, докато ви подава листовете. Как се опитвахте да се промъкнете в живота ни. Да си вземете за себе си малко от „гениалния Джойс“. Не успяхте да ме излъжете! — Чувах как гласът ми се повишава, става все по-висок и по-пронизителен, сякаш говори друг човек, някой, изпълнен с горчивина и ярост. — А сега се опитвате да купите Джорджо с мръсните си американски пари. Само защото не успяхте да купите баща ми.
	— Всъщност беше точно обратното — отсече госпожа Флайшман. — Но едва ли е необходимо да го обсъждаме. Джорджо и аз искаме просто нещата да се успокоят, за да продължим да съжителстваме разумно, докато родителите ви се върнат от болницата. Защо да не се държим като възрастни по този въпрос? — Тя стоеше собственически над брат ми, а той, прегърбен на ръба на леглото, пушеше нервно цигарите си с позлатен филтър.
	— Можеш да започнеш, като се извиниш на Хелън. — Джорджо вече говореше по-спокойно, но лицето му все още представляваше студена гневна маска.
	— Съжалявам, ако се чувстваш предадена. — Маникюрираните ръце на госпожа Флайшман се преместиха разсеяно от колана на пеньоара й към перлите на шията й. — Щом родителите ви се приберат вкъщи, ще се върнеш на площад „Робиак“. Но нека първо мине операцията на майка ви. Дотогава ще се наложи просто да я караме някак си.
	Погледнах Джорджо намръщено.
	— И кой ще им каже за вас двамата?
	— Аз ще им кажа, когато съм готов. Това няма нищо общо с теб.
	Стигнах до вратата с несигурни стъпки и я затръшнах след себе си. Влязох в стаята си, строполих се върху леглото и се опитах да задуша горчивите си ридания. Защото знаех, че Джорджо си е отишъл. Че онова, което ни беше свързвало толкова дълго време — каквото и да е било то — вече го няма. Виновна, разбира се, беше госпожа Флайшман. Тя беше убедила Джорджо да ме лъже, да мами мама и _бабо_. Във въздуха около мен вече я нямаше тежката миризма на восък и парфюм. Сега въздухът ми се струваше тънък, бял и притъмнял. Но когато хлипанията ми позаглъхнаха, ми хрумна, че греша — не беше задължително госпожа Флайшман да е съблазнила Джорджо. Ами ако Джорджо е съблазнил госпожа Флайшман? През мен пробяга тревожна тръпка. Ами ако бях изтълкувала всичко погрешно? Имаше ли вероятност студено и целенасочено да я използва за своите си цели? Думите му отпреди месец, когато отказах на Емил, изплуваха неочаквано в съзнанието ми. Тогава ме обвини, че съм ненормална и себична. Такава ли бях? Моя ли беше вината за това, което се случваше? Не! Тръснах силно глава — чак очите ми щяха да изскочат. За това, казах си, е виновна госпожа Флайшман. Всичко друго е немислимо…


>	Октомври 1934 г.
>>
	_Кюснахт, Цюрих_
	— Брат ви не представлява интерес за мен. — Доктор Юнг махва във въздуха, сякаш пъди муха. — Проблемът е баща ви, не той.
	— _Бабо_ не е проблем. Единствен той ме разбира; само той не ме изостави в тази… тази _crise de nerfs_, тази нервна криза. — Опитвам се да отместя стола, но е прекалено тежък. Доктор Юнг се е настанил в кресло до мен толкова близо, че усещам дъха на вкиснато от устата му.
	— А защо, госпожице Джойс? Защо? — Приближава още креслото, а аз опитвам да се отместя. Не помръдва, затова потъвам назад и очаквам всеки момент да изчезна в тапицерията.
	— Защото само той още ме обича!
	Доктор Юнг се изправя ядосано от креслото и започва да крачи из стаята. Въздиша и ме гледа свъсено.
	— Трябва да приложим метода на пренос*. Налага се баща ви да напусне Цюрих, да ви остави сама. Докато не прехвърлите чувствата си от него към мен, няма как да ви помогна. А да стои в Цюрих и да ви наглежда, е безполезно.
	[* Термин от психотерапията: процес, при който пациентът пренася минали преживявания (травми, конфликти и т.н.) във взаимоотношенията със своя терапевт. — Б.пр.]
	— Той си _замина_. — Погалвам коженото палто и се надявам докторът да престане да ми крещи и да се ровичка в тайните ми.
	— Не, не е заминал. — Доктор Юнг отива до писалището си и взема ръкописа ми. — Това тук — казва и го разклаща леко — няма никакъв смисъл, ако баща ви не престане да се меси в лечението ви.
	Потрепервам. Отне ми толкова много време да напиша историята си, а сега великият доктор Юнг заявява, че от нея „няма никакъв смисъл“.
	— Значи мадам Бен отново ме е шпионирала, така ли?
	— Тя не е шпионка. — Докторът въздъхва тежко и отпуска огромните си бутове във въртящия се стол. — Помага на вас. Помага и на мен. Всички са видели баща ви в Цюрих. Все пак е добре позната фигура, госпожице Джойс. — Докторът усърдно си записва нещо в тефтера, затваря го и става.
	Взирам се през прозореца в сребристото зимно небе и мержелеещите се хълмове. Как се стигна дотук? Как така Джорджо е в Ню Йорк и ще пее по радиото? И си има кола с шофьор, съпруга и син? Как така аз, която бях толкова по-талантлива, която работех толкова усърдно, сега стоя тук, за да ме тормози дебел швейцарец с джобен часовник… да ме следят… без приятели и без надежда… затворена в санаториум. Как се случи всичко това?
	Доктор Юнг проследява накъде гледам.
	— Харесват ли ви хълмовете, госпожице Джойс? Какви мисли ви навяват? За баща ви ли?
	— Моля? — отвръщам смръщено. — Само това ли успяхте да измислите?
	— Настоявам да напусне Цюрих. Нямам друг избор. — Завърта се бавно във въртящия се стол, без да сваля поглед от мен.
	Повдигам рамене.
	— Правете каквото си искате. Вече не ми пука.
	— Госпожице Джойс — докторът се поколебава и забарабанява заплашително с пръсти по тефтера си, — според мен вашето поведение е опит да привлечете вниманието на баща си. Правите се, че имате нужда от психиатрична помощ, и така го принуждавате да ви обръща внимание.
	Обмислям мълчаливо думите му. Да не иска да каже, че _си измислям_ как се чувствам? Празните полета в главата ми, обземащите ме вече толкова често страх и отчаяние… са преструвка? _Просто за да привлека вниманието на бабо_!
	Гласът му се смекчава.
	— Възможно ли е да търсите вниманието от онзи период, когато сте делили една спалня?
	Загубила ума и дума, впервам поглед в него, а пръстите ми лежат сковано върху коженото ми палто.
	— Успях да ви стъписам, госпожице Джойс. Е, едва ли ще навреди, ако предпочитате да говорите за брат си. Защо връзката му с госпожа Флайшман ви разстрои така? — Доктор Юнг побутва ръкописа с дебелия си показалец.
	Мигам учестено, за да пропъдя глупавите му теории. После затварям очи и си представям Джорджо. Бавно се появява на фокус — все едно излиза от океана. Тялото му е тънко като каиш, с длъгнести крака, пригладена назад коса и бухалски очила — бил одрал кожата на _бабо_. Пак започвам да галя коженото палто. Стремя се натискът от върха на пръстите ми да е постоянен и равномерен.
	— Нещо се беше променило. Бяхме неразделни, най-добри приятели. В продължение на двайсет години правехме всичко заедно: грижехме се един за друг, когато отивахме в ново училище, играехме си двамата, когато нямахме приятели. Дори _бабо_ смяташе обичта ни за необикновена. — Замълчавам и поглеждам доктор Юнг.
	— Продължете, госпожице Джойс.
	— Сигурно го разочаровах, отказвайки да се омъжа за Емил. Реших, че се опитва да спаси семейните финанси, като стане любовник на госпожа Флайшман и се възползва от парите и връзките й.
	— Както е трябвало да постъпите вие с Емил Фернандез, нали?
	— Да. — Кимвам отчаяно. Милият, добър Емил… винаги усмихнат и в настроение. Защо не се омъжих за него? Защо изтълкувах всичко толкова погрешно?
	Доктор Юнг става и пак започва да снове из стаята, а големите му ръце се полюшват отпуснато.
	— Никога не ми остава време за упражнения, затова обичам да крача напред-назад. Извинявам се, ако ви разсейвам, госпожице Джойс. Но да се върнем на Джорджо. Ревнуваше ли заради чувствата ви към господин Бекет? Да не би госпожа Флайшман да е била неговото отмъщение?
	Затварям за кратко очи, за да повикам онези спомени, които само преди седмица бяха ясни и прозрачни като стъкло.
	— Тогава той все още нямаше представа. Само Китън знаеше за мен и господин Бекет.
	Доктор Юнг ме заобикаля с мушнати дълбоко в джобовете ръце.
	— Всичко беше заради пари — продължих. — Забелязала съм, че и в Париж, и в Цюрих, и в Триест богатите хора са различни. Ходят различно — по-изправено, по-елегантно. Нито аз, нито мама имахме стойката на госпожа Флайшман. Джорджо също го виждаше.
	— Парите нямат нищо общо с проблемите ви — без заобикалки заявява докторът. — Спрете да шикалкавите и да търсите вина другаде. Баща ви не се е оставял липсата на пари да го спира, нали?
	Потрепвам обидено от думите му. Не е първият път, когато доктор Юнг се държи агресивно и грубо с мен.
	— Богатите хора… те дори говорят различно. Гласовете им са по-плътни, по-звучни и по-силни. Забелязали ли сте, докторе?
	Но той не гледа мен. Взира се в пода, около стъпалата ми, в долната част на прасците ми.
	— Носите ли нещо под коженото си палто, госпожице Джойс?
	— Естествено! — Изправям се, колкото мога, и повдигам брадичка. За кого се мисли? Не му казвам, че съм гола под палтото. Гола, с изключение на френските кюлоти, които си бях обула. Усещам как мъхестият ръб на палтото докосва кожата на краката ми. Прекрасно усещане! Колко освобождаващо! Само тази свобода ли ми остана? Пред очите ми размазано изплува лицето на мама. Колко ядосана — и колко засрамена — щеше да бъде, ако ме види в този момент. Неподходящо облечена. Уличница!
	— Извинете ме за момент, госпожице Джойс. — Докторът се отправя към вратата и я отваря. — Връщам се веднага.
	Доктор Юнг излиза от стаята, а аз отивам до писалището. Върху него лежи тефтерът с кожена подвързия и ми шепне, вика ме, умолява ме да го отворя. Докторът ще се върне всеки миг. Ами ако ме хване, не се знае какво ще последва. Дали ще ме изпрати обратно в лудницата? Ще ми сложи ли усмирителна риза? Или ще ме завърже за мадам Бен?
	Отварям тефтера — отначало предпазливо, а очите ми сноват между него и вратата. Готова съм веднага да скоча в креслото. Прелиствам го до последната страница. На нея има само една дума. Една-единствена дума, написана с накъсания почерк на доктора. От силния натиск писецът почти е пробил хартията. Големи, лошо изписани букви през средата на страницата. Какво пише?
	Чувам меките стъпки на доктора по изтърканите плочи в антрето. На вратата е. Виждам как дръжката се завърта. Бързо затварям тефтера и се втурвам към мястото си.
	Успях да видя някаква дума, но тя не ми говори нищо. Нужно ми е повече време. Трябва да я видя отново. Докторът обаче крачи към писалището, а в блесналите му очи се чете намерение. Взема тефтера, заключва го в чекмеджето на махагоновото писалище и пуска ключа в джоба си.
	Дали думата не беше „инсект“? За насекомо ли ме смята? За някакво безгръбначно? Защото не ми стискаше да се изнеса? Това ли е? Объркана и озадачена, сядам на ръба на стола. Инсект? Вече не съм нищо друго, освен насекомо?


>>	8
>>	Февруари 1929 г.

	_Париж_
	— Карат се за пари — прошушнах и се приближих по-близо до господин Бекет в сумрачния коридор. Гневните гласове на _бабо_ и Джорджо долитаха през отворената врата на кабинета и се носеха до нас през антрето.
	— Дали не е по-добре да си тръгвам? — Господин Бекет отстъпи назад към входната врата.
	— Понеже е гениален, си вярва, че някой друг трябва да плаща за всичко. Но парите никога не стигат. Не е нужно да вечеряме навън всяка вечер, но мама не ще и да чуе — въпреки че предложих аз да се занимавам с пазаруването и готвенето. И съм сигурна, че можем да харчим по-малко за дрехи. Дамата, която плаща за всичко това, живее скромно като отшелница. — Погледнах красноречиво новите си обувки със седефени копчета и дялани токове.
	— Всички велики творци са имали покровители. — Гласът на господин Бекет едва се чуваше.
	За сметка на това гласът на Джорджо беше прераснал почти в крясък.
	— Защо тогава подари четири колекционерски издания на „Одисей“ на докторите на майка? Четири! От тези с кожените подвързии! Как ще се превърнат в колекционерски екземпляри, ако ги раздаваш наляво и надясно?
	— Лекарите се погрижиха изключително добре за майка ти. — Тонът на _бабо_ беше рязък и сух.
	— И им е било платено добре. Американската болница е два пъти по-скъпа от местната.
	Чухме _бабо_ да въздъхва уморено в отговор на думите на Джорджо. Погледът на господин Бекет се стрелна към входната врата, но аз сложих спокойно ръка върху неговата.
	— Почти приключват. Дай им още минута и ще те заведа в кабинета.
	— Или да ги оставиш на семейството — това е другият вариант — сопна се Джорджо.
	— Аха-а, наследството ти. Заради това ли било всичко, Джорджо?
	— Разбира се, че не! — отвърна ядно брат ми. — Просто мисля за теб и мама. Не трябва да си толкова щедър и е редно да настояваш да ти плащат по-добре. Знаеш ли по колко взема Пикасо за картинките си в момента? В литературата ти си това, което е той в живописта, но на теб ти подхвърлят подаяния. А виж колко много работиш — всеки ден от сутрин до вечер. И за какво?
	— Хайде, Джорджо, кажи ми за колко продава картините си мосю Пикасо? — _Бабо_ не можеше да скрие глождещото го любопитство.
	— Очевидно миналата седмица е продал на Гъртруд Стайн малък портрет на настоящата си любовница за петстотин долара. — Джорджо млъкна.
	Гледах господин Бекет изпод мигли. Въздухът беше натежал от мъчещото го неудобство и се чудех дали не е по-добре да го оставя да си върви. Ала нещо ме спираше. Сякаш исках да ни види такива, каквито сме — прочутото семейство Джойс в истинската му светлина. И как алчният Джорджо се бори за единственото, което го интересува.
	Брат ми заговори отново, а в гласа му се надигаше негодувание:
	— Оттогава се хвали как са му трябвали само четири часа, за да я нарисува. Четири часа! Ти работиш десет пъти повече за една нищожна частица от тази сума. Със сигурност си велик… не, по-велик от Пабло Пикасо, нали? Всички казват, че си гений. Защо тогава не ти плащат, каквото ти се полага? Думите ти ще останат завинаги в умовете на милиони хора. Ще променят съдби. А картините на Пикасо ще висят някъде, за да им се наслаждава… за да им се наслаждава Гъртруд Стайн. — Изплю името й все едно беше муха, влязла в устата му.
	— Нямам намерение да защитавам госпожица Стайн, но приемам аргументите ти относно колко струвам. Как се определя цената на подобно нещо?
	— Да започнем от главите на „Творба в процес на написване“, които „Блек Сън Прес“ ще публикува. Колко ти предложиха за тях?
	— Хиляда долара. Не много в сравнение с Пикасо, предполагам.
	— Това биха били осем часа от времето на Пикасо. Осем часа! А ти откога се мъчиш над всички тези думи, татко? — Изпълнен с едва сдържан гняв, гласът на Джорджо отново се повиши.
	— Това е творбата на живота ми, Джорджо. Целият ми живот е в нея. Нищо друго не ми е останало.
	— Точно така. Трябва да настояваш за два или три пъти повече от предложеното. Никога не се съгласявай от първия път. Никога!
	— Но те имат такова добро отношение. Споменах ли ти за огромната електрическа крушка, която изработиха специално за мен, за да виждам текста? И въпреки крушката, увеличиха размера на буквите, за да не си напрягам очите, докато редактирам. Когато толкова много издатели са отхвърляли книгите ти, оценяваш подобни малки, приятни жестове.
	— Татко, това е минало. Било е, преди да признаят таланта ти. Сега трябва да следваш примера на Пикасо. Той определено няма задръжки да иска полагащото му се. Ти също трябва да искаш колкото ти се полага. Дай ми писалка и още сега ще пиша до „Блек Сън Прес“ — ще им поискаме две хиляди долара. А когато се опитат да преговарят, което ще направят със сигурност, няма да отстъпваме. Чу ли ме, татко?
	— Май е по-добре да си вървя. — Господин Бекет се запъти през антрето към входната врата.
	— О, не, Сам, _бабо_ вече е готов да те приеме. Ще те заведа. — Грабнах го за ръката — тънката му костелива ръка — задърпах го към кабинета и извиках:
	— _Бабо_! Господин Бекет е тук!
	— Заповядайте, господин Бекет! — Главата на _бабо_ се показа през вратата, а под очилата, върху едното му око, имаше превръзка. — Джорджо тъкмо пише едно писмо от мое име. Излезте от това димно антре и елате на светло. Ще дръпнеш ли завесите, Лучия? — В настъпилото мълчание чух писецът на Джорджо да стърже и господин Бекет да се покашля.
	— Дим — обади се _бабо_ замислено. — Дим. Дом. Ден. Дан.
	Господин Бекет пак се покашля, този път малко по-шумно.
	— Лучия, докога ще държиш проклетата ръка на слисания господин Бекет?
	— О, съжалявам! — Пуснах смутено ръката на господин Бекет и тръгнах към завесите. Дръпнах ги така, че да остане съвсем тесен процеп и светлината да пада върху книгата, която господин Бекет щеше да чете тази вечер.
	— Намирам… — _Бабо_ замълча и си намести превръзката на окото. — Намирам, че е време да спрем с това „господин“. Не си ли съгласна, Лучия?
	Обърнах се към стаята, обзета от главозамайваща радост.
	— Да, _бабо_. Господин Бекет вече е член на семейството.
	— От днес нататък в този дом ще бъдеш Бекет. Само Бекет. — _Бабо_ стана от стола и протегна ръка към господин Бекет.
	— Това е огромна чест, сър! — Господин Бекет стоеше и се усмихваше, а в сумрака очите му светеха. После изпъна ръка и се ръкува с _бабо_, а аз направих малък пирует, като внимателно заобикалях кулите от книги, картите и вестниците, разхвърляни по пода.
	_Бабо_ седна, кимаше и си играеше с папийонката, застанала на гърлото му като пронизана пеперуда.
	— Затвори вратата след себе си, Лучия… От брега избягал към залива заоблен. Как ти звучи това, Бекет?
	Затварях вратата, а устата ми се изви в усмивка. _Бабо_ никога не се обръщаше към хората с нещо различно от „господине“ или „госпожо“, освен към най-близките членове на семейството. Дори и любимите му подмазвачи бяха „господин Този“ и „госпожица Онази“. А сега господин Бекет ще бъде Бекет — просто Бекет. Дали това не беше друга поличба? Още един знак, че ни е писано да сме заедно? Предвестие за бъдещето ми като госпожа Бекет?


>>	9
>>	Април 1929 г.

	_Париж_
	През март и април само танцувах и шиех — нищо друго. Имах пришки навсякъде. Стъпалата ме боляха от танците през деня, а пръстите ми бяха зачервени и разранени от шиенето през нощта. Оставаха само две седмици до Международния фестивал на танца в зала „Бюлие“ в „Монпарнас“ и вече тръпнех в очакване.
	Обмислях дълго и внимателно изпълнението си. _Бабо_ поиска да направя танц за река Лифи. Знаех, че Лифи играе важна роля в „Творба в процес на написване“, но незнайно защо не желаех да е централна тема в моята хореография. В крайна сметка реших да танцувам като русалка и така да угодя на _бабо_, загатвайки, че идвам от дълбините на любимия му Дъблински залив.
	Измислих си костюм от обшито с пайети моаре в синьо, зелено и сребърно, което да ме превърне от Лучия, дъщерята на Джеймс Джойс, в Лучия, танцуваща риба и премятаща се русалка. Щях да имам люспи, перки и хриле, а също така и дълги плитки от влакна морска трева, падащи до кръста ми. За да си направя перки, събрах гълъбови пера от Люксембургската градина и ги боядисах в искрящо морскосиньо. Щях да имам шапка от люспи, под която да си подпъхна косата.
	Всеки път, когато си убождах пръста или случайно дръпнах конеца и се порязвах, затварях очи и си представях, че съм на сцената, където блестя и искря, докато се гмуркам и скачам, въртя се и се извивам. Представях си възторжените викове и крясъци на изпадналата в екстаз публика. Представях си погледа на Бекет, прикован върху мен: тръпнещ и екзалтиран. Представях си мосю Борлен, който маха с ветрилото си и се провиква: „Най-талантливата ми ученичка!“. И _бабо_, станал на крака; ръцете го болят от толкова аплодисменти, а гърлото му е пресъхнало от викане.
	Мама все още се възстановяваше след операцията, така че прекарвахме повечето вечери в приятно мълчание — слушахме как драска писалката на _бабо_ и как гласът на Джорджо се издига и снишава, докато репетира. Той щеше да направи певческия си дебют — първия си солов рецитал — седмица преди моето участие в танцовия конкурс. Мама и _бабо_ бяха толкова развълнувани за концерта на сина си, така загрижени нещо да не засегне гласа му, че бях оставена да си танцувам и шия на спокойствие. „Само да знаеше мама за госпожа Флайшман“, мислех си, но нямах намерение да разкривам тайната му.
	Една неделна утрин, докато седях в гостната и си шиех шапката, внимателно промушвайки иглата през твърдия лъскав плат, Бекет дойде да вземе _бабо_, за да се разходят в Булонския лес.
	— Ще ни придружиш ли? — Той намести дългото си слабо тяло на дивана до мен. Мама четкаше палтото на _бабо_ в антрето, а той самият си търсеше шала и ръкавиците.
	— Не мога, Сам. — Дръпнах рязко иглата. — Имам още много за шиене, а и трябва отново да си репетирам танца. Тази сутрин не съм се упражнявала изобщо.
	— Аха. — Бекет ме погледна. Не, не ме погледна, а се вторачи в мен много по-дълго, отколкото беше прилично — сърцето ми започна да подскача, а кръвта да препуска под кожата ми.
	— В Булонския лес ще бъде много красиво с нарцисите и минзухарите, и ресите на дърветата. Не колкото в Ирландия, разбира се, но _бабо_ ще се разведри така или иначе. Напоследък почти не излизаме. — Бавно промуших иглата през плата, усещайки как погледът на Бекет ме изгаря. — А ти какво правиш, Сам?
	— Нищо особено — отговори резервирано той. — Разкажи ми за танца. Господин Джойс спомена, че си отказала да изтанцуваш река Лифи.
	— Виждала съм я само веднъж и беше ужасно мръсна, и над нея се носеше мрачна мъгла. Няма как да го направя. Дори и заради _бабо_. Сигурно е страшно разочарован.
	— Справя се стоически. А какъв ще бъде танцът ти?
	— Тайна е. Само _бабо_ знае. Но ще ти издам малко: единият ми крак ще бъде съвсем гол. — Вдигнах очи и отвърнах хладнокръвно на погледа му. — Не мога да ти разкрия нищо повече. Ще бъде изненада.
	— Гол ли?
	— Само кракът ми. Така другият ми крак ще изглежда като опашка. — Тъкмо щях да повторя, че всичко е тайна и ще се наложи да почака до голямата вечер, когато той се пресегна и мина с пръсти по едната страна на лицето ми и очертанията на устата ми, сякаш проследяваше бегло някаква линия. Леко изскимтях от изненада, но докато се обърна към него, вече беше отдръпнал ръката си с такава бързина, та се зачудих дали не бях сънувала. В този момент на вратата се появи _бабо_ с бастун в ръка и го попита дали е готов за тръгване.
	— Да, сър! — Бекет скочи на крака и се отправи към вратата — чак там се обърна и ме погледна. Тогава разбрах, че не съм сънувала. В погледа му се четеше глад и отчаяние, сякаш беше просещо дете. После се усмихна половинчато по неговия си начин и каза:
	— Ще се видим следващата седмица на концерта на Джорджо.
	Кимнах и се опитах да се съсредоточа върху движението на иглата. Но щом чух входната врата да се затваря, хвърлих ръкоделието на пода и започнах да се въртя около себе си и в кръг из гостната с широко разтворени ръце и отметната назад глава. Докосването му! Загрубелите върхове на пръстите му върху бузата ми. Зарядът от емоции, преминал помежду ни. А съвсем скоро щях да го уча да танцува, да го държа в обятията си, да усещам как тялото му се движи заедно с моето. Обвих тялото си с ръце и се спуснах покрай прозореца. Обзе ме безумна еуфория, както при последното ми излизане на сцената. Изведнъж осъзнах, че да съм влюбена в Бекет прилича на това да танцувам: секващото дъха чувство за непобедимост, усещането как времето и пространството се разпадат.
	— Лучия! Какво правиш? Не искам да танцуваш в най-хубавата ми гостна, знаеш го. — Мама стоеше на вратата със скръстени ръце. — Джорджо има нужда от спокойствие за вокалните си упражнения, така че веднага спри да танцуваш. И защо спалнята ти е пълна с изсъхнали резени от картофи?
	— О, мамо! — възкликнах, останала почти без дъх. — Току-що преживях миг на абсолютно съвършенство.
	— Някои от нас се опитват да се възстановяват от операция. — Тя се намръщи. — Достатъчно „абсолютно съвършенство“ за един ден. А сега почисти картофите от стаята си и продължавай с шиенето.
	— За окото ми са. — Хвърлих се обратно на канапето и прокарах пръсти по лицето си там, където бяха минали пръстите на Бекет. — Китън ме посъветва да слагам студени резени картоф върху кривогледото си око. Било стар лек.
	— Що за глупости! — Мама влезе в гостната, вдигна ръкоделието от пода и ми го подаде. — И по-добре спри да мислиш за окото си точно сега. Как да платим за операция на окото ти, при положение че молим за пари за операциите на баща ти?
	— Мамо, изпитвала ли си някога миг на истинска радост? — попитах и отново прокарах пръсти по лявата си буза.
	— Милостиви Иисусе! Покрай тия танци на сцена ставаш суетна и егоистична, Лучия!
	— Изпитвала ли си подобно нещо? — настоях. — Трябва да си имала секунда на абсолютно блаженство! Когато си срещнала _бабо_, например? — Пресегнах се да взема една и възглавничка и я прегърнах, загатвайки какво имам предвид.
	— Не знаеш нищо за истинския свят! — За моя изненада очите на мама горяха. Издърпа възглавничката от ръцете ми и започна да я разбухва. — Не знаеш нищо за мъжете! Нямаш представа какво се е налагало да правя, за да запазя семейството ни! И имаш наглостта да ми говориш за блаженство!
	Засегната и безмълвна, се свих на канапето.
	— Виждала съм те как се прехласваш по господин Бекет. Ще трябва да забравиш за… — Тя замълча, а после изплю следващите думи: — … за всякаква радост и блаженство, и съвършенство. — Удари възглавничката толкова силно, че от нея се вдигна дебел облак прах. — Мъжете са животни с апетит. Не го забравяй, решиш ли да дрънкаш разни глупости за „истинска радост“.
	— Защо винаги си толкова ужасна? — изкрещях, а сълзите ми напираха в ъгълчетата на очите.
	— Положила съм дяволски много усилия да ви възпитам добре. А я се виж! Да се развяваш полугола пред хората и пред собствения си баща. В Ирландия само уличниците подскачат на сцената с голи крака и без корсет. — Тя отново удари възглавничката и я захвърли на канапето. — Да не говорим за всички тия дивотии за видения. В Ирландия само лудите монахини имат видения. Така че по-добре реши каква си — монахиня или курва? Или може би Жана дʼАрк?
	— _Бабо_ ме разбира. В теб няма нищо творческо, нищо гениално. Ти си само една камериерка. Не знам защо изобщо се е оженил за теб! — Скочих от канапето и хвърлих възглавничката по нея. Как беше възможно да е толкова зла? Потърках очи с кокалчета на пръстите си и една сълза се търкулна по бузата ми.
	— О-хо! И аз можех да съм танцьорка! Ако не ме бяха били, спрели от училище и пратили да сменям мръсни чаршафи. — Наведе се за възглавничката и в същия миг изплака от болка.
	— Мамо? Добре ли си? — Втурнах се към нея. Беше приседнала на ръба на канапето.
	— Да, Лучия. Добре съм. Болки от операцията. — Хвана се за корема и се зачудих дали не е редно да се извиня. Никога не й бях говорила така.
	— Извинявай, мамо. — Погледнах си ръцете и отново чух всичко, което бе казала. Уличница. Курва. Ето какво си мислеше за мен. Мразеше ме. Обичах танците повече от всичко, а те я караха да се срамува. Чаках да се извини. Една майка сигурно трябва да се извини, когато е наговорила такива неща, нали?
	В стаята стана тихо. Тя се надигна от канапето, затътри крака и заяви, че отива да си легне.
	Опитах се да мисля как пръстите на Бекет бяха докоснали лицето ми. Опитах се да изживея отново момента, в който очите му срещнаха моите — момента на абсолютно съвършенство. Но вече беше късно. Мама беше съсипала всичко.

	* * *

	Не исках гневните думи на мама да ме глождят отвътре, докато репетирам, затова се опитах да забравя какво ми бе казала. Повтарях си, че е заради болката след операцията. А когато това не ми се стори достатъчно убедително, си казах, че е травмирана, задето вече няма матка. Накрая реших, че ми завижда. Ала напразно. Думите й не спираха да се повтарят, сякаш бях яла нещо гранясало, разваляха ритъма на танца ми и объркваха плавната поредица от движения, които се опитвах да усъвършенствам. Не ме тормозеха толкова обвиненията й, колкото загадъчните намеци за стореното от нея, за да запази семейството. Какво ли имаше предвид?
	Усещах, че още ми е ядосана, защото сумтеше демонстративно при всяко споменаване на танца ми. Кажех ли нещо за Бекет, тя се мръщеше и извръщаше глава. Но си мълчеше, защото не искаше да притеснява Джорджо. Въздухът на площад „Робиак“ пращеше от напрежение заради дебюта му в студио „Сиантифик де ла воа“, където учеше пеене при прочутия професор Кунели.
	Голямата вечер на брат ми най-сетне настъпи. Нервите му бяха опънати докрай. Двете с мама вървяхме на пръсти около него, докато стоеше пред огледалото и се разпяваше.
	Джорджо пееше, а _бабо_ (той е бил почти професионален тенор и все още се смяташе за такъв след няколко чашки) даваше ясно да се разбере какво е мнението му. При всеки фалшив тон баща ми изпускаше ненужно шумна въздишка. Ако се окажеше в полезрението на Джорджо, театрално поклащаше глава. Танцувайки, размишлявах и осъзнах, че _бабо_ рядко забранява нещо на брат ми. В замяна на това въздишаше и гледаше скръбно или употребяваше внимателно подбрани думи, за да се подразбира напълно и неоспоримо какво очаква. Понякога седеше безмълвно в смразяващо неодобрение, а мълчанието му казваше всичко. Не така стояха нещата, станеше ли въпрос за моите танци. Тогава поглаждаше късата си брада или си играеше с края на мустаците, винаги кимаше и потропваше с крак, понякога си тананикаше или пляскаше в ритъм, или надраскваше по нещо в бележника си.
	При всяка въздишка на _бабо_ Джорджо се вцепеняваше. От което гласът му започваше да скърца като стар люлеещ се стол. Най-накрая мама влезе и нареди на _бабо_ да отиде да се преоблече и да си сложи жилетката на цветя и сакото с лилавата копринена подплата.
	— А ти, Лучия, си облечи новата рокля, която ти купих. Господин Бекет ще пристигне всеки момент. — Мама хвана _бабо_ за ръка и го изведе от стаята. Джорджо веднага се просна на канапето и закри лицето си с възглавница.
	— Какво ще правя, ако гласът ми не излезе, както трябва? Ами ако гърлото ми се стегне? А ако ме хване онази дразнеща кашлица? О, боже! Защо изобщо правя това? Защо? — Той бутна възглавничката от лицето си и ме погледна отчаяно. После се завъртя, за да седне с изправен гръб на канапето, и прокара ръце през косата си, преди да си спомни, че мама я беше пригладила с брилянтин за изпълнението му. Изглеждаше уязвим и изплашен и усетих прилив на съчувствие. Пак си беше моят предишен Джорджо — Джорджо, преди да се вманиачи на тема пари и госпожа Флайшман.
	— Ще се справиш. — Седнах до него, взех омазнената му ръка и погалих кокалчета му с палец. В дъха му отчетливо се долавяше миризмата на алкохол; притесних се. Мосю Борлен неведнъж ни беше казвал да не пием преди изпълнение, дори и за да успокоим нервите си. Но пък се сетих за _бабо_, който винаги пееше безгрешно след няколко бутилки вино.
	— Няма! Татко тотално ме влуди. Лучия, помогни ми! Имаш много повече опит от мен на сцената. — Подсмръкна и замига и за момент си помислих, че ще се разплаче.
	— Поеми си дълбоко въздух няколко пъти, преди да излезеш пред публиката и си представяй как пееш на мен. Или на мама.
	— Ти това ли правиш? — Гласът на Джорджо трепереше.
	— Да, мосю Борлен така ни учи да превъзмогваме нервността си. Също ни казва да си представяме, че хората в публиката са голи.
	— Пфу! — Потръпна погнусен. — Май е малко прекалено. Да си представям татко и майка голи.
	Засмяхме се и за кратко, за миг, всичко беше както преди, когато бяхме най-добри и най-близки приятели. Преди госпожа Флайшман да го открадне. Зачудих се дали щеше да дойде довечера. Най-вероятно не. Джорджо едва ли искаше да рискува връзката им да бъде разкрита тази вечер. Не и в неговата голяма вечер. А може би щеше да се промъкне на някой от задните редове и да се измъкне, преди да са я забелязали. Докато си мислех за нея, се сетих, че Бекет щеше да бъде там. Усетих как по гръбнака ми пробягна приятна тръпка на вълнение.
	— Истината е, че не съм певецът, който _бабо_ иска да бъда. — Джорджо издърпа ръката си от моята и се изправи неловко.
	— Ще се справиш — повторих.
	Той поклати глава.
	— Ти си страхотна танцьорка, а аз съм второразреден певец. Всеки глупак ще го види. — Притисна пръсти към устата си, сякаш не искаше да говори повече. Отново усетих, че е пил.
	— Просто помни какво ти казах. Обещаваш ли?

	* * *

	Докато всички се настаним на твърдите дървени столове в студиото на професор Кунели, вече бях толкова напрегната, че едвам седях мирно. Опитвах се да мисля за амбициозната хореография във финалната част на танца ми като русалка и повтарях стъпките под стола. Но дори това не ме разсейваше. Бекет усети колко съм нервна и успокоително стисна ръката ми.
	— Не се тревожи, има чудесен глас! — прошепна.
	— О, за бога, Лучия! Не можеш ли да стоиш мирно? — изсъска мама. — Невъзможно е да се съсредоточа — столът ти скърца при всяко мърдане. Все пак той просто ще пее. С това поведение е по-вероятно да го разсееш. — Изгледа ме сърдито, а после си намести шапката и се огледа да види кой е в публиката. Проследих погледа й, очаквайки да видя госпожа Флайшман в самуреното й палто. Но от нея нямаше и следа. Сигурно брат ми я беше помолил да не идва — или заради нерви, или за да запази достойнството си в случай на вокално унижение.
	Стана време Джорджо да излезе на сцената, а аз вече щях да се пръсна от тревога, убедена, че се е напил до ступор зад кулисите. Докато обявяваше кои две произведения на Хендел щеше да изпълни, инстинктивно грабнах ръката на Бекет. Изчервих се, когато осъзнах какво съм направила, но вече беше късно, затова го стиснах здраво и се помолих дебютът на брат ми да мине безпогрешно. Знаех, че ръката ми е лепкава и влажна, но не ми пукаше.
	Джорджо се прокашля, кимна на пианиста и отвори уста. При първата нота гласът му леко потрепна и той спря. Пианистът — също. Пръстите ми се забиха в меките възглавнички на дланта на Бекет. Джорджо отново се прокашля. Кимна на пианиста и отвори уста. Но вместо да започне да пее, издаде някакво тиролско ойларипи, а после се разкашля и от устата му се разхвърчаха слюнки. _Бабо_ и мама седяха като истукани. Стиснах ръката на Бекет още по-силно и тихо се молех за брат си. На сцената се появи професор Кунели с чаша вода. Джорджо я изпи, върна му я и пак се прокашля. Погледна към публиката и за моя изненада видях бегла усмивка на лицето му. Преглътна, кимна на пианиста и отвори уста. Този път гласът му не се пропука, нямаше го нервното прокашляне — една след друга излизаха само красиви, плътни ноти и изпълниха студиото, докато въздухът в него не започна да пулсира.
	Изпълнението му приключи, аплодисментите стихнаха и Бекет ми показа дланта си, където се виждаше линия от малки зачервени полумесеци.
	— От ноктите ми ли е това? — запитах ужасена.
	Той се засмя и си показа ръката на _бабо_. Чух думата „стигмати“, докато двамата хихикаха като ученици.
	Вече спокойна, че изпълнението на Джорджо е било успешно, си преместих стола по-близо до Бекет. Беше твърде зает да се киска с _бабо_, за да забележи, затова седях тихо и се наслаждавах на топлината и стегнатите мускули на бедрото му, плътно до моето. Имаше нещо успокоително, утешително в тази физическа близост. Тогава, странно защо, в главата ми изплуваха думите на бащата на Китън. Само омъжените жени са истински свободни. Зачудих се дали е имал предвид… че любовта е строителното скеле на живота. Дали _бабо_ щеше да напише шедьоврите си без мама? Но ако такъв е бил смисълът, защо татко й не беше казал, че „само женените хора са наистина свободни“?
	Джорджо дойде при нас и сложи край на размишленията ми. След доста потупвания по гърба от _бабо_ и прегръдки от мама, тя го попита защо се е усмихнал на публиката, след като изпи чашата вода.
	— Лучия ми каза да си представя хората в публиката голи. — Той се усмихна широко, докато си търсеше цигарите. — Така и направих. Ако това не беше помогнало, не знам какво би успяло.
	— Къде ще вечеряме довечера, Джим? — попита мама, която вървеше пред нас на излизане от студиото на професор Кунели и оттам към булеварда.
	— Във „Фуке“. — _Бабо_ се обърна и вдигна високо бастуна си по посока на „Шанз-Елизе“, после го остави да изсвисти във въздуха като самурайски меч. — За тържествено продължение на Джорджовото изпълнение.
	— Какво ще кажете за „заключение“, господин Джойс? — предложи Бекет.
	— Хм, технически погледнато, „изложение“ май е по-точно казано. — _Бабо_ се завъртя към Бекет и го тупна по рамото с подобната си на щипка ръка. — Бекет, разбираш ме така съвършено добре, че започвам да се чудя дали в ход не е някакво злокобно заклинание.
	— Чие деяние би могло да бъде това, сър? — запита Бекет с престорено любопитство.
	— Мигар е прегрешила? — _Бабо_ се смееше с непресторена радост и осъзнах как и аз съм започнала да се смея, без да имам ни най-малка представа за какво си говорят.
	— Боже господи, кога ще престанете с тези дивотии? — Мама хвана _бабо_ под ръка и се усмихна, макар да беше забелила очи.
	Покрай нас, в черните води на Сена, които помръдваха и леко се вълнуваха от вечерния вятър, се отразяваха светлините от шлепове и рибарски лодки. Бледи късове мъгла се носеха над реката, а на отсрещния бряг, скрили глави в пухестите си тела, седяха двойка патици. Мислех си за моя танц като русалка — как ще удрям и махам с опашка. Може би е прекалено динамично. Може би трябва да се движа повече като мъглата. Да се спускам и да се нося като нея.
	— Хипнотизиращо, нали? — Бекет беше до рамото ми и следеше погледа ми.
	Да, помислих си. Точно такъв исках да бъде танцът ми. Хипнотизиращ.

	* * *

	Китън се втурна в студиото по танци със смях, дишаше тежко и размахваше пред мен лист хартия. Конкурсът и зала „Бюлие“ беше след няколко дни, затова репетирах денонощно.
	— Лучия, това е окончателният списък на журито!
	Не помръднах — стоях закована на място и мълчах.
	— Шарл дьо Сен-Сир _и_ Емил Вийермоз!
	И двамата бяха многоуважавани танцови критици. Усетих как през тялото ми пробягва тръпка на вълнение.
	— Само изчакай да чуеш останалите. — Китън направи драматична пауза, а после изброи имената на някои от най-известните хора на изкуството в Париж. — Удей Шанкар, Мари Кумер, Дженил Аник, музикантът Тристан Клингсор. Има още един. — Тя застана като статуя и отвори широко очи.
	— Кой?
	— Мадика! В журито е и Мадика.
	Почувствах как краката ми отмаляват, все едно са се превърнали в панделки. Свлякох се на пода и се подпрях на ръце за опора. Сърцето ми биеше на пресекулки — от нерви, напрежение и страх.
	— Мадика — повторих шепнешком. Виждах я как ме гледа от стената в спалнята. От едната й страна беше Анна Павлова, а от другата — Айседора Дънкан. — Тя олицетворява всичко, което искам да бъда. Не мога да повярвам, че ще ме гледа как танцувам. Чувала си как е започнала с класически балет, но после се е отказала, за да се занимава с модерни танци, нали?
	— Да-а, знам всичко за Мадика — отвърна нетърпеливо Китън. — Това е твоят шанс, Лучия!
	Поклатих умислено глава.
	— Не съм достатъчно добра, Китън. Ами ако не се справя? Ако изобщо не хареса танца ми? Или костюма ми? Или нищо?
	— Ще те хареса, мила. — Китън стисна ръката ми. — Ти си най-добрата. Просто танцувай за Мадика. Забрави за публиката, забрави за всичко, просто танцувай за нея.
	— Сам ще дойде. Както и много от приятелите на _бабо_. Стела Стайн — също. Не искам да ги разочаровам. — Започнаха да ме обливат вълни на безпокойство. — О, Китън, нямах представа, че членовете на журито ще са толкова прочути. — Изведнъж ме хвана страх и отпуснах глава в дланите си.
	Китън коленичи до мен и обви раменете ми с ръка.
	— Ти си една от най-добрите непрофесионални танцьорки в Париж. Ще се справиш. Помниш ли какво писаха във вестника за теб? Помниш ли какво каза на баща си миналата година? Помниш ли как му заяви, че твоето име ще излезе на първа страница преди неговото? Е, това е защото си невероятна танцьорка и невероятна хореографка. Ще ти бъде ли от полза, ако видя „тайния“ ти танц? Не е нужно никой да разбира. Каква музика си избрала?
	— Да. Ще се почувствам по-добре, докато танцувам. Плочата е ей там.
	Китън се запъти към грамофона, а аз приклекнах на пода, затворих очи и се извих за начална позиция. Четири дълги вдишвания. Кислородът минава през тялото ми като морска вода. Крайниците и дишането ми влизат в синхрон. Водата ме заобикаля и започва да се надига. Под встъпителните тактове на „Блуждаещи огньове“* отново се превръщам в кралица на морското подземно кралство, в дух на океана, в императрица на соленото зелено море.
	[* Оригиналното заглавие е „Feux Follets“ — трансцендентален етюд №5 в си бемол мажор от Ференц Лист. — Б.пр.]
	Пет минути по-късно Китън ръкопляскаше шумно и викаше: „Encore! Бис!“.

	* * *

	Зала „Бюлие“ имаше висок таван и приличаше на пещера. Лъчи ярка, гореща светлина падаха директно върху обсипаното ми с пайети тяло, докато лежах свита на сцената и слушах как хората в публиката си говорят и се смеят зад тежките кадифени завеси. Вече бях танцувала два пъти. И всеки път обявяваха името ми сред тези на победителите. Докато приемах наградата си и правех реверанс пред публиката, чувах окуражителните викове на _бабо_ да се издигат над залата и виждах мосю Борлен да маха с ръкавици от ложата, където седеше с любовника си — мосю Дьо Маре. Все още не бях усетила обичайното сияние, което идва с успеха, защото знаех, че най-трудната част от конкурса предстои.
	Само шест бяхме останали да се състезаваме в последния и най-тежък кръг. Часове наред бях репетирала този танц. „Танцът на русалката.“ Бяха го виждали само Китън и мосю Борлен. Китън, естествено, прекали с похвалите. А мосю Борлен си захапа края на ветрилото и каза:
	— Много амбициозно, госпожице Джойс. Много новаторско и много смело.
	Думите му ме накараха да се замисля дали не съм стигнала твърде далеч.
	Лежах на пода и си представях, че съм русалка. Виждах опашката ми да се извива зад мен, усещах я как се движи твърда и месеста през вълните. Представях си как океанът реши люспите ми с премляскващ, сърбащ звук, как солта се събира в песъчливата ми коса, как мидите под ръцете ми хруптят и хрущят. Дишах възможно най-бавно и равномерно. Изключих от ума си мисълта за публиката, журито и конкуренцията. Вече не бях Лучия — дъщеря, сестра, момиче за поръчки. Бях русалка, изплувала от обветрената морска шир.
	Оркестърът засвири, а завесите се отдръпнаха с меко прошумоляване. Изправих се бавно и започнах да скачам и извивам тяло като дъга с отметната назад глава, докато ръцете ми разрязваха въздуха като ножици.
	Сценичните светлини бяха толкова ярки, че когато погледнах към публиката, видях само тъмнина. Черен океан, който ме очакваше. Музиката се усилваше и изпълваше залата, а аз се въртях на сцената с повдигната брадичка, извит гръб и разперени пръсти. Бях летяща риба, която се спуска и после се гмурка, преди да се извие и завърти във въздуха. Бях русалка, която се мята и потапя във водата. Бях наполовина морска птица, наполовина змиорка — скачах по сцената със сведена глава, а ръцете ми пърхаха и се вълнуваха.
	Музиката спря с грохот. Свлякох се на пода, за да завърша в същата поза, в която бях започнала, и изведнъж се почувствах напрегната и нервна. Дали публиката бе харесала танца ми? Дали журито щеше да оцени гимнастическите елементи? А трудността на стъпките? И сложния вариращ ритъм? Чаках финалния акорд и когато музиката стихна, в залата избухна шум от пляскащи ръце и тропащи крака и всичките ми тревоги изчезнаха. Лежах на сцената, а сърцето ми пулсираше в ушите, докато чаках аплодисментите да спрат. Но те продължаваха. Цели две минути (_бабо_ беше засякъл с джобния си часовник) публиката аплодираше, викаше и тропаше с токовете на обувките си по дървения под. Перките от гълъбови пера се забиваха в кожата ми, но едва ги усещах — толкова мощна еуфория преминаваше през мен. Китън ме извика иззад кулисите. Тръгнах с несигурни стъпки през сцената и се свлякох в ръцете й.
	— Скъпа, беше поразителна! — извика. — Поразителна!

	* * *

	В душната гримьорна зад кулисите тегнеше напрежение. Шест от нас бяха стигнали до финала: норвежка, гъркиня, три френски танцьорки и аз. Разменихме колебливи усмивки и започнахме да си оправяме костюмите, косите и дребните вещи, с които бяха засипани тоалетките. Норвежката изпъна мускули, никой да не пропусне да я види, а в това време гъркинята си смучеше крайчеца на плитката. Всички мълчаха. Чувахме как публиката подвиква на журито да побърза. Виковете и тропането ставаха все по-силни. Гъркинята вече не смучеше, а направо дъвчеше плитката си. Извадих от чантата си един карамел и й го предложих, но тя посочи стомаха си и махна с ръка. Оркестърът започна да се разсвирва, сякаш се приготвяше за следващия концерт. Спогледахме се нервно. Какво се случваше? Защо журито се бавеше така?
	Най-накрая чухме мелодия от Бетовен. Публиката се умълча, а ние нетърпеливо потропвахме с крака, надявайки се журито вече да обяви решението си. Колкото повече чакахме, толкова повече копнеех да спечеля. За първи път се чувствах така погълната от амбиция и силата на този стремеж ме сепна и обърка. Най-много от всичко исках Мадика да ме похвали. Но имаше и още нещо. Какво беше? Признание? Одобрение? В този инфарктен момент осъзнах какво искам. Исках да спечеля, за да танцувам завинаги. И _бабо_ никога да не спомене отново подвързването на книги. За да знае господин Бекет, че мястото ми е на сцената. И мама да не ме нарече пак уличница или курва.
	Фанфари разрязаха въздуха. Прокарахме пръсти през косите си, избърсахме потта от лицата си и пригладихме гънките на костюмите си. Гъркинята си запуши ушите с ръце и каза, че не е в състояние да понесе мисълта да излезе от гримьорната. Хванах я за лакътя и я поведох към кулисите, където ни бяха казали да стоим, докато чакаме журито да оповести решението си.
	Журито седеше в заплашителна редица в края на сцената. Различих Мадика — с високо вдигната коса и златни халки на ушите. Дори начинът, по който бе наклонила шия, беше грациозен.
	Председателят на журито се изправи. Публиката така се смълча, че чувах как гъркинята дъвче плитката си. Размести разни листове пред себе си, прокашля се важно и започна с обявяването на победителите. Тялото ми се скова, все едно щях да вървя по много тънък лед.
	— Дами и господа, беше ни изключително трудно, почти невъзможно да отсъдим! Но все пак взехме решение. — Направи пауза и огледа публиката. — На трето място: Агата Янулис от Атина.
	Сърцето ми подскочи. Дали ще бъда първа? Ръкопляскаха ми повече, отколкото на Агата. Ръкопляскаха ми повече, отколкото на всички останали. Издърпах плитката й от устата и я прегърнах под сдържаните аплодисменти на публиката.
	— На второ място… — Председателят замълча и погледна в листовете, сякаш беше забравил чие име следва да обяви. Усещах как въздухът се изплъзва от дробовете ми. Тълпата отново започваше да става неспокойна, а някои зрители вече махаха с програми на журито. — На второ място — повтори — е Лучия Джойс от Париж.
	Сърцето ми се сви. Второто място означаваше, че няма да чуя похвала от Мадика. Второто място означаваше, че не съм достатъчно добра. Означаваше също, че съм предала мосю Борлен. И _бабо_. Ами господин Бекет? Усетих смазващо разочарование. Учителят ми по танци се оказа прав. Хореографията беше твърде амбициозна, прекалено смела за скучен човек като мен. Агата подскачаше нагоре-надолу и се опитваше да ме прегърне през врата. Чух председателя да обявява победителката, но не и името й. Една от французойките изскочи на сцената, а разкошната й коса ми влезе в очите, когато минаваше покрай мен.
	Докато правеше реверанс пред публиката, председателят отново обяви името й — госпожица Жанин Солан. Чаках да чуя как публиката избухва в аплодисменти, как хората започват да хвърлят на сцената цветя и програми. Уви, нищо такова не се случваше, Жанин тъкмо щеше да направи реверанс за втори път, когато нещо я спря. Обърна се объркана към журито. Наострих уши. Чувах името си. Кой ме викаше? Погледнах смутено към Агата. Тя се усмихна и посочи публиката. Протегнах врат и надникнах и тъмнината. Публиката беше станала на крака, викаше и апострофираше. Моето име. Скандираха моето име. Какво друго казваха? Напрегнах се, за да ги чуя. Тогава разбрах:
	— Lucia! LʼIrlandaise! Un peu de justice, Messieurs!*
	[* Лучия! Ирландката! Проявете малко справедливост, господа! (фр.). — Б.пр.]
	Агата ме избута на сцената. Преди да осъзная какво се случва, отново се озовах под ярките светлини — объркана и опиянена. Жанин се беше оттеглила към кулоарите от другата страна на сцената, а членовете на журито стояха прави зад дългата маса, повдигаха рамене и жестикулираха.
	Опашката ми пречеше да направя реверанс — вместо това се поклоних ниско. Към мен полетяха чашки на лалета и нарциси. В публиката видях _бабо_ да маха с бастун и мосю Борлен — беше се навел опасно през ложата и ми пращаше въздушни целувки. Исках този момент да продължи завинаги.
	Едва по-късно във вестниците прочетох оценката на председателя на журито за мен: „Единствената участничка със заложби за професионална танцьорка… фина и примитивна едновременно… Забележителен талант!“.

	* * *

	В гримьорната беше горещо и тягостно. По пода лежаха намачкани костюми, а по столовете безразборно бяха метнати шалове и перуки. Започнахме да се преобличаме; миризмата на пот, крем за лице, кожени обувки за танци и неизмити крака се засили. Танцьорките си сваляха грима, разресваха си косите, търсеха си дрехите. В стаята изведнъж настъпи тишина. Вдигнах очи и видях Мадика да си проправя път между захвърлените тук и там костюми. Всички бяха вперили поглед в нея, докато подминаваше Жанин Солан — победителката в Международния фестивал на танца, за да спре пред моята тоалетка. Беше облечена изцяло в черно, с изключение на висящите около кръста й няколко дълги, преплетени един в друг наниза перли, които завършваха с пискюл, направен от стотици миниатюрни перлички.
	— Истински триумф, госпожице Джойс. Трябваше вие да спечелите, разбира се. Публиката го показа съвършено ясно. — Говореше английски с тежък акцент, без да се опитва да сниши глас. — В момента на мода са негърските танци, а ние всички сме виновни, че си падаме по модата, не е ли така?
	— Б-благодаря ви — отвърнах, заеквайки от вълнение в присъствието на моя идол и кумир.
	— Може би в танца ви имаше една идея повече акробатичност. Но в техническо отношение беше безгрешен. И вие като мен, предполагам, сте започнали първо с класически балет, нали? — Тъмните й очи ме преценяваха, оглеждаха стъпалата, краката, ръцете и гърдите ми.
	— Не, мадам. Започнах да танцувам в Институт „Жак Далкроз“, а после се обучавах при Реймънд Дънкан. — Гласът ми замря, щом видях светлината в погледа на Мадика да угасва.
	— О, при него! — възкликна надменно. — Сестра му Айседора беше истинският гений, естествено. Е, сигурно и той е допринесъл с нещо към ритмичните танци. Къде другаде сте танцували?
	— В момента ходя на уроци при мосю Борлен и при Елизабет Дънкан, мадам. Посещавам също семинарите на Маргарет Морис. — Зачудих се дали да не й кажа за танцовата трупа, но Мадика отново заговори.
	— Имате вроден талант. Може би дори гений. Догодина задължително трябва отново да се запишете за участие във Фестивала на танца. — Поколеба се и опипа перлите си. — Аз ще ви обучавам. Признавам, изненадана съм, че не сте учили класически балет. По принцип се счита за полезно. Нека видя лявото ви стъпало. — Смаях се, когато коленичи, завъртя стъпалото ми и огледа извивката му.
	После се изправи и закима енергично.
	— Понякога модернистите забравят какво дължим на балета. Самата аз бягам от традицията, но не мога да отрека ползите й при изграждането на стабилна физическа основа. Не се тревожете. Ако работите с мен, вие ще спечелите конкурса следващата година. Уведомете ме какво решение сте взели. — Мушна визитната си картичка в ръката ми и си замина, а аз останах да гледам след нея с отворена уста.

	* * *

	_Бабо_ не беше на себе си от вълнение — и яд. Заведе ни на тържествена вечеря в „Клозри де Лила“ срещу зала „Бюлие“. Мама я нямаше. Час преди изпълнението ми се бе оплакала от болки в корема и отиде да си легне. _Бабо_ обясни, че се „възстановява след неотдавнашната си нервна криза“. Имаше предвид дебюта на Джорджо, предизвикал прекомерно нервно напрежение на площад „Робиак“, което доста бе изтощило мама. Първоначално се засегнах, но после запитах дали това, че не дойде — отсъствието на обвинителния й поглед сред публиката — не се отрази добре върху начина ми на танцуване.
	Ето ни, осем души, насядали около маса, огъваща се под плата с празни стридени черупки и оглозгани пилешки кости. Пиехме чаша след чаша шампанско, докато _бабо_ критикуваше решението на журито и повтаряше скандиранията на публиката, с които беше апострофирала съдиите. Всеки път щом кажеше „Nous reclamons lʼIrlandaise! Искаме ирландката!“, започваше да се киска. Понеже мама я нямаше да следи със зоркото си око бутилките, _бабо_ пиеше бързо и гълташе шампанското все едно е вода.
	Думите на Мадика ме проследиха от гримьорната до ресторанта, където повторих на Бекет какво ми бе казала. И той се беше надул от гордост и задоволство заради мен — също като _бабо_. Смущаваше ме нещо, което бе споменала Мадика. Светкавичното оглеждане на стъпалото ме бе разстроило. Въпреки ласкавите й думи усещах остатъчен кисел вкус, който хвърляше тънка сянка върху иначе триумфалната ми вечер.
	— Трябваше да спечелиш — повтори за десети път Бекет. — Беше великолепна. Всички смятаха така.
	— Благодаря ти, Сам! — Лицето ми сияеше, а устата започваше да ме боли от толкова много усмивки.
	— Беше изключителна! Е, ще ходиш ли на уроци при адската жена?
	— Името й е Мадика. И ми е идол. — Пернах шеговито Бекет по ръката. — Естествено! Тя е невероятна танцьорка.
	— Налага ли се да напуснеш Париж? — Усмивката ми посърна. Не ми беше хрумвала възможността да замина, за да се подготвям при Мадика. Как щях да напусна Париж точно сега? Как щях да оставя Бекет?
	— Тя е унгарка, нали? — Бекет се пресегна към чашата с шампанско и ръката му леко закачи моята. През тялото ми премина някакъв заряд и неволно я отдръпнах, сякаш нещо ме беше ужилило. Той ме погледна косо; запитах се колко ли шампанско е изпил вече. Рядко беше така разговорлив.
	— Да, унгарка е, но работи тук. Париж е световният център на танца. В момента изковаваме напълно нова философия на движението, на ритъма. И искам да съм част от това. — Думите, с целия им плам и страст, просто се изляха от устата ми — звучах точно като някой от апостолите на _бабо_. — Нали така? — извиках към Китън, която беше потънала в приказки със Стела в другия край на масата.
	— Ние, ирландките, можем всичко! — провикна се Стела и размаха над главата си перушинената си боа.
	— Vive lʼIrlandaise! Да живее ирландката! — Китън ми намигна с високо вдигната чаша.
	— La plus belle Irlandaise.* — Бекет ме погледна над ръба на чашата си. Приближих се по-близо до него, усещах крака му до моя, бедрото му, ръката му. Тази вечер не беше говорил с почти никого, освен с мен и с _бабо_. Всъщност през цялото време не беше отлепил поглед от мен. _Бабо_ обаче започна да ме подръпва за ръкава и да ми сочи часовника си.
	[* Най-красивата ирландка (фр.). — Б.пр.]
	— Майка ти, м-многоуважаемата и величествена госпожа Джойс, е сама вкъщи и ни чака, за да научи новините — изрече с натежал от пиене глас. Изправи се и бутна стола си назад. Бекет направи същото.
	— Да беше дошла с нас — отвърнах с раздразнение.
	— Все още се възстановява — укорително възрази _бабо_ и меко се оригна. Отказвах да се чувствам ядосана или огорчена. Това беше _моята_ вечер, така че се обърнах към Бекет и за миг очите ни се срещнаха.
	Докато _бабо_ се отправяше към вратата и безразборно тикаше монети на келнерите, Бекет се протегна и ме хвана за ръка. Наклоних се към него, зашеметена от шампанското. Удряхме се в столовете и ръбовете на масите, покрай нас се бутаха клиенти и сервитьори. Чувах как хората си поръчват още вино, искат сметката, казват си довиждане и au revoir, как столовете и масите стържат по пода, как празните бутилки дрънчат, когато ги отнасят; чувах и тъжния глас на далечен акордеон.
	Бекет обхвана лицето ми и доближи уста до моята. Още в същия миг обаче се отдръпна — кашляше, мигаше и жестикулираше.
	— Да, _бабо_ ни чака — опитах се да го успокоя. — Няма да види нищо. Говори си със сервитьорите, пък и е наполовина сляп. Протегнах се към Бекет и тъкмо щях да го придърпам отново към себе си, когато през носещата се около нас глъчка до мен достигнаха думите му:
	— Зад теб — каза със стържещ глас той, сочейки някого над рамото ми. — Този мъж иска да говори с теб.
	Обърнах се към масата с гостите на _бабо_, които все още пиеха и се смееха. Там стоеше Емил Фернандез и ме наблюдаваше.
	— Извини ме, Лучия, само исках да ти поднеса поздравленията си. — Той бързо прокара език по горната си устна. — Никога не съм виждал някой да танцува толкова прекрасно. — Вдигна шапка към мен, а после се завъртя рязко към вратата. Проследих с поглед как се промъква между масите, как минава покрай _бабо_ и изчезва в нощта.
	— Съжалявам. — Бекет си гледаше неловко в обувките. — Искаше ли да останете насаме?
	— Просто стар приятел. — Взех си ръкавиците от масата и започнах да ги надявам. Въодушевлението ми отпреди малко се примеси с вина. Горкият Емил! Колко тъжен изглеждаше само! Зачудих се дали да не дръпна Бекет към себе си или пък да се отпусна на гърдите му. Но моментът си беше отишъл. _Бабо_ ни махаше от вратата с бастуна си, а пред очите ми непрекъснато изплуваше печалното лице на Емил.
	Когато стигнахме входната врата, Бекет нежно докосна ръката ми.
	— Очаквам с нетърпение урока по танци. Довиждане, танцуваща русалко!
	При което отново потънах; потънах безвъзвратно.

	* * *

	На следващата сутрин се събудих късно, а главата ми беше замаяна от снощното шампанско. Почти веднага чух пак шума от аплодисментите и скандиранията на публиката и се усмихнах, докато се протягах под одеялото. Спомних си разговора с Бекет по време на вечерята, как се докосват ръцете ни, как възхитеният му поглед поглъща цялото ми тяло, опита му да ме целуне, думите му на раздяла — нежни, съкровени. Спомних си и какво ми бе казала Мадика, предложението й да се подготвям при нея за следващия Международен фестивал на танца. Сетих се как ме попита дали имам класическа подготовка — въпросът й беше малък черен облак насред лазурния летен небосклон.
	Няколко минути по-късно облакът изчезна и бъдещето ми изведнъж се проясни. Разбира се! Защо не се бях сетила досега? Мадика не каза ли, че съм като сграда с разклатени основи? Е, добре, не съвсем. Но несъмнено това имаше предвид. Основите не си бяха на мястото. А без основи ще съм нищо. Все едно дърво без корен, брулено от вятъра.
	Представях си този образ и си припомних наскоро сънуван сън. Самотно кестеново дърво се издига под неспокойното небе. Клоните му висят във въздуха, а чворестите му корени са плъзнали покрай изоставен безименен гроб. Вкопчих се в спомена за този сън. Дали не беше поличба? Знак, че ми трябват по-дълбоки корени? Не бях обърнала внимание на този сън. Приличаше повече на нищожна отломка от сън. Толкова крехък и непонятен, и без живите и ярки цветове, с които свързвах пророческите си сънища. Сега разбирах, че това парченце сън ми казва нещо. Навярно без дълбоко вкопани корени щях да загина? Дали? Този мрачен образ вещаеше ли, че духът ми ще се пречупи, ако нямам основата на класическия балет?
	Скочих от леглото, облякох си набързо туниката за танци, прокарах четката през косата си и профучах през апартамента, а после надолу по петте стълбищни площадки, и изхвърчах на площад „Робиак“, а оттам тръгнах по улица „Грьонел“. Минах покрай портиерите, които, коленичили, жулеха праговете пред входните врати, покрай месарите и хлебарите, спускащи сенниците над магазините си, покрай дебелия продавач на риба, помъкнал хлъзгави змиорки от дървени щайги, покрай сервитьорите с бели престилки, които нареждаха редици със столове на тротоара, покрай вмирисания на мухъл магазин, откъдето си бях купила първите обувки за танци. Пробягах целия път до Сена. Звъняха колоездачи, бибиткаха клаксони, автомобили отбиваха рязко, полицай с наметало наду свирка, във въздуха се вдигна ято гълъби. А аз продължавах да тичам. Покрай брега на Сена, покрай букинистите, които си подреждаха щандовете, покрай количките с цветя, където въздухът тежеше от аромата на зюмбюли, покрай кафезите с птици, в които затворените папагали пляскаха с криле и кряскаха.
	Тичах, докато не стигнах улица „Севр“. Спрях, пригладих си роклята и изтрих потта от лицето си. Знаех къде е академията и въпреки че часовете тук не започваха толкова рано, бях чувала достатъчно за Мадам Егорова — щеше да бъде там в очакване на учениците си, ще подрежда студиото и ще почиства тук-там огледалата с носната си кърпичка. Отворих вратата и изкачих стъпалата до последния етаж, където се намираше студиото й. Ето я! Най-добрата балетна школа в цяла Франция. А ето я и нея, Мадам Егорова стоеше пред едно огледало и си прибираше косата на кок.

	* * *

	— Какво ще правиш? — Китън едва успяваше да прикрие скептицизма си.
	— Ще ходя на балет — повторих и побутнах към нея чаша чай.
	— Значи няма да се подготвяш при Мадика, така ли?
	— Не. Първо трябва да усвоя основните принципи. Мадика ми помогна да го проумея. — Всичко ми изглеждаше толкова ясно, затова не разбирах как така Китън не схваща какво й казвам.
	— Зелда Фицджералд прави същото. Невъзможно е да не си чула какво говорят хората за нея. Не си ли вече прекалено стара? — Китън пусна бучка захар в чая и го разбърка, докато ме наблюдаваше изпод мигли.
	— Не съм прекалено стара. Много по-млада съм от госпожа Фицджералд. Мадам Егорова е танцувала с „Руският балет“, с Дягилев и Нижински. Знае какво прави.
	— Ясно ми е. — В гласа на Китън се долавяше нотка язвителност. — _Тя_ знае какво прави, а ти? Всички говорят за таланта ти да танцуваш, но имат предвид ритмичните танци, модерните танци. Съвсем различно е. — Устните на Китън се разтеглиха в тънка линия, а после поклати глава, все едно съм идиот.
	Обясних й, че съм като великолепна сграда без основи и през прозореца посочих Айфеловата кула, за да онагледя думите си.
	— Глупости! — Китън тръсна глава. — Представяш ли си колко ужасяващо много ще те кара да работиш? Ще очаква от теб да се упражняваш часове наред!
	Изненадах се от бурната реакция на Китън. Разбъркваше си чая и не спираше да стърже с лъжичката по дъното на чашата, сякаш там щеше да открие потвърждение на аргументите си.
	— Какво мислят родителите ти?
	— О, това не ги интересува. В момента ги вълнуват съвсем други неща. _Бабо_ чака да излезе новата му книга с есета, а мама му организира голямо пътуване и междувременно се грижи за Джорджо като за писано яйце. Май са доволни, задето няма да им се пречкам. Както и да е — вече всичко е решено. Казах на Мадика, че тази година няма да ходя при нея. Тя също намира идеята за добра. Предложи да започна при нея, след като изкарам една година в класическия балет.
	— Да не те е осенило някое от твоите прозрения ала Касандра? Затова ли си толкова убедена, че това е правилната посока?
	— Не — продължих да си играя с гердана. Не исках да разказвам на Китън странния сън с дървото и гроба, докато е в такова враждебно настроение. Сигурно щеше да го изтълкува по съвсем различен начин. И дори да го схване като знак за неизбежната ми смърт, ако започна да се занимавам с балет.
	— Е, добре, но според мен правиш грешка. Съжалявам, просто така смятам. — Китън си извади лъжичката от чая и внимателно я постави в чинийката. След няколко минути напрегнато мълчание додаде: — И все пак — аз съм ти приятелка и ще те подкрепя, каквото и да решиш. А трупата — ще продължиш ли да танцуваш с нас?
	— Да, при възможност, но не обещавам. Мадам Егорова се изрази пределно ясно какво очаква от мен. — Гласът ми заглъхна, докато си припомнях срещата с Мадам — тъмните й искрящи очи, напомнящи шлифовани камъчета, косата й, опъната толкова стегнато назад, че виждах как линията, очертаваща скалпа й, се е разтеглила. Мадам бе настояла за „не по-малко от шест часа всеки ден в нейното студио“. Не се стреснах. Танцувах от шест години, често часове наред всеки божи ден. Докато очите й проблясваха, Мадам говореше за „необходимостта тялото да бъде подчинено“; натърти на потребността да се приготвя „да натоваря тялото си отвъд границата на физическите му възможности“. Спомена думата „дисциплина“ поне пет пъти. Реших да не разказвам всичко на Китън.
	— Успя ли да видиш Зелда Фицджералд, докато беше там? — поинтересува се Китън. — Познаваш ли я? — Госпожа Фицджералд беше добре известна заради американския си чар и бурния брак с някакъв американски писател. В живота й неизменно се случваше нещо, даващо повод да я одумват, а Китън, нейна сънародничка, винаги знаеше най-новите клюки.
	— Мадам спомена, че госпожа Фицджералд се обучава в нейната школа. — Поколебах се как да продължа, докато се опитвах да се сетя какво знам за семейство Фицджералд. — Родителите ми май бяха вечеряли веднъж с тях. Да, господин Фицджералд искал да се хвърли през прозореца. Изглежда, са леко откачени. Така ли е наистина? Не съм чела нито една негова книга — нямам време за четене! Имам време само да танцувам. Както и да е. Тя е доста по-възрастна от мен, но Мадам явно не го намира за проблем. — Отпих дълга глътка чай и се приготвих Китън отново да почне да ме укорява.
	— Танцувала по осем часа на ден и напълно се е вманиачила. По думите на мама била невероятно добра балерина като дете, едно време в Алабама. — Китън ме погледна многозначително. — Ходила ли си някога на уроци по балет?
	— Не съм, знаеш го — отвърнах. — Нали току-що каза, че ще ме подкрепиш във всичко?
	— Просто за мен си повече гимнастичка, повече акробатка. Съжалявам, мила. — Китън ме придърпа към себе си и ме прегърна. — Със сигурност ще бъдеш блестяща, с каквото и да се захванеш. Но аз не съм смела като теб, не съм толкова авантюристична. — Въздъхна и добави: — И докато сме на темата — какво се случва с твоята любовна авантюра?
	— О, Китън! — сграбчих ръката й. — Именно Бекет ми вдъхна увереност да се захвана с това.
	— Иска да станеш балерина, така ли? — Веждите на Китън подскочиха чак до бретона й.
	— Не, глупаче! Любовта ми към него и неговата любов към мен. Имам усещането, че ще се справя с всичко. Мисълта, че ме подкрепя, че някой наистина го е грижа за мен. Не знам как да го обясня. Трябва да се влюбиш, Китън. — Притиснах ръцете й и ми се прииска да се изразя по-ясно, да опиша как перспективата за неизбежното освобождение ме движи напред, дава ми импулс, вдъхва ми кураж и смелост.
	— Такава късметлийка си. — Китън тъжно извърна поглед към прозореца в гостната. — Баща ти е световноизвестен писател, в теб е влюбен висок, привлекателен мъж, а сега Мадика иска да те превърне в прочута танцьорка.
	— Не всичко е така чудесно. — Замълчах и преглътнах. — Джорджо се е хванал с омъжена жена, достатъчно стара да му бъде майка. Никой не знае. Но реших да споделя с теб. Много съжалявам, Китън.
	— Ясно ми беше, че не се интересува от мен. Момичетата ги усещат тези неща. — Тя ми стисна ръката. — Но вие сте си все така близки, нали?
	— Всъщност не. — Прехапах си устната. — Май още не ми е простил, задето не се омъжих за Емил. А не харесвам жената, с която има връзка. — Сниших глас: — Опита се да примами _бабо_, докато работеше за него. Тук, под носа на мама.
	— Баща ти никога не би направил подобно нещо. Не може да живее без майка ти. Как изглежда новата изгора на Джорджо?
	— Стара. Лицето й прилича на печена ябълка. Но е богата — много, много богата. Баща й направил милиони, продавайки тенджери и тигани в Америка, а сега тя ги харчи за Джорджо. Мама ще бъде съсипана. — Поклатих отчаяно глава. — Ненавижда разведените жени, а и винаги е била луда по Джорджо.
	— Е, не се тревожи за мен. Неколцина мъже искат да излезем на среща. — Китън се изправи, изтупа си полата и добави: — За теб се тревожа. Не ми се ще рано-рано да се вкараш в гроба с тия танци, както се изразява майка ми.
	— Вече съм го решила. — Повдигнах се на пръсти и направих пирует с разперени ръце. — Искам стабилни основи.


>>	10
>>	Юни 1929 г.

	_Париж_
	Автобусът беше погълнат от глъчка и цигарен дим. Който не смучеше цигара, дърдореше. Слънцето се спускаше през прозорците и засилваше предусещането за нещо вълнуващо.
	— Мадам Егорова ще бъде бясна, ако не се появя за часа си — изсъсках на мама. Седеше до мен, оглеждаше си ноктите и се оплакваше от липсата на въздух в автобуса. — Не бива да съм тук. Трябва да танцувам. — Млъкнах и се заслушах в разговора, който се водеше на местата зад мен. Бекет все още не беше казал нищо. Чувах само безспирното бърборене на господин Макгрийви.
	— Да, Лучия, случвало се е и преди. Днес е големият ден на Джим и той иска да бъде със семейството си. Ден почивка от танците няма да ти навреди. — Мама извърна глава и се загледа през прозореца.
	— Танцьорите не си вземат почивни дни. Как не разбираш! — Скръцнах гневно със зъби. — Къде точно отиваме? Там ще мога ли да се упражнявам?
	— Както знаеш, Лучия, идеята е на госпожица Бийч. Затова спри да ме обвиняваш. Баща ти спомена, че е намерила подходящо място близо до Версай, където ще хапнем. Казва се хотел „Блум“ или хотел „Леополд“, или нещо такова. Един господ знае колко време й е трябвало, за да го намери. Истински късмет е, че е във Версай, а не някъде в Тимбукту.
	Да, добрата стара госпожица Бийч! Какво ли щяхме да правим без нея? Без книжарницата и библиотеката, и безкрайните заеми — и предаността й към _бабо_. Нейна беше идеята да отбележим издаването на „Одисей“ на френски и деня, когато се развива действието в романа. Беше се погрижила да осигури автобус и да разпрати поканите. Беше се уверила, че всички преводачи на „Одисей“ ще дойдат и че всички Подмазвачи на _бабо_ са поканени на нейния така наречен „Обяд «Одисей»“. За мое раздразнение това включваше и бъбривата госпожа Флайшман, която се подмазваше на другите последователи на _бабо_ в автобуса.
	Използвах, че мама седеше обърната към прозореца, и се завъртях да погледна какво прави Бекет. Поради прекалена ангажираност с часовете по балет почти не го бях виждала след конкурса по танци. Когато не танцувах, обмислях урока по чарлстон — избирах музиката, преценявах с какъв тон ще му давам напътствия, опитвах се да измисля как да изкарам мама и _бабо_ от вкъщи за цял следобед.
	Той си седеше, красив и мълчалив както обикновено, и пушеше, кимайки с глава, докато господин Макгрийви продължаваше да дрънка. Дали днес отново щеше да се опита да ме целуне? Щях ли да измисля начин да останем насаме? Далеч от зорките погледи на мама и _бабо_, далеч от любопитните очи на Подмазвачите, далеч от слухтящите Джорджо и госпожа Флайшман. Щом се налагаше да пропусна един урок с Мадам, трябваше поне причината да е основателна — напредък с Бекет.
	Имахме резервирана дълга маса в ресторанта на хотел „Леополд“. Бях твърдо решена да седна до Бекет, затова го оставих първи да си избере място. Започнах да си пробивам път с лакти покрай масата, докато го преследвах; изтиках господин Макгрийви настрана и бутнах госпожица Бийч толкова силно, че сламената шапка падна на лицето й. Уви, закъснях. Хелън Флайшман тихо се намъкваше на мястото до Бекет и сложи златистата си мънистена чанта на свободния стол до себе си. Оглеждаше се наоколо по онзи присъщ на богатите начин — надменно и с високо вдигната брадичка. Видях я как среща погледа на Джорджо. Помаха лекичко, при което диамантеният пръстен на ръката й проблесна на светлината. После извика с жест брат ми при себе си.
	Прекарах обяда заклещена между двама Подмазвачи на _бабо_. Повечето време си говореха през мен и ме включваха в разговора само когато се опитваха да отгатнат истинското заглавие на „Творба в процес на написване“. Както се очакваше, искаха да знаят дали имам представа какво е.
	— Не! — изкрещях.
	Няколко души вдигнаха очи от чиниите със супа. Мама ме стрелна предупредително с поглед. Стиснах лъжицата и си поех дълбоко въздух. Бях пожертвала един ден с Мадам Егорова, за да седя до майка ми в някакъв автобус, да ме игнорират двама застаряващи мъже, подобни на земноводни, и Хелън Флайшман да ме избута. Погледнех ли към мястото, което се предполагаше, че аз трябва да заема, виждах госпожа Флайшман да се усмихва превзето и да се цупи на Джорджо, или да се смее истерично на нещо, казано от Бекет. Бях изненадана, защото обикновено Бекет не говореше много. Дори _бабо_ го определяше като „човек на малкото думи“. Но в този ден явно не спираше да се шегува, ако се съди по неспирното кикотене на госпожа Флайшман. Трябваше да се добера до него. Да го спася от интригантските й прийоми, преди блясъкът на диамантите й да го заслепи.
	След обяда всички се подредихме за снимка. В средата, естествено, стоеше _бабо_, а зад него — госпожица Бийч. Приготвях се да застана зад мама, ала госпожа Флайшман се намъкна пред мен, облегна се тежко на един висок Подмазвач и ме закри почти напълно. Бях бясна, затова вдигнах ръка и дръпнах кичур коса, който се беше развил от кока й. Така се шокирах от собствената си дързост, че когато се обърна и видя изражението ми, не повярва да съм го направила аз. Вместо това каза:
	— Видя ли какво стана, Лучия? Някой ме дръпна за косата!
	— Възмутително! — съгласих се и погледнах многозначително към известния поет до мен. Фотографът започна да ни подвиква, нареждаше ни да не мърдаме и да гледаме в апарата. Огледах се неспокойно да видя Бекет, но го нямаше никъде.
	Най-накрая се отправихме към автобуса, за да ни закара обратно в Париж. Забелязах, че Бекет все още не се беше появил.
	— _Бабо_ — подръпнах го за сакото. — Бекет го няма. Не можем да тръгнем без него.
	_Бабо_ присви очи и огледа опашката от Подмазвачи до автобуса. Госпожа Флайшман беше най-отпред, а устните й бяха така опънати, че показваха лъщящите й розови венци и порцеланово белите й зъби. Джорджо стоеше отпуснат до нея и безучастно изпускаше кръгчета дим над главата й.
	— И господин Макгрийви го няма — отбеляза _бабо_. — Отивай и ги измъкни от бара. Кажи им, че ако не дойдат веднага, ще бъдат безславно изоставени.
	— От бара ли? — Погледнах го с недоумение.
	— Ще ги намериш в бара. — На лицето му се прокрадна красноречива усмивка. — Ирландци са, Лучия. Обичат да си сръбват.
	Барът на хотела беше празен. Сервитьорът предложи да проверя в кафенето зад ъгъла — онова, на площада, с покривките на червени и бели карета. Посочи ми накъде да тръгна, а аз се запътих бързо натам, чудейки се дали това няма да е последният ми шанс за страстна среща с Бекет. Вече усещах как сърцето ми бие по-бързо в очакване да го видя.
	Кафенето се оказа празно. Зад бара, в единия му край, собственикът, препасан с мръсна бяла престилка, наливаше бренди в тумбести стъклени чаши. Чух Бекет и господин Макгрийви, преди да ги видя. Пееха ирландска песен на висок глас и без да спазват такта. Завих покрай ъгъла на заведението (със странна Г-образна форма) и ей ги и двамата там — бяха се свлекли върху една маса и пееха с глави, забити в покривката. Пролази ме тръпка на разочарование.
	Бекет спря да пее и вдигна глава.
	— Кога ще потанцуваме, прекрасна Лучия? Лучия… Прекрасна Лучия!
	— Гарсон! _Où sont les cognacs?*_ — попита господин Макгрийви.
	[* Къде са ни коняците? (фр.). — Б.пр.]
	— Автобусът тръгва — обявих раздразнено. Никога не бях виждала Бекет пиян и не знаех какво да правя. Да, беше ми познато — едно време _бабо_ имаше навика да се прибира в различен час рано сутрин, залитайки пиян. Събуждах се от трясъка на мебелите, когато падаше върху някоя маса или стол. Чувах как металният връх на бастуна му шари по дървения под. И неизменните ирландски балади — винаги пееше ирландски балади. А майка ми пуфтеше, измъчена и раздразнена, докато го водеше към спалнята.
	— Идвате ли? — Стоях до масата, кръстосала ръце пред гърдите си, точно както правеше мама, когато _бабо_ се напиеше.
	— Не и докато не ме целунеш, прелестна Лучия. Не и преди да ми покажеш как се танцува чарлстон. Обеща ми. — Бекет отпусна глава върху масата, но бързо я вдигна, когато собственикът донесе двете чаши бренди.
	— Смяташ ли за разумно да продължаваш с брендито? — Моментът не беше подходящ, за да дам тласък на романтичните ни взаимоотношения. Очите му бяха изцъклени и разфокусирани, а тялото му — отпуснато и тромаво като парцалена кукла. Дали в крайна сметка мама не е права? Всички ирландци ли са пияници? Не, отказвах да повярвам, че е възможно Бекет да е като тях. Днешният ден беше изключение. Господин Макгрийви го бе подвел. Бекет не носеше на пиене. Не беше свикнал да пие.
	Господин Макгрийви вече си беше гаврътнал брендито и глухо си тананикаше. Бекет вдигна чашата към устата си и изсипа съдържанието й директно в гърлото си.
	— Хайде, Лучия, само една целувка… Само една малка целувчица. — Наклони се към мен. Изплаших се да не се строполи и да си разбие черепа, затова разтворих широко ръце и го оставих да падне в тях, доволна, че като танцьорка съм достатъчно силна. Усещах колко жилаво и мускулесто, но същевременно отпуснато е тялото му. Как обронва глава на гърдите ми. Как острите издатини на хълбоците му се забиват в корема ми, докато се подпира на мен. Бях чакала подобен момент толкова дълго, но вместо вълнение полагах единствено усилие да го задържа, за да не падне. Докато се опитвах да наместя тялото му на един стол, чух токовете на майка ми да тракат и как ме вика.
	— Милостиви Иисусе! Какво става тук? — Огледа се слисана. — Добре, господа. Време е за тръгване. — Мама зашлеви господин Макгрийви, а после хвана Бекет под мишниците и го повлече от кафенето към автобуса. — Все едни и същи проклети ирландци. Нека ти е за урок, Лучия. Ето какво им става на мъжете, допипат ли пиячка! А ирландците — те са най-долната твар от всички!
	Виждах как ни наблюдават през прозорците на автобуса, докато с майка ми, намръщени, влачехме Бекет. Господин Макгрийви се препъваше зад нас, бършеше нескопосано лицето си с носна кърпа и пееше. _Бабо_ и Джорджо се смееха и ни сочеха с пръст, но по лицата на останалите се четеше отвращение и възмущение. Госпожица Бийч изглеждаше подчертано раздразнена.
	Мама накара Бекет да седне до нея. Облегна се на прозореца със затворени очи, мърморейки нещо за урока по танци, който му бях обещала. От време на време гласът му прерастваше в хленч и го чувах да произнася името ми и думата „чарлстон“. Мама, скръстила здраво ръце пред гърдите си, гледаше гневно. Двайсет минути след като потеглихме, Бекет спря да мънка, отвори очи и започна да крещи на шофьора да спре автобуса.
	— Какво има сега, за бога?
	— Нуждата се обажда, госпожо Джойс! Спрете автобуса!
	Мама стана и олюлявайки се по пътеката, отиде до шофьора. Той само кимна и минута по-късно отби в малко селце. Бекет се опита да се изправи, но отново се катурна на мястото си. Мама поклати отчаяно глава, хвана го за китките и го издърпа да стане. Преведе го по пътеката и безцеремонно го избута от автобуса.
	— Прав ти път! — Каза го толкова силно, че неколцина Подмазвачи започнаха да се побутват и да се хилят глупаво.
	Докато тя се връщаше на мястото си, автобусът запали и се насочи към главния път. „Сигурно търси къде да обърне“, помислих си аз, преди да осъзная, че всъщност се движим към Париж и автобусът ускорява.
	— Спрете! — извиках. — Забравихме господин Бекет. Трябва да се върнем да го вземем.
	Напиването на Бекет ме беше разочаровало, но бях виждала достатъчно пиянства, за да знам, че няма да трае дълго. И _моят_ господин Бекет, _моята съдба_, ще се върне отново на себе си, щом въздействието на алкохола премине.
	— О, Лучия, млъкни! Става за смях и е най-добре да прави глупости там, където никой няма да го види. Честно казано, притеснявах се, че ще повърне върху новата ми рокля. — Мама говореше и приглаждаше небрежно гънките на роклята си.
	— Но… но той не знае къде се намира. Нищо чудно да няма пари. Не можем да го оставим просто така. Ами ако му се случи нещо?
	— О, спри да хленчиш, дете! — Мама забели очи чак до небето, докато се настаняваше удобно на мястото си. После сниши глас и добави: — Имай срам! Да кокетничиш с него, когато е пил толкова много.
	Устата ми се отвори и увисна във формата на скован кръг. В гърлото ми напираха отмъстителни думи. Но не се отрони нито звук. Чух приятелите на _бабо_ да се смеят и да пускат шеги по адрес на Бекет. Чух Силвия Бийч да казва на _бабо_ какъв късметлия е, че има за съпруга жена като мама. Чух как Подмазвачите се обзалагат колко време ще отнеме на Бекет да стигне до Париж. Чух шофьора на автобуса да си подсвирква. Но всичко това беше нищо в сравнение с думите на мама, които се въртяха безспирно в главата ми. Казаното ме накара да се чувствам омърсена, покварена. Стомахът ми се присвиваше парещо и мъчително. Нещо лошо ли бях направила?
	— Не се коси. — Гласът на мама вече звучеше тихо и успокоително. — Утре ще си е тук, ще видиш. Но трябва да спреш да се занасяш с него, това се опитвам да ти кажа. — Пресегна се и ми стисна ръката. Погледнах я изненадана от този нетипичен жест на привързаност. После подхвърли нещо, което дотогава не я бях чувала да казва. Дори сега, толкова години по-късно, се чудя дали не бях чула погрешно. — Станала си голяма красавица, Лучия. Малко се притеснявам — толкова приличаш на баща си. — Поцъка с език и добави: — Спри да се тормозиш за господин Бекет. Възрастен човек е все пак и може да се грижи за себе си.
	Беше права, разбира се. На следващия ден в пет часа Бекет дойде да чете на _бабо_. Чаках го, навъртах се около входната врата, защото исках да разбера дали е добре. Извини се веднага и смутено запита все още ли е добре дошъл на площад „Робиак“. Забелязах променената му стойка. Раменете му бяха прегърбени, а главата му — сведена надолу сякаш под тежестта на позора.
	Усмихнах се с облекчение.
	— Радвам се, че си се прибрал благополучно, господин Бекет — Сам.
	— О, да, дори не ми отне много време. Изтрезнях и се върнах пеша. В Ирландия не пиех толкова много. — Погледна си в краката и си задъвка долната устна. — Изнервям се сред повече хора. Не съм за големи компании. Исках да изпия няколко питиета, докато нервите ми се успокоят. Трябва да се извиня на майка ти. — По бузите му изби червенина и осъзнах как с това оскъдно самопризнание се разкрива пред мен. Никога не беше говорил така открито за чувствата си.
	— Според мама всички ирландци са пияници. Виждаш колко изкъсо следи _бабо_. — Посочих към кухнята и се опитах да звуча спокойно. — Там е.
	Бекет отиде да търси мама, а аз си спомних как ме беше помолил за целувка. Когато алкохолът му бе развързал езика, ми беше поискал целувка, танц. А сега, най-накрая, ми разкриваше най-съкровените си емоции и страхове. В този миг не просто чувах думите му — усещах ги. Изправих се на пръсти и започнах да се въртя из гостната, копринената ми пола се разстилаше около мен, а ръцете ми се преплитаха в сумрака.
	— Обича ме — прошепнах на късметлийското ни гръцко знаме. — Обича ме!

	* * *

	След няколко дни, на излизане от студиото на Мадам Егорова, се сблъсках с госпожа Фицджералд — изглеждаше объркана и гледаше ужасено.
	— Вие сте момичето на Джойс, нали? — попита провлечено, а очите й се въртяха във всички посоки. — Дъщерята на Джеймс Джойс? Аз съм Зелда Фицджералд. Чух, че танцувате тук.
	— Тъкмо започнах. — Поех си дълбоко дъх. Въздухът беше наситен с аромата на липов цвят, който спускаше лепкавата си мъзга над Париж, а студиото на Мадам Егорова беше задушно и спарено.
	— Миналата година вечеряхме с родителите ви. — Госпожа Фицджералд проточи шия и се загледа над рамото ми. За минута се зачудих дали не приказва на някого зад мен. — Споменаха ли ви?
	Кимнах.
	— Скот, съпругът ми, предложи да скочи от прозореца в чест на баща ви. Наистина го боготвори. Великият Джеймс Джойс! — Госпожа Фицджералд започна да тършува из чантата си. — Как е да си дъщеря на гений?
	— Добре — през повечето време. — Гласът ми заглъхна. Госпожа Фицджералд беше неспокойна и ме изнервяше.
	— Така е, но вие сте просто дъщеря, нали? Мразя да съм омъжена за гений, въпреки че Скот е само начеващ гений. А аз възнамерявам да стана гениална балерина. — От чантата на госпожа Фицджералд направо на тротоара започнаха да се изсипват разни предмети. Червило в сребриста гилза се търкулна към канавката, но когато се наведох и понечих да го взема, тя ми каза да го оставя, защото така или иначе никога не го е харесвала. — Елате ни на гости някой път. Вероятно бихме могли да се поупражняваме заедно, нали? Следващия месец заминаваме за Кан, но после ще сме си тук. Мадам Егорова е бясна, разбира се. — Госпожа Фицджералд се изсмя пискливо. — Ще дойдете, нали? — С тези думи си замина, а златистият й шифонен шал се влачеше след нея като шлейф.
	Исках да попитам госпожа Фицджералд толкова много неща, но едва после осъзнах, че в нейно присъствие не бях успяла да кажа и две думи на кръст, а припряната й енергичност ме бе смутила. Вървях към вкъщи и размишлявах над въпроса й. „Да бъдеш дъщеря на гений — мислех си, — е все едно да си младо дръвче, пуснало корен твърде близо до прастар чинар. Вретеновидните корени на дръвчето дълбаят земята за вода, но корените на чинара са по-жадни и по-надълбоко. Дръвчето расте високо и тънко в опит да достигне светлината, но чинарът, с широката си корона, отнема повечето слънце за себе си. Дойде ли есен, листата на чинара окапват и затрупват дръвчето.“
	Не спирах да мисля за тази аналогия. Горях от желание да я споделя с някого, но не очаквах Джорджо да ме разбере. От онзи момент във вечерта на дебюта му, когато близостта ни се поднови, госпожа Флайшман отново си го присвои. А той се върна към новата си студена, материалистична самоличност. Трябваше ми друг, запознат с взаимоотношенията в семейство Джойс.
	Същия следобед, когато Бекет трябваше да дойде да чете на _бабо_, реших да го издебна в антрето. Изненада се да ме види с ръка на дръжката, още преди да е натиснал звънеца. Хванах го за ръка и му разказах за срещата си с госпожа Фицджералд.
	— Фицджералд е добро ирландско име.
	— Сигурно си чувал какви истории се носят за тях — продължих да дрънкам. — Обичали да дават партита, тя носи прекрасни дрехи, а Китън казва, че в Ню Йорк са вършили разни лудории, които стигнали до вестниците. А сега и двете танцуваме при Мадам.
	— Виждал съм господин Фицджералд в книжарницата на госпожица Бийч — вметна Бекет.
	— Както и да е. Попита ме как е да си дъщеря на гений и ми хрумна доста сполучлива аналогия: аз — младо дръвче, а _бабо_ — прастар чинар.
	— Не са ли всички деца дръвчета и всички родители чинари? — По лицето на Бекет пробягна сянка. — Не е ли това причината да ги напускаме?
	Намръщих се. Опитваше ли се да ми каже нещо? Дошло ли ми беше време да се изнеса от вкъщи? Да се омъжа може би?
	— Разгледай го по друг начин. — Бекет сниши глас, все едно си споделяхме тайни.
	— Какъв?
	— Листата на чинара умират, падат около дръвчето и се превръщат в тор, която го подхранва и му помага да расте. — Поколеба се, а кожата между веждите му се набръчка. — А когато зашиба дъжд и се извие разярена гръмотевична буря, чинарът предпазва младото дръвче — навярно дори му спасява живота. Дойде ли дърварят, той не се интересува от дръвчето, а от чинара, защото от него ще стане отлично дюшеме.
	Присмиваше ли ми се Бекет? Сред нищожната светлина в антрето се вторачих и видях замислените му очи, сериозната му уста и набърченото му чело. Сетих се, че все още го държа за ръката и я стискам здраво, сякаш щеше да се опита да избяга.
	— Да, но ако чинарът падне, ще прекърши дръвчето, нали?
	— Само ако се стовари директно върху него. А понеже е толкова малко, лесно ще го пропусне. Младото дръвче издънка от чинара ли е, или е от семе, довяно от вятъра? — Бекет не се опитваше да си освободи ръката и усещах как затъпеният нокът на палеца му се врязва в дланта ми.
	— О, да, издънка е. Дете на чинара.
	— Аха. Навярно е гениална издънка от гениално дърво, така ли?
	Чух майка ми да се приближава и да се провиква:
	— Лучия, покани ли господин Бекет да заповяда? При Джим има купчина книги, висока колкото Айфеловата кула, и трябва да бъдат прочетени, така че, ако обичаш, заведи го в кабинета.
	— Сам — прошепнах настоятелно, — да се видим на чай следващата седмица?
	— В неделя — отвърна той и си освободи ръката. — Двете издънки ще пият чай далеч от чинарите. Отмени ли урока ни по танци след безобразното ми поведение отпреди няколко дни? — Бекет потърка основата на носа си, а по врата му изби червенина.
	— Не, разбира се. Но твоята стая е прекалено малка. Трябва да измисля подходящо време, когато ще успея да освободя достатъчно пространство в гостната. — От мисълта, че (най-накрая) ще го държа в обятията си, ми стана леко. Имах усещането, че ще се издигна във въздуха като балон. Сложих си ръката върху неговата, за да се задържа на земята. — Не съм забравила, честна дума.

	* * *

	Докато чаках да стане време за чая с Бекет, в главата ми се заформи танц, поредица от движения, вдъхновена от аналогията за младото дръвче и чинара. Вървях през Люксембургската градина и внимателно се вглеждах в поклащането на клоните и потрепването на листата. Наблюдавах как облаците се гонят и как дъждовните капки плискат в езерото с лодките. Намерих едно кестеново дърво и погалих набраздената му кора. Как да превърна стабилността, масивността на подобно прастаро дърво в танц? Докато пресичах Сена, ми направиха впечатление нейните прииждащи и оттеглящи се води. И това ще е част от танца ми.
	Щом се прибрах вкъщи, си нахвърлих бележки и бързи скици на видяното. Исках да съчетая балет, ритмическа гимнастика, фламенко и джаз. Зачудих се дали госпожа Фицджералд ще танцува с мен. Или може би Китън. А дали да не помоля Емил да напише музиката?
	Не бях решила кой ще танцува и кой ще композира музиката, но бях твърдо убедена как ще свършва танцът. Дръвчето трябва да умре. Представях си големия финал като бавен танц на смъртта, в който дръвчето лежи повалено и неподвижно, докато чинарът се издига триумфално. Ала не си представях всичко това под формата на битка в бързи движения. Виждах бавна борба — нищо не е ясно до самия край. Дали ще се получи? Ще успея ли да се справя?

	* * *

	Този път Бекет беше купил мадлени и настояваше да ги топим в чаши с липов чай.
	— Като Пруст — обясни. — Така се върнали спомените му от детството.
	Не исках да мисля за спомените си от детството; настаних се между протестиращите пружини на старото му канапе и го попитах дали има да ми разкаже нещо интересно. Зелените капаци на прозореца му бяха широко разтворени и отвъд тях виждах огромно, разцъфтяло кестеново дърво, чиито цветове стърчаха сред листата му като фенери.
	— Да — за първи път ще публикуват мой разказ. — Той напълни чашата ми със запарка от липов цвят и леко се приближи до мен.
	— Поздравления! Не знаех, че пишеш.
	— През последните няколко месеца пиша проза и поезия. Баща ти ме вдъхнови, както и това, че съм в Париж. — Той се прокашля и додаде: — Искам да бъда писател.
	— Звучи чудесно! — През мен пробягна тръпка. Изглежда съдбите ни се приближаваха една към друга, пресичаха се непредвидено. За кратък безумен миг си представих, че съм негова муза. Това ли означаваше онова прозрение ала Касандра? Ще бъда негова муза, а не съпруга, така ли? Или и двете? Отпъдих тази мисъл. По-добре да се съсредоточа върху разговора ни.
	— Ще приключа изследването си върху Пруст и ще се опитам да си подновя договора с Екол за още една година. А после ще помоля майка ми за още малко пари. — Потопи си мадлената в чая и се загледа тъжно в нея.
	— Какво ще стане, ако не ти даде пари?
	Навярно бе усетил тревогата в гласа ми, защото се засмя.
	— Ще се наложи да напиша роман и бързо да си намеря издател. Не е изключено, щом списанието одобри разказа ми.
	— Какво ще пишеш? Какъв тип истории? Ще има ли сюжет и герои?
	Той се засмя отново.
	— Съмнявам се. Трябва да благодарим на баща ти, че ни освободи от тези претенциозни тирани.
	— За какво ще пишеш тогава? — Усмихнах се мило, за да прикрия препускащите си мисли. Дали ще пише за мен? За моите танци? За любовта?
	— Не знам… За отчуждението, самотата, страданието, упадъка, лудостта.
	— О, Сам, звучи ужасно! Някой ще иска ли да чете подобни неща изобщо? — Усмивката ми потръпна. Как ще бъда муза за нещо такова?
	— Съвсем обичайни теми. — Той отпи бързо и нервно от чая и внимателно остави чашата и чинийката върху събраните творби на Шекспир, които използваше като помощна масичка. — Искам да сляза под повърхността… да изследвам празнините в човешкото съществуване… Искам да покажа, че животът може да бъде толкова ценен и в същото време толкова безсмислен. Ще добавя доза хумор, за да не е прекалено тъжно.
	— Толкова ценен и в същото време толкова безсмислен — повторих бавно думите му, за да усетя пулса им върху езика си. „Вероятно — помислих си, — ще успея да му помогна с ценната част.“
	— Обсебен съм от ритъма на думите, от структурата и ехото им. Отново под влияние на баща ти. — Замълча и се загледа в пространството помежду ни.
	Взех бележника, който беше оставил на пода до канапето.
	— Ти ли си писал тук? Разрешаваш ли ми да прочета нещо? — Изгарях от любопитство да видя как пише. Дали ще е като „Творба в процес на написване“ — пълно с каламбури и рими, и неясни, закачени една за друга думи без смисъл?
	— Тук са само записките ми. — Пръстите на Бекет се спуснаха към мен, сякаш искаха да грабнат бележника. Но вече го бях отворила и преглеждах педантично изредените думи и фрази, много от които бяха придружени от внимателно поставена отметка:
	— потискаща понесеност;
	— двойнорък делим десант;
	— щура щерка щурещ щурство;
	— кучемушеща, тварогниеща разврат;
	— пообрасли побелели празнокурви нощи;
	— изгряващата виеща се беззвучност.
	Опитах се да изглеждам безучастна, докато преглеждах страницата. Писането му изглеждаше точно като на _бабо_. Пръстите на Бекет бяха обвили бележника, а той се опитваше по своя въздържан и възпитан начин да ми го издърпа от ръцете.
	— От „Творба в процес на написване“ ли са?
	— Тези фрази съм видял и харесал. Някои са мои. Може ли да си го получа обратно, моля? — Бекет се размърда, а ръждясалите пружини на канапето подскочиха нагоре-надолу.
	Пуснах бележника. Бекет забързано го бутна под канапето — вероятно при останалите си писания и огромните прашни вързопи с писма, които държеше там. Но написаното събуди любопитството ми.
	— За какво са отметките?
	— Отмятам фраза, когато вече съм я използвал. За да не я употребявам втори път.
	— Хареса ми „изгряващата виеща се беззвучност“. Май мога да танцувам на нея. — Виждах как думите се движат във въздуха между нас като нещо живо и дишащо. Нещо чувствено, нещо, което се извива. Тогава ми хрумна, че навярно съдбата ни е да работим заедно. И няма нищо общо с брака. Дали ще измислям танци по неговите разкази и стихотворения? Ще композира ли думи за мен, както Емил беше композирал музика? Бяхме ли тласнати един към друг в името на изкуството, а не на любовта? После обаче си спомних как ни бях сънувала голи и си припомних всички мигове на физическа близост. Спомних си и колко безразлична, почти отвратена, се бях почувствала от докосванията на Емил в Булонския лес — и колко различно усещах Бекет.
	— Ще танцуваш ли сега?
	— Да, така мисля. Ще ми дадеш ли да видя разказа, одобрен от списанието? Ще успея да го превърна в танц, предполагам.
	— Ще ти го покажа, когато го публикуват. — Той тикна пред мен чинията с мадлени с една ръка, докато с другата си бършеше порозовялото, лъснало от пот лице. — Не обичам да говоря много за себе си. Или за работата си. Разкажи ми ти какво правиш.
	— Изтощена съм. — Облегнах се на канапето и затворих очи. — През по-голямата част от времето Джорджо не си е вкъщи и се налага аз да изпълнявам всички заръки на мама и _бабо_. Вчера танцувах шест часа, а после трябваше да вечерям с тях навън, въпреки че копнеех единствено да си взема вана и да си легна. А когато се прибрахме, се наложи да пиша до очния хирург на _бабо_ от негово име, макар че едва държах отворени моите очи.
	— Майка ти не помага ли? — Лъскавата розовина вече изчезваше от лицето на Бекет, видимо успокоен, след като сдърпването за бележника бе приключило. Проточи дългото си тяло на канапето и обърна глава към мен. „В това отношение е съвсем различен от _бабо_ — помислих си с облекчение. — Баща ми обича да говори за работата си и се чувства най-добре, когато прави именно това, за предпочитане пред публика от Подмазвачи.“ Слава богу, нямаше да се наложи да се надпреварвам с армия от мазници за Бекет.
	— Тя е почти неграмотна. — Бях на ръба да му разкажа как преди няколко дни бях видяла списъка със задачи на мама — под „да купя ябълки“ беше написала „да вземъ удисей“. Внезапно ме обзе чувство на срам и спрях. — Няма образование — поясних.
	— Нима? Съвсем никакво ли? — Бекет ми подаде чинията с мадлени и кимна съчувствено.
	— Родителите ми не разбират каква привилегия е да си ученик на Мадам Егорова. — Взех си една мадлена и я разгледах. Нещо във формата й, в дълбоките бразди по жълтата й повърхност отново ме тласна да мисля за танци. Сложих я в чинийката и се намръщих. Започваше да се превръща в абсурд. Виждах движение във всичко. Дори и сладкиш. Какво ми ставаше? Дали и Китън поглежда някоя свинска пържола и също си представя танц?
	— Та, мадам Егорова… — подсказа ми Бекет.
	— А, да. Всички танцьори от „Руският балет“ продължават да ходят на уроци при нея. Рядко приема нови ученици, освен ако не вижда в тях истински талант.
	— И е танцувала с Нижински, казваш? — Бекет се пресегна за пакета с цигари и внимателно постави една между устните си.
	— Да, преди да се побърка и да го затворят в лудницата. — Настъпи мълчание, докато отпивах от липовия чай, а Бекет си палеше цигарата. — _Бабо_ не спира да повтаря да се захвана с подвързване на книги, ако ми дойде в повече. Смятах, че ще предпочетат да се занимавам с балет. Намирам го за по-приемлив от модерните танци в Ирландия. Но вече си мисля, че те просто не искат да танцувам пред публика. Изглежда ги кара да се срамуват. Отначало _бабо_ се радваше на успеха ми, но май и това се променя. Дори ми мина през ума, че балетът не го интригува по същия начин като ритмичните танци. И затова започва да губи интерес — към мен, към танците ми.
	— Балетът със сигурност не е толкова изразителен. Нито… нито толкова чувствен. — Бекет смутено се прокашля.
	— Жените в Ирландия не танцуват ли?
	— О, да! Танцуват жига — народен танц, сещаш се. Някой друг валс, може би. Но Айседора Дънкан никога не би танцувала в Дъблин. А Джоузефин Бейкър щеше да е под ключ. — Думите излязоха от устата му заедно с няколко кълба дим и лицето му се скри. Разпръсна ги и добави: — Баща ти и аз изпитваме много силна привързаност към Ирландия, но и двамата ненавиждаме тамошните нрави. Освен това ирландците могат да бъдат наистина жестоки.
	Кимнах. Исках да го попитам дали е вярно, че в Ирландия танцуват само уличниците, както разправя мама. Но не знаех как точно да се изразя, затова не казах нищо.
	— Баща ти… какво мисли за мен? — попита неуверено Бекет, а в същия момент върху ризата му падна цилиндърче пепел от цигарата. Изтупа го, без да вдига очи.
	Изненадана, мълчах.
	— _Бабо_ те приема като син — отвърнах накрая с тон, който се надявах да звучи успокоително.
	— Господин Джойс ми каза, че не обича никой друг, освен семейството си. Вярно ли е? — Бекет всмукна дълбоко, а после остави дима да излезе през ноздрите му.
	Кимнах.
	— Сприятелява се с хората, само ако има конкретна причина. Той ми го е казвал. На практика няма приятели, а само Подмазвачи. Така наричам всички, които му се умилкват. — Взех си мадлената и отхапах от ръба й. „Що за странен разговор — помислих си. — Защо Бекет се интересува толкова много от баща ми? Непрекъснато ме разпитва за него, винаги е толкова нетърпелив да научи какво е мнението му. А сега откривам, че пише също като него.“ Погледнах го косо. Беше се облегнал на канапето и бавно изпускаше кръгчета дим във въздуха. Изглеждаше мрачен и някак необщителен и се зачудих какво да кажа, за да върна предишното весело настроение.
	— През лятото ще ходим в Англия — подхвърлих, за да сменя темата. А после си спомних, че още не съм споменала за това на Мадам Егорова. Как ще й кажа? — Мадам ще ме убие. Май ще се наложи да откажа да замина.
	— О, не, трябва да отидеш. — Бекет ме погледна изпод вежди. — Баща ти се нуждае от теб. Той наистина е гений, както казват всички.
	Разсеяно си задъвках нокътя на палеца.
	— Сам, разпозна ли ме някъде в книгата му?
	— Смятам, че образът на Анна Ливия Плурабел е отчасти вдъхновен от теб. И този на Иси, разбира се. Освен това баща ти работи върху няколко реда за танцуващи дъгоцветни момичета. Непрекъснато се връща към темата за танца.
	— И заради това трябва да правя, каквото поиска? Да ходя, където поиска?
	— О, не — бързо отвърна Бекет. — Имах предвид, с моя неуместен начин на изразяване, че ти си същностна част от творбата му. Не исках да кажа, че трябва да бъдеш пожертвана. — Извади си цигарата от устата и внимателно я постави в пепелника, откъдето тя започна да изпуска спирали дим в стаята.
	Тъкмо щях да повдигна равнодушно рамене — жест, който казваше „какво да се прави“, когато най-накрая се случи. Бекет се наклони през канапето и притисна лице в моето, устни — в моите устни. Усещах очертанията на тялото му върху себе си и вкуса на цигарен дим в устата си. Опитах се да си освободя ръцете, за да ги обвия около Бекет, да му покажа, че и аз го желая също толкова силно, но ръцете ми бяха притиснати под него. Някакво странно чувство за приближаващо нещастие ме възпря да ги издърпам. Вместо това се гърчех, все едно се опитвам да избягам. Бекет се отдръпна назад.
	— Божичко, Лучия, съжалявам. — Скочи от канапето, грабна все още димящата цигарена угарка от пепелника и всмукна дълбоко.
	— Не, всичко е наред — изломотих, несигурна какво да направя. О, защо не бях по-умела в тези неща? Защо се държах като ученичка? Защо не можех просто да се пресегна, да обвия врата му с ръце и да го придърпам към себе си? Кое ме караше да се чувствам така неловко, защо се съпротивлявах, когато ме докосваше?
	— Ще те изпратя до вас. — Бекет се запъти към вратата, изчервявайки се обилно.
	Тъкмо щях да го прекъсна, да му кажа, че и аз изпитвам същите чувства към него, че ни е писано да сме заедно, когато на вратата рязко се почука и се появи главата на господин Макгрийви.
	— О, добър ден, госпожице Джойс. Тръгвате ли си? Ще ви придружа — във вашата посока съм. В съвсем същата посока всъщност — довечера ще вечерям с родителите ви. Бекет, ще я изпратя до тях. Ти продължавай с Пруст. А, и взех тези вместо теб. — Господин Макгрийви започна да бърка из джоба си. — Портиерът не успял да те намери по-рано, затова му казах, че лично ще ти ги предам.
	Докато господин Макгрийви си претърсваше джобовете, аз си пригладих косата, оправих си роклята и се опитах да си успокоя нервите. Бекет бе застанал до вратата и потръпваше. Лицето му все още беше зачервено, а очилата му стояха накриво.
	Господин Макгрийви извади малка връзка писма от вътрешния си джоб.
	— Още писма от леля ти в Германия. Има прекрасен почерк. — Подаде ги на Бекет с лек театрален поклон. — Хайде с вас да потегляме, госпожице Джойс.
	Когато тръгвах, Бекет сковано се наведе да ме целуне по бузата, както правеше вече всеки път. Господин Макгрийви вървеше по коридора, затова се възползвах от възможността бързо да извърна лице и устните на Бекет докоснаха моите. Отново се изчерви, извини се и ги отмести към бузата ми — сякаш _той_ се беше объркал, а не аз. О, как исках пак да ме прегръща и да ме целува!
	— Май че намерих подходящо време за нашия урок по танци. Преди да заминем за Англия — прошепнах. Чувах как господин Макгрийви ме вика от коридора.
	Бекет погледна писмата, които държеше.
	— За кога си мислиш?
	— Другата седмица. Вторник следобед. — Знаех, че родителите ми ще ходят на матине тогава, а Джорджо имаше упражнение с хора, така че къщата щеше да бъде празна. — Ще успееш ли да дойдеш? — Трябва да го видя, преди да заминем. Трябва да го държа в обятията си. Ако ли не, ще остана в Париж и ще откажа да придружа мама и _бабо_ до Англия. Ще остана тук, в Париж, заедно с Бекет и Мадам Егорова. Поне докато той не замине за Германия.
	— Макгрийви те вика. — Бекет посочи с глава коридора. — Ще се видим следващия вторник.
	Докато вървях към вкъщи, си запуших ушите за дърдоренето на господин Макгрийви и мислех единствено за Сам. Моята непохватност беше развалила мига — отново. Трябва да намеря начин да му покажа как се чувствам. Да се справя с нервността си и да преодолея стеснителността му. Да отхвърлим заедно ирландските си задръжки. Плъзнах крак напред, завъртях се, а после направих импровизиран ветрилообразен мах. Господин Макгрийви ме погледна изненадан, но не му обърнах внимание. Колко хубаво беше да се движиш, да се протягаш и да се въртиш, след като си седял сгънат с часове на продъненото канапе на Бекет. И тогава се сетих! Сетих се толкова внезапно, че се почувствах като нощна пеперуда, неочаквано заслепена от ярка светлина. Урокът ни по танци! Ако танцуваме, ще бъдем други — свободни, спонтанни, непринудени, безсрамни.
	Припомних си съня, сетих се за патината по златистобялата му кожа, усещането при допира й, топлината на тялото му, спомних си как ръцете му докосваха гърдите и бедрата ми, светлината, която се спусна върху голите ни преплетени тела. Да, ще направя всичко, за да се случи и наяве. По един или друг начин, но ще го направя.


>>	11
>>	Юли 1929 г.

	_Париж_
	Двамата с Бекет стояхме в гостната и оглеждахме стаята. Всички бяха излезли и къщата, освободена от тежките движения на мама и горчивите въздишки на _бабо_, беше някак лека и просторна — идеално място за първия ни урок по танци.
	— Така ми харесва повече. — Бекет кимна сковано с глава, имайки предвид сутрешните ми усилия: претрупаните мебели бяха избутани до стените, крещящият китайски килим — навит на руло и мушнат под канапето, саксиите с папрат — скрити зад вратата, пианото — изтикано до стената, кретонените завеси — напълно разтворени. Бях избутала капаците на прозорците чак до външните стени — виждаше се съвсем малко крехко синьо небе, чиято светлина падаше върху дървения под във формата на квадрат.
	— Искаш да кажеш, че не харесваш гостната на майка? — попитах с престорено възмущение и се чудех дали някога е влизал в някое от по-модерните жилища в Париж. Стела имаше в квартирата си килим от зеброва кожа и абажури със странни рисунки, а госпожа Флайшман отново сменяше декора на апартамента си — този път в най-новия арт деко стил с черни стени и огледала навсякъде.
	— Обичам да е светло. — Бекет се взираше през прозореца. — И празно.
	Сетих се за аскетичната му квартира и лавиците с подредени по азбучен ред книги.
	— Значи, предпочиташ стаята да е гола? — Гледах го дръзко и видях как по врата му започва да се надига руменина. Беше си мушнал ръцете в джобовете на панталоните, но през плата забелязах кокалчетата на пръстите му да потрепват.
	— Харесва ми всичко да е прибрано и подредено. — Погледна към пода, а стъпалата му се размърдаха някак странно. После очите му отново се плъзнаха към мен. — Така ли си облечена в часовете по танци?
	Кимнах и се зачудих дали е подходящо да се пошегувам с огромните гащи за танци, които ме беше зърнал да нося в студиото на мосю Борлен. Вместо това повдигнах късата си прозрачна пола, за да покажа колко свободно ми се движат краката, когато съм с туника.
	— Мосю Борлен обича телата ни да се виждат добре. За да ни смушква в мускулите, ако не са достатъчно обтегнати. По принцип не нося чорапи — само за благоприличие са. — Но Бекет не ме слушаше. Гледаше краката ми, а лицето му беше порозовяло.
	— Е, готов ли си да танцуваш чарлстон? Не мога да повярвам, че ни отне толкова много време. Не знам как си оцелял в Париж, като не можеш да танцуваш. — Надявах се, че бърборенето ми ще го поуспокои. — Казах на _бабо_, че ще те уча да танцуваш; няма търпение да те види как се справяш с чарлстона. Самият той е добър танцьор, но така и не успя да му хване цаката. Не че е толкова трудно. Всеки го може. Научих всички Подмазвачи да танцуват, макар че повечето от тях нямат никакво чувство за ритъм. Нужна ти е енергия — много енергия. — Млъкнах и погледнах замислено Бекет. Беше се приближил до стената и се беше облегнал на нея. Затруднявах се да преценя дали е позиция за съвземане, след като ми бе видял краката, или обичайното му вцепенено състояние. От безсънието ставаше летаргичен — сам ми го беше споделил. Обичах отпуснатите му движения, ала ми хрумна, че май съм избрала крайно неподходящ за него танц. — Да опитаме с нещо по-бавно, ако предпочиташ? Един валс?
	— О, не — отвърна бързо. — Малко съм нервен, трябва да призная, но искам да танцувам чарлстон.
	Предложих му сребърната табакера на _бабо_ с идеята една цигара да му помогне да се отпусне. Предстоеше да го накарам да танцува, но как, щом се чувства толкова неловко и смутено да научи дори няколко основни стъпки? Погледнах го бързешком — бореше се с табакерата, а страните му още горяха. Реших да сложа плоча в грамофона. Всеки се отпуска на музика.
	Навих грамофона и внимателно поставих иглата върху ръба на плочата. Въздухът се изпълни с пукот, а секунда по-късно в стаята гръмнаха барабани, разнесоха се звънливите звуци на пиано. Тялото ми веднага започна да се поклаща, стъпалата ми потропваха, ръцете ми се залюляха. Кой не би искал да танцува на подобна музика? Но когато се обърнах, Бекет изглеждаше по-скован от всякога и пушеше нервно. Погледнах стъпалата му. Невъзможно е да не потропват в ритъм по пода. Уви, не помръдваха. Никакво движение.
	После ми хрумна идея — получих просветление. Защо не се бях сетила по-рано?
	— Сам, връщам се след минутка. Позволи на музиката да премине през теб. Усети ритъма. — Забързах към вратата и се обърнах да добавя: — Чарлстонът е много бърз танц. — Глупаво беше да казвам подобно нещо, защото всеки знае, че чарлстонът е бърз танц. Но неговата нервност се отразяваше и върху мен. Пълзеше под кожата ми и ме караше да се чувствам напрегната.
	Влязох в кабинета на _бабо_ и разгледах лавиците с книги. Коя ли беше избрал тази седмица? Сетих се какво го бях чула и видяла да чете. Да, преглеждаше един норвежки речник. Спомних си го съвсем ясно, защото беше измърморил нещо за оскъдното количество скандинавски речници и ме беше попитал дали познавам някакви норвежци в Париж.
	Намерих рафта със справочната литература. От редичката издайнически се подаваше норвежкият речник. Издърпах го. И ето го и него — любимото ирландско уиски на _бабо_.
	— Сигурно ще ни бъде от помощ. — Влязох спокойно в гостната, размахвайки бутилката. Бекет не бе помръднал от мястото, където го бях оставила, а от устата му излизаха парцали цигарен дим. Не мисля, че краката му се бяха поместили дори на сантиметър въпреки бумтящата музика в стаята. Видя шишето и се усмихна. Не с обичайната си полуусмивка, а с усмивка, която помете всичко в него и от която очите му се завъртяха с облекчение.
	— Ще купя друга. — Отпих голяма насърчителна глътка направо от бутилката, изкашлях се, когато застана на гърлото ми, и после му я подадох.
	Лицето му посърна.
	— Не мога да пия от най-доброто уиски на баща ти. — Отдръпна се заднешком към вратата като рак.
	— О, не, не е на _бабо_. На Джорджо е. Няма да го има няколко дни. Ще те поотпусне, Сам.
	— Е, добре, щом е на Джорджо… и ако ми позволиш да му купя нова бутилка… — Той взе шишето и го наклони към устата си. После изчисти гърлото му с изцапаните си с мастило пръсти и ми го подаде. Сложих бутилката на пианото с надеждата да не се отреже до степен да не може да танцува. Спомних си как се бе наложило да го влачим от кафенето на обяда по повод излизането на татковата книга, колко тежка усещах главата му върху гърдите ми. Не исках да е пиян, а само достатъчно отпуснат, за да танцува.
	— Започваме ли? Вслушай се в музиката, за да доловиш ритъма. — Хванах го за ръцете и го нагласих в начална позиция. Докато го докосвах, имах чувството, че пипам дърво. Затова взех отново бутилката с уиски и му я подадох. — Довърши я, Сам. Трябва да си наистина отпуснат за този танц.
	Очите му се разшириха.
	— Цялата ли?
	— Ще си пийна малко, а ти ще я довършиш. — Отпивах окуражаващо на големи глътки, докато стаята — в цялата си непозната голота — не се залюля около мен. Усещах как алкохолът засяда на гърлото ми като горящи въглени. Опитах се да заглуша с ръка давещата кашлица. Не исках да си мисли, че никога преди не съм пила уиски.
	Бекет запази последните няколко глътки за мен. Този път не избърса отвора на бутилката. Усетих влажната топлина там, където преди малко бяха неговите устни, и докоснах ръба с върха на езика си. Но успях да вкуся единствено тръпчивата топлина на питието.
	И после всичко се промени. Алкохолът заливаше ума ми, докато се опитвах да измъкна оттам всички наставления, за които се бях подготвяла толкова дълго. Ала думите не излизаха. Пълзяха около ларинкса ми, криеха се в основата на гърлото ми, където тихо се образуваха и преобразуваха. Усещах как драскат по гласните ми струни… „Всеки може да танцува чарлстон, Сам“… „Започни, като разтвориш крака на ширината на раменете, Сам“… Виждах думите наум, но езикът ми беше парализиран.
	— Езикът ни изневери — обади се внезапно Бекет, сякаш знаеше точно какво преживявам. — Музиката може да те трогне на мига. Дори до сълзи. Една картина — също. Погледни какво предава един-единствен замах на четката. Но не и думите. Думите ни изневериха.
	Кимнах в знак на съгласие и се опитах да проверя дали стъпалата и ръцете му са подравнени. Всичко около мен лъкатушеше и се размазваше.
	— Танцът, движението — те ни говорят директно. Като картината. Като музиката.
	Ако уискито ме бе накарало да онемея, то върху Бекет имаше съвсем противоположния ефект. Беше захвърлил маската на мрачна стеснителност. Ръцете му мърдаха във въздуха с трепетливи движения. Цигарата догаряше незабелязано между пръстите му. Лявото му стъпало започна да отмерва ритъма на музиката.
	— Повечето думи са лъжи, Лучия. Как да проумеем човешкото съществуване през думите? Как да проумеем човешкото съществуване изобщо?
	След този странен въпрос гласът ми се върна, а стаята спря да се клатушка.
	— Като танцуваме, естествено.
	— Възможно е. Танцът е по-откровен от думите. — Бекет се приближи към пианото и реших, че търси празната бутилка от уиски. Ала той взе метронома на Джорджо и го постави точно по средата на голия под. Нещо щеше да се случи. Предусещането пърхаше под лъжичката ми. Бях станала лекомислена и отпусната под въздействието на алкохола, а той — смел и целенасочен.
	— За какво ни е това? — Изговарях думите много внимателно, за да не започна да ги завалям и за да маскирам надигащото се вълнение.
	— Ще помогне за ритъма. Защо не започнем без музика? — Бекет вече си навиваше ръкавите.
	— На метроном ли искаш да танцуваш? — Запримигвах объркана.
	— Да. — Той отиде до грамофона и вдигна рамото от плочата. Стаята утихна. — Ако танцуваме без музика, ще чуем и други звуци.
	— Други звуци ли?
	— Приплъзването на краката ни по пода, проскърцването на костите ми. Една кост в глезена ми пука в определени позиции. — Гласът му заглъхна, докато стоеше на колене и нагласяше метронома.
	„Ще чуе дъха ми — помислих си. — Ще чуе сърцето ми. И аз ще чуя неговото. Това ли иска? Как ме подвежда само!“ Загледах се в извивката и прешлените на гръбнака му под ризата, в меките косъмчета на тила му, в луничките по ръцете му. Тъкмо щях да се пресегна и да го докосна, когато вдигна поглед към мен и попита:
	— Можеш ли да ме научиш да танцувам без музика?
	— Да — да, разбира се. — Бавно отместих очи от приклекналото му тяло. Проклетото уиски! Къде бяха всички онези реплики, репетирани толкова дълго!
	Бекет се изправи. Метрономът тиктакаше шумно.
	— Това трябва да е правилният ритъм. Откъде да започна?
	— От ръцете. — Вдигнах ръце на височината на раменете с длани, обърнати навън. Внимание! Трябва да науча Бекет да танцува. _Бабо_ очаква да го види как танцува чарлстон. — Добре. Сега ги залюлей нагоре-надолу и гледай раменете ти също да се люлеят. — Усещах как уискито и музиката пробягват през мен; струваше ми се, че всички кости в тялото ми са омекнали и се вият като панделки.
	Бекет залюля ръце и се усмихна широко.
	— Все още си твърде скован в раменете. — Докоснах раменете му, усетих извивката им да се разтопява във влажната топлина на ръцете ми. — Отпусни се още малко. Издишай. — Той издиша и почувствах как раменете му увисват. — Така е добре. Сега отново опитай да ги разлюлееш.
	— Разбираш какво имам предвид, Лучия. За думите. Колко са недостатъчни. Да, баща ти вярва в абсолютната им власт, но това… да танцуваш… това е истинско… на това можеш да се довериш. — Мекият му ирландски акцент вече се долавяше по-ясно. Чувствах как се увива около мен. Отново и отново, докато вече не чувах нищо друго. Нито метронома, нито токовете на обувките ни върху пода, нито ударите на сърцето ми.
	Бекет спря да люлее ръце и заопипва най-горното копче на ризата си.
	— Малко е топло. Имаш ли нещо против да разкопчея няколко копчета?
	Опитах се да кажа нещо, да обясня, че не, нямам нищо против, разбира се, но по някаква причина думите отново ми бяха избягали. Вместо това поклатих глава.
	Метрономът продължаваше да тиктака, а пръстите му се мъчеха с копчетата на ризата. И тогава се случи нещо изключително странно. Моите пръсти, същите пръсти, с които тъкмо бях докоснала раменете му с професионално безразличие, започнаха да се прокрадват към врата му. Бекет беше успял да извади най-горното копче от илика и сега се бореше със следващото. Ключиците му стърчаха остро изпод протритата яка на ризата. Между тях имаше малка вдлъбнатинка, подобна на луничава мидена черупка. Пръстите ми се отправиха към тази трапчинка, към тази вдлъбнатинка в основата на гърлото му. Първи там се промъкна върхът на показалеца ми и погали загорялата от слънцето сърцевина. Последва го и средният ми пръст. След това безименният. Накрая и кутрето ми. Докато върховете на всичките ми пръсти не описаха малка дъга през извивката между ключиците му.
	Наблюдавах пръстите си, все едно не са част от мен, а принадлежат на друг. В тишината чувах единствено дъха на Бекет и неуморното тиктакане на метронома. А после, съвсем неочаквано, копчето, с което се мъчеше, излетя през стаята и се търкулна по голите дъски на пода под канапето.
	Всичко се случи, сякаш хипнотизатор е щракнал с пръсти. Отстъпих неловко и се опитах отново да заема по-преподавателска поза. Бузите ми горяха. Бекет се размърда и се зачудих дали няма да опита да си вземе копчето изпод дивана. Уви. Просто си стоеше на едно място и се червеше.
	— Ще си го взема после. — В гласа му се долавяше странна дрезгавина. Нещо в нея накара мозъка отново да се разкачи от тялото ми. Усетих нишката, която, изглежда, ни свързваше. Усещах как ме подръпва, как ме притегли към него. Бекет не помръдваше от мястото си, мигаше и явно търсеше какво да каже.
	— Това по-откровено ли ти се струва? — Сложих ръце върху неговите. Завъртях го към себе си. Наклоних лице към неговото. Чаках да ме целуне.
	— Метрономът… — Чухме метронома да се плъзва по пода, когато краката ни го събориха.
	— Забрави за него. — Повдигнах още малко лицето си. Изправих се на пръсти.
	— Родителите ти…
	— Няма да се приберат още няколко часа. — Сложих ръце от двете страни на лицето му. Усетих как ме драска наболата му брада. Придърпах го. Докоснах устните му с моите. Помирисах уискито и тютюна в дъха му. Почувствах тръпката от падналите задръжки.
	Бекет се отдръпна.
	— Кога ще се върне баща ти? — Ръцете му трепереха несигурно, сякаш искаше да ме притисне до себе си, ала не смееше.
	— След няколко часа. След поне още няколко часа. — Обвих ръце около кръста му. Отново го дръпнах дръзко към себе си. Усетих колко костеливо слаб е. Притиснах ухо към гърдите му. Чух как сърцето му тупти. Вдигнах лице. Оставих устните ми да се плъзнат върху неговите. Топли. Меки. Не съвсем отстъпчиви.
	Притиснах по-силно уста към неговата. Почувствах потрепването на устните му. Постепенното отваряне на устата му. И изведнъж той ме целуваше. Пристискаше силно устата си в моята. Сякаш загрижеността за метронома и опасенията му за прибирането на _бабо_ бяха изчезнали. Устните му се преместиха от устата към шията ми, зад ухото ми. Обратно към устата.
	Внезапно се отдръпна.
	— А майка ти? — Въздухът заседна в гърлото му. Посочи вратата с отривист жест.
	— Всички са някъде навън — прошепнах.
	— Вероятно… танцът… сигурно ще искат да ме видят как танцувам чарлстон… — Очите му се движеха по стената със семейните портрети на _бабо_.
	— Ако портретите те притесняват, да отидем в моята спалня. — Хванах го за ръка и се опитах да го поведа към вратата.
	— Ако ме заварят в спалнята ти… — Бекет се спря. В тишината на гостната чух биенето на сърцето му и ми се стори, че сърцата ни туптят в унисон.
	Обърнах се.
	— Тук няма никой. Абсолютно никой.
	Секунда по-късно устите ни бяха впити една в друга, а езикът му търсеше устата ми, гърлото ми. Усетих ръбестите му хълбоци, прокарах пръсти по извивката на гърба му, по дължината и очертанията на костите му, по дългото протежение на крайниците му.
	Устата на Бекет отново се премести на врата ми. Тихо затананика нещо в ухото ми. Напрегнах се да чуя какво ми казва, докато дишахме тежко. „… Прекрасна… тялото ти е по-съвършено от… но аз… уискито…“. Не успях да чуя всичко. Дишането и стенанията ни бяха прекалено изразителни. А празната стая, изглежда, ехтеше заедно с тях.
	Започнах да разкопчавам ризата му. Да дърпам колана му. Да го притеглям към пода. Към онзи квадрат слънчева светлина, който ни приканваше така съблазнително. Щяхме да правим любов точно там. Върху нашето легло златиста светлина.
	Свалих си единия чорап. Захвърлих го. Метнах колана на Бекет с толкова дива страст, че катарамата му издрънча в метронома. Притиснах се към него. Усетих го как се притиска към бедрата, към ребрата, към корема ми. Усетих как ръцете му търсят гърдите ми. Усетих как зърната ми се втвърдяват, когато ги докосна с върха на пръстите си. През цялото време го приканвах към пода, към онова парче светлина, което ме викаше така настоятелно.

	* * *

	Бяхме на пода, когато се случи. Бях успяла да накарам Бекет да се отпусне върху този правоъгълник от сиропирана следобедна светлина върху пода в гостната. След време мислех за него като за нашето брачно ложе. Но това беше много по-късно. Ръцете обгръщаха телата ни, пръстите ни изследваха, търсеха, опипваха. Ризата му и туниката ми лежаха скупчени на пода до нас. На канапето коланът му и единият ми чорап бяха увити един около друг като дремещи змии. Бекет все още ми шепнеше в ухото, притеснен за честта и родителите ми. Дори в разгара на страстта се държеше галантно, като истински джентълмен.
	Първи го чу Бекет. Усетих как се сковава. После скочи на крака, вдигна си панталоните, посегна пипнешком към ризата си и започна да си търси очилата из джобовете.
	— Бързо! Роклята ти! — Грабна туниката и ми я хвърли. Ушите ми се наостриха. Тогава и аз ги чух. Тежките стъпки по стълбите. Гласът й, язвителен и жаловит. Троп, троп, троп — потропването на бастун по пода в антрето. А после гласа на _бабо_ — ясен като камбанен звън.
	— Тук ли си, Бекет? Успя ли да овладееш вече изкуството на чарлстона? Казах ти: всеки стар глупак може да танцува чарлстон. Къде са, Нора?
	Бекет трепереше толкова силно, че не можеше нито да си закопчее копчетата, нито да си сложи колана. Лицето му беше сгорещено и лъщящо от пот. В клепача на лявото му око се беше появил тик.
	— Ако е разместила най-хубавата ми гостна, ще си кажем някои приказки. Хайде, Джим, подай ми бастуна, преди да съм се спънала в него.
	Част от мен искаше да остане там, върху килима от слънчева светлина, с разголени бедра и корем, с разрошена коса и с дрехи, разхвърляни в така любимата мамина гостна. Част от мен искаше да бъде видяна, почти гола, в обятията на Бекет. В този миг, необяснимо защо, се сетих за всички онези нощи, когато спях в една стая с мама и _бабо_. С ръце на ушите, нощ след нощ — мразех звука, който издаваха костите им, докато се търкаха едни в други под чаршафа, заглушените им стонове, грухтенето на пружините на леглото им.
	Но ужасът на Бекет беше толкова осезаем, че нямах избор. Скочих, нахлузих си туниката и се пресегнах за чорапа си. Чух как вратата проскърцва.
	Там стоеше мама с изписано уморено отвращение върху лицето. Вдигна ръце и извърна глава към антрето.
	— Джим, отивай да сложиш чайника да ври! Ей сега идвам. Господин Бекет го няма.
	Чухме изтънелия от разочарование глас на _бабо_.
	— Значи, няма да има забавление, така ли? Напразно ли се прибрах с приготвени хвалебствени и одобрителни слова?
	Чухме отслабващото потропване на бастуна, докато вървеше към кухнята.
	Мама затвори вратата на гостната. Очите й се свиваха и накрая се превърнаха в малки точици. Кръстоса ръце и застана съвършено изправена.
	— Никога не съм ви харесвала особено, господин Бекет. Винаги съм смятала, че сте потаен. Да ми се правите на много набожен и да ми вирите протестантския си нос. — Гласът й съскаше като вода върху жарава.
	Стиснах здраво зъби, продължих да си обувам чорапа и да си оправям жартиера. Бекет мълчеше. Беше успял да си сложи колана, но ризата висеше разкопчана на раменете му.
	— С надутите ви фоксрокски* маниери — така възвишени и важни, и да мислите, че съм просто една камериерка от Дъблин. Ако не беше Джим, щях да ви изхвърля. Но той се нуждае от вас и ви харесва достатъчно, така че повече няма да говорим за това.
	[* Бекет, Самюъл (1906–1989) — ирландски писател, роден във „Фоксрок“ — заможно предградие на Дъблин. — Б.пр.]
	Погледнах Бекет, очаквайки да започне да уверява мама в почтените си намерения, да я спечели, заявявайки любовта си към мен. Ала той не каза нищо. Просто си стоеше с празно, непроницаемо, каменно изражение.
	Затова заговорих аз и същевременно безочливо изтупвах туниката си.
	— Просто танцувахме, мама. Няма нужда да си толкова груба с господин Бекет. Изглежда, трябва да ти припомня, че в момента _бабо_ разчита изцяло на него.
	Очите на мама горяха. Изсумтя гневно:
	— Танцували сте друг път! Не си мисли, че не мога да позная, когато някой е решил да полудува. И в най-хубавата ми гостна.
	Отново се обърнах към Бекет — търсех по лицето му следа от емоция. Защо не каже нещо? Защо не й каже, че вече сме любовници? Или ако не беше готов да го признае, защо не отрече твърденията й, че сме лудували? Можеше и да му повярва. Кой знае…
	Но Бекет не ме погледна. Зяпаше мама, левият му клепач трескаво трепереше, а пръстите му все още се боричкаха с копчетата на ризата.
	Реших да действам смело, да призная всичко.
	— Мама, господин Бекет и аз сме…
	— Боже милостиви! Не искам да чуя нито дума повече. Господин Бекет, слизайте надолу, докато Джим прави чая. Не позволявайте да ви чуе. Лучия, искам всичко в най-хубавата ми гостна отново да си отиде на мястото. Веднага! И, за бога, облечи си нормални дрехи.
	Тя отвори вратата и плесна с ръце на Бекет да побърза.
	— Хайде, господин Бекет, размърдайте се. Джим няма да прави чай цял ден. Или може би искате да му изтанцувате един чарлстон? — Мама присви очи. — Съмнявам се.
	След което Бекет се измъкна. Очаквах да се обърне, да ме погледне нежно за последно, но напразно. Изниза се от вкъщи прегърбен и без да отрони дума.
	Не ми пукаше. Все още усещах как гореше върху мен, усещах тежестта, вкуса му. Пръстите ми продължаваха да треперят от допира на кожата му, от ридовете и долините на тялото му, от дълбоките бездни между преплетените ни бедра, от луничавата вдлъбнатинка в основата на врата му. Допрях върха на пръстите си до устата. Засмуках ги силно. Усмихнах се.
	— Пресвета Дево, що за развратница? Казах ти да спреш да се занасяш с него! Казах ти да спреш да го поощряваш! Сега оправи гостната, както си беше. Веднага. Истински късмет е, че Джим е сляп като прилеп. — Обърна се да излиза от стаята. Започнах да местя канапето на мястото му с надеждата да намеря липсващото копче на Бекет. Щеше да ми е за спомен, моят трофей. Но в този миг мама рязко извърна глава: — Не си му позволила да стигне до края, нали?
	— Какво те е грижа? — Повдигнах рамене с престорено безразличие.
	— Не би го направил. Не и едно ирландско момче от „Фоксрок“. Не и с теб. Кажи ми, че не го е направил. — Очите й се напълниха със сълзи. — Хайде, Лучия, кажи ми, че не го е направил.
	Поклатих глава.
	— Нищо не е направил. Няма да има копеленце в семейството, мама, не се тревожи. — Не би понесла позорното петно от скандала. Не и ако засягаше семейството. Така и не намери нищо срамно в произведенията на _бабо_ дори когато „Одисей“ беше забранен. В Париж, естествено, скандал нямаше. „Одисей“ гордо седеше по витрините на най-добрите книжарници, а мама сияеше от щастие. Виждаше единствено това. Но скандал в семейството — това беше различно.
	Тя въздъхна шумно.
	— Добре. Повече не му позволявай да те докосва. Първо бракът, после лудориите. И никакви танци повече с него. Нямам му доверие на тоя господин Бекет. Вечно се размотава. Никога не ме гледа в очите. Хитър и лукав, такъв е той.
	Усетих как потръпвам от гняв и възмущение.
	— Не е лукав. И гледа хората в очите! Не е честно…
	— О, знам, че гледа в _твоите_ очи при всяка възможност. Де да беше още тук господин Макгрийви. Никога не ме гледа високомерно. Знаеше си, че съм госпожа Джойс, която вечеря навън всяка вечер. Истински джентълмен е господин Макгрийви, че и католик при това. Никога не би те докоснал с пръст. Никога!
	— Може би е редно да знаеш. — Замълчах и си поех дълбоко въздух. Щях да й кажа истината за мен и Бекет. Щях да й се доверя. — Имаме чувства един към друг.
	— Също както и прасетата, които се чифтосват. Не искам да чуя нито дума повече. — Тръгна към вратата; брадичката й стърчеше яростно във въздуха. Но тогава главата й се завъртя рязко към пианото. Усетих как вътрешностите ми се свиват. Знаех, че го е видяла. Заех се със завесите. Спусках ги наполовина. Суетях се да им оправям диплите.
	— Пресвета Дево! Това да не е тайното уиски на баща ги? Бутилката, за която си въобразява, че не подозирам? Тя ли е?
	През отворената врата долетя сърдитият глас на _бабо_:
	— Нора? Нора? Чайникът завря. Къде си?
	— Да пукна, ако не си го задигнала иззад норвежкия речник. — Две червени петна горяха по бузите на мама, докато вървеше към пианото и вземаше празната бутилка. — Твоя ли беше идеята, а? Да откраднеш уискито на баща си? Окуражила си господин Бекет с малко пиячка, така ли?
	Поклатих глава. Изведнъж устата ми стана суха и ръждива. Слепоочията ми започнаха да пулсират. Цялата ми енергия беше изчезнала.
	— Почвай да подреждаш стаята и смени тия курвенски дрехи. И двете няма да споменаваме повече тая история. Но ми обещай да оставиш господин Бекет на баща си. Обещаваш ли?
	— Да, мама. — Усещах как унижението започва да се втвърдява около мен. Исках майка да си тръгне. От нещо в гнева й, в моя срам, от горещината в стаята, от начина, по който всичко се случваше едновременно, ми се гадеше. Стомахът ми се свиваше и бъркаше, докато обвиненията й бръмчаха във въздуха. Насърчавала съм го. Чифтосващи се прасета. Уличница. Развратница. Усещах как подът засмуква стъпалата ми, все едно затъвам в нещо гнусно и отровно. А когато потърсих златния квадрат слънчева светлина, където Бекет и аз бяхме изживели такава страст, него го нямаше.
	Взех една папрат в месингова саксия и я вдигнах върху масичката за кафе. Когато чух вратата да се затваря, поставих ръка върху стъблото и счупих накъдрените й листа направо от корена.

	* * *

	— Казах, че ще бъде трудно, Лучия. Казах, че трябва да бъде отдадена. — Мадам Егорова барабанеше с нокти по капака на пианото.
	Сведох очи, докато смотолевях някакво извинение.
	— Вие пропуснали още един ден с часове преди две седмици. А сега иска да пропуснете всичките си уроци за десет седмици. Правилно ли съм разбрала? Десет седмици! — Поклати недоумяващо глава.
	— Не — отвърнах умолително. — Не _искам_ да си пропусна уроците. Но беше премиерата на книгата на баща ми — трябваше да отида. А сега настояват да замина с тях за Англия. — Чувах колко абсурдно, колко слабохарактерно и недисциплинирано съм звучала на Мадам. Опитах се да обясня, припомняйки си думите на Бекет за „Творба в процес на написване“. — Баща ми е Джеймс Джойс, писателят. Работи по голям роман и танците са важен елемент в него. Обича да му танцувам за вдъхновение. А и той, и майка не са никак добре със здравето. Налага се да им помагам.
	— Не ме интересува кой е баща ви или къде ходите на почивка. За мен е без значение. Ако иска да се учите да танцувате класически балет, давате свой живот. Всичко!
	Усещах как страните ми се зачервяват, а очите ми парят.
	— Вие поели задължение към балета, Лучия. Аз ви дала място в моето студио, в _моите_ часове, с мен. — Мадам заби костелив пръст в гърдите си. — Това не някакво хоби, което спирате и почвате, когато поискате. Това е балет.
	— Мадам, танците са целият ми живот! Занимавала съм се единствено с това през последните шест години. — Ядосано изтрих една сълза, която се спускаше по носа ми.
	— Ами! Ритмичните танци не са балет. Ако иска да се занимавате с модерни танци, върнете се при Мадика. Бъдете като нея — предател на балета! Но тук… — Тя спря, замахвайки с ръка, за да покаже празното студио. — … тук трябва да бъдете като госпожа Фицджералд; пристига, когато отварям, и си тръгва едва когато затварям.
	— Да — прошепнах. — И аз това искам.
	— Кажете на родителите си, че трябва останете тук, докато не затворя студиото през август.
	Поклатих унило глава. Как да обясня, че подобен разговор е невъзможен? Как да кажа на Мадам, че баща ми намира за достатъчно една жена да може да пише писма с елегантност и да разтваря чадъра си с лекота? Че някога празнуваше успехите ми, но нещо се беше променило. Че му харесва да танцувам вкъщи за него, но не му харесва да се показвам на сцена. Че за майка танцьорките не са нищо повече от проститутки. Как да й кажа всичко това? Как щях да обясня подобни неща на Мадам Любов Егорова, танцувала с Имперския руски балет, а после и с „Руския балет“ заедно с Дягилев и Нижински? Как да ме разбере?
	— Всичко е резервирано. — Не й споделих, че местата във ферибота, влака и многобройните хотели са запазени много отдавна без моето знание и съгласие. Естествено, родителите ми не допускаха дори за миг, нямаха и капка съмнение, че ще откажа да ги придружа — тях и сервилните им приятели — на пътуване, та _бабо_ да си прави проучвания по книгата, да се запише _неговият_ глас, докато чете _своята_ творба, да се среща с хора, от които се нуждае — за да придвижи още напред _своите_ позиции. Усещах как в мен се надига възмущение. Защо винаги приемат за даденост, че ще ги придружа? Защо никога първо не ме питат?
	— Да телефонирам ли на мадам Джойс? — Тонът на Мадам Егорова се посмекчи.
	— Не — изтърсих, неспособна да прикрия паниката в гласа ми. Знаех точно какво ще се случи. Мама щеше да имитира жестоко руския акцент на Мадам. Чувах я как се хили подигравателно, как се присмива не само на акцента на Мадам, но и на заблудената й вяра в мен. Виждах я как прави пируети в кухнята, докато обяснява: „В Ирландия така танцуват само уличниците“.
	А _бабо_ щеше да бъде огорчен и разстроен. Подмазвачите щяха да ме сочат и да си шушукат. Да ме обвиняват, че му отнемам нужната муза, за да пише. Дори Бекет настояваше да отида, понеже съм жизненоважна за „Творба в процес на написване“. При мисълта за Бекет на устните ми се прокрадна едва доловима усмивка. Все още го усещах в обятията си, усещах вкуса на дъха му върху езика си.
	— Защо се усмихвате? — Мадам ме погледна с раздразнение. — Не е смешно. Правила го за други момичета. Понякога родители не разбират и е необходимо да се обясни за талант. Това никога не би се наложило в Русия, разбира се. Трябва ли обясня на мосю и мадам Джойс?
	Поклатих глава, вече без да мисля за Бекет, без да се усмихвам.
	— Трябва да се посвети напълно, Лучия. Ако не може бъдете твърда със семейството си, най-вероятно на вас липсва необходима твърдост на характера, за да бъде балерина. — Мадам се пресегна и нежно сложи ръка върху моята. — Балет не е лесен избор. Изисква огромна физическа и психическа устойчивост.
	— Ще попитам _бабо_ дали ще разреши да остана. Ако не става, ще си намеря учител по танци в Торки и ще репетирам всеки ден. Благодаря ви, Мадам. — Направих реверанс, но не смеех да я погледна. Не исках да види все по-плътната завеса от сълзи в очите ми. Дори мисълта за Бекет не ме утешаваше. През целия път до вкъщи думите на Мадам се въртяха непрекъснато в главата ми. _Трябваше_ да кажа на _бабо_, че не мога да го придружа до Англия. _Трябваше_ да остана в Париж.

	* * *

	— Защо никой не ми каза, че отплаваме утре? — Гласът ми прозвуча паникьосано писклив. — Мислех си, че тръгваме следващата седмица.
	— Не, mia bambina. Майка ти подготвя багажа от месеци, толкова е нетърпелива. Винаги сме знаели, че заминаваме утре. — Докато говореше, _бабо_ махаше, сякаш ме отпраща, а големият камък на пръстена му проблясваше на светлината. Седеше спокойно срещу стената си от портрети — маслени платна на самия него, баща му и дядо му в резбовани рамки.
	— Но защо аз не знаех? Защо никой не ми каза? Не мога да замина утре!
	— Всички знаехме, mia bambina. Майка ти, същински стожер в това домакинство, е приготвила и твоя пътнически сандък. — _Бабо_ разсеяно галеше току-що обръснатата си брадичка. — Била си прекалено заета с други неща, опасявам се. Вниманието ти е било другаде.
	Джорджо ми беше съобщил, че заминаваме на следващия ден. Приятелите Подмазвачи на _бабо_ — господин и госпожа Гилбърт — също щяха да идват. Както и Хелън Флайшман. Спомена я мимоходом, подхвърли, че госпожа Флайшман винаги била планирала да се присъедини към нас, и „ти не знаеше ли?“. А после сложи пръст на устните си, понеже очакваше да пазя мръсната му малка тайна.
	И след като кимнах машинално, прояви наглостта да добави: „Всички знаят, че тръгваме утре“. Погледнах го невярващо, преди да заклатя глава така бясно, та чак свят ми се зави. Накара ме да седна, донесе ми чаша вода и извика _бабо_. Седях в гостната с баща ми и отчаяно се опитвах да дойда на себе си, да остана спокойна.
	— Не мога да замина! Мадам държи да остана и да танцувам. Налага се да остана в Париж. — Почувствах как в мен се надига вой на бяс и отчаяние. Трябваше да го държа на разстояние. Трябваше да остана спокойна. — А защо госпожа Флайшман ще идва?
	— Успокой се, Лучия. — Лещите в новите вдлъбнати стъкла на татковите очила бяха толкова дебели, че очите му приличаха на очите на голяма водна жаба — огромни и изпъкнали. — Госпожа Флайшман идва, за да помага на мен и на майка ти.
	— Със сандъците си „Луи Вюитон“, с наперената си походка и с високомерното си маниерничене — извиках. _Бабо_ ме изгледа странно, но си замълча, затова продължих да крещя, крачейки из стаята, а пръстите на ръцете ми се вкопчваха и подръпваха столове, рафтове и завеси. — Не мога да дойда, _бабо_. Трябва да танцувам. Мадам иска да остана в Париж.
	— Да знаеш как да влезеш в стая — това е всичко, което има значение, Лучия. — Очите му се плъзнаха по портретите, сякаш говореше на знатните си предци. — Майка ти знае как да влезе в стая. Просто я наблюдавай.
	— Но аз не мога да дойда в Лондон, нито пък в Торки! Не чуваш ли какво ти казвам? — Поемах си дълбоко въздух и броях между вдишванията, припомняйки си съветите на учителя ми по танци за преодоляване на сценичната треска. Понеже се чувствах точно така — изпълнена със страх и ужас. Без Мадам. Без Бекет. Без достатъчно време да се сбогувам с Бекет. Не го бях виждала от онези мигове интимност, когато почти правихме любов. Трябваше отново да го уверя, че _бабо_ не знае нищо, че мама е обещала да пази тайна, че все още го желая.
	— Чувам те, mia bambina, но се нуждаем от теб. Очите ми… вече ми е нужна помощ за всяко нещо… виждаш, налага се майка ти дори да ми реже храната. А самата тя все още се възстановява от заболяването си. И също има нужда от теб. Всичко е резервирано. Имаме запазена стая и най-великолепния хотел в Торки, където твоят идол, Наполеон, е полагал разбитата си в битки глава, за да поспи.
	— Наполеон не ми е идол от десет години! А щом е така, госпожа Флайшман ще е на разположение да ти реже храната! — изръмжах.
	— Тя ще се присъедини към нас по-късно. Двамата с теб ще имаме достатъчно време да поговорим за сънищата ти, за прозренията ала Касандра. Знам, че си имала няколко такива, Лучия. Познавам по блясъка в очите ти. Напоследък сияят като перли.
	Не му обърнах внимание.
	— Ами семейство Гилбърт? И всички други, с които ще се срещаш в Англия? Какъв късмет, че съм научила от майка как да влизам в стая, нали? — Говорех с толкова неприкрита горчивина, че _бабо_ извърна поглед и очите му запълзяха обратно към портретите на стената.
	— О, Лучия! Не може да ти се угоди. — Въздъхна тежко. — Това е важно пътуване за всички нас. Ще се срещам с издатели, ще ме записват, госпожица Уийвър — най-важният ми покровител, на която разчитаме за пари, както е редно да ти напомня — също ще бъде с нас. Без госпожица Уийвър няма да има уроци по танци. — _Бабо_ се премести до стената и изправи портрета на баща си. — Ах, прорязан от криволичеща пукнатина. Не мога да държа накривен баща в дома си… Имало човек крив като кривак. Той по пътя крив дълго сам вървял…* Помниш ли как беше следващият стих, Лучия?
	[* Цитат от популярно стихче за деца, превод: Александър Шурбанов, „Колко ягоди растат по морето?“, изд. „Точица“, 2015. — Б.пр.]
	— А какво ще стане с танците, _бабо_!
	— Ще танцуваш в хотела всеки ден. Видял ли изведнъж един крив протрит петак? До един крив плет? Май така беше. — Отстъпи назад, наклони глава и впери късогледите си очи в портрета на баща си.
	— Трябва да танцувам всеки ден, _бабо_. Никой ли не разбира — трябва да танцувам! — Усетих нов прилив на гняв. Защо той, който трябва да пише всеки ден, не разбира, че аз трябва да танцувам всеки ден?
	— Добре, значи въпросът е уреден — ще танцуваш в хотела. А когато се върнем, ще продължиш да ходиш в балетната школа. — Потупа ме по ръката, докато очите му бавно пътуваха по стената с портрети. — На никого от семейството не му се налага да работи. Вече всички можете да бъдете хора на живота.
	— Не — искам — да — бъда — човек — на — живота — процедих през стиснати зъби. — Искам — да — танцувам!
	— Знам, знам — отвърна успокоително _бабо_. — Само казвам, че имаш избор. За разлика от вас, майка ти и аз не сме имали този шанс. Познай какво?
	Очаквах да смени темата — вече ми се беше наслушал. Отворих уста, за да възразя, но тутакси изпитах непреодолим порив отново да разклатя глава и да продължа да я клатя, докато се почувствам достатъчно зашеметена, та да не мога да стоя изправена — да се клатя до пълна самозабрава. Спомних си отвращението и тревогата в изражението на Джорджо отпреди малко и това ме възпря подобно на спирачката на бързо движеща се моторна кола.
	— Какво има, _бабо_!
	— Пикасо отказа да ме нарисува. Очевидно великият майстор е „прекалено зает“. Можеш ли да повярваш? — Виждах колко е засегнат. Щеше ми се да му отвърна, че не ме интересува, че изобщо не ми пука. Но ядът ми ме изплаши, а исках да овладея гневния глас в себе си.
	Затова си поех дълбоко въздух и попитах с престорено спокойствие:
	— Тогава кой ще те рисува за фронтисписа на следващата ти книга?
	— Възнамерявам да попитам Брънкуш. — Той свали поглед от мен и отново се загледа в любимата си стена с портрети. — Да, разчитам Брънкуш да се справи.


>	Октомври 1934 г.
>>
	_Кюснахт, Цюрих_
	— И това беше всичко, така ли? Просто заминахте с тях за Англия? — Доктор Юнг седи много близо до мен, ръкописът лежи в скута му.
	— Част от мен искаше да замине. — Взирам се в ръцете си, сякаш те държат отговорите на въпросите му. Набръчканият розов белег на палеца ми ме гледа безизразно. — Не бях казала някои неща на Мадам Егорова.
	— Какво, например?
	— Не й обясних, че вече нямам енергия да се боря. Обучението й ме изморяваше… Часовете й бяха безмилостно натоварващи чисто физически… изискваха толкова много усилия… и всички тези упражнения! Бяха започнали да ме изтощават.
	Докторът кима окуражително.
	— Сякаш искаше да се нагърбя с още една битка. Усещах живота си като непрекъсната борба — с родителите ми, с разбиранията им, с очакванията им. — Прокарвам ръка през лицето си. Изморявам се дори да говоря за тези неща.
	— Постоянно ли се чувствахте по този начин?
	— Не. Но бях започнала да виждам нещата от нов ъгъл, по-отчетливо. Случваше се нещо пагубно и започвах да го осъзнавам.
	— Според мен се движите в правилната посока, госпожице Джойс. Днес се изразявате съвършено ясно. Какво започвахте да осъзнавате? — Доктор Юнг става от стола и по обичайному започва да крачи из кабинета.
	— И аз бих искала да се раздвижа, докторе. — Изправям се и се приближавам до прозореца. Днес хълмовете са сини и забулени в мъгла. Чувам как се затръшва врата, как лае куче, а чайките над езерото кръжат и се бият. — Започвах да виждам другата страна на живота ни на площад „Робиак“.
	— Продължете, госпожице Джойс. — Докторът застава до мен, очите му проследяват моите до хълмовете отвъд езерото.
	— Започвах да осъзнавам, че всички наливаме вода във воденицата на _бабо_. Всички представлявахме част от неговата история. И ако нещо не се промени, ще остана заклещена в нея. Заклещена в измисления му свят.
	— И това ви плашеше, така ли?
	— Да. Мама беше доволна да си купува дрехи и да вечеря навън. Джорджо разполагаше с парите на госпожа Флайшман, което му беше угодно. Но аз — аз исках нещо повече. — Внезапно млъквам, припомняйки си някогашните мои амбиции. Струва ми се, че копнежът ми да получа признание вероятно е отвращавал някак родителите ми. Махвам силно във въздуха, за да пропъдя неприятната мисъл.
	— Искате ли да обиколим стаята, госпожице Джойс? — Докторът ми предлага ръка и аз я хващам. Толкова голяма ръка — същински ствол на дърво.
	— Усещах как енергията ми изтича. Чувствах се много изморена, постоянно разтеглях и разтягах по някой мускул. А и имах усещането, че _бабо_ не се вълнува, не се вдъхновява от балета, че ме захвърля като умаляла дреха. — Тръгвам в крак с доктора, а изгризаните ми нокти стискат ръкава му. За няколко секунди умът ми се понася към далечно място. Колко неопределен и безформен е животът, колко мрачен и хаотичен, когато си в средата му. Едва сега, и то с помощта на мемоарните записки и въпросите на доктора, разбирам и придавам форма на всичко случило ми се. Тази мисъл ме връща обратно към Бекет.
	— Крепеше ме любовта към Бекет. Благодарение на нея осъзнах неща, които преди това не бях забелязвала. Как _бабо_ ни тегли към неговия свят, как всички се въртим около него. Проумях всичко това заради Бекет.
	— Как? — Докторът крачи бавно към картина с мандала, окачена на стената, теглейки ме след себе си, а подгъвът на сатенената ми рокля се влачи зад нас.
	— Виждах как същото се случва с него. Любовта ми отвори очите. Не мога да го обясня. — Постепенно гласът ми заглъхва, докато си припомням думите на _бабо_ от предходната вечер. На вечеря му бях разказала неотдавнашен мой сън, в който Бекет и аз сме заедно в Лондон. Разхождаме се в Хайд Парк, а свраките се спускат около нас. Не си спомнях много — аромат на зелена мъзга във въздуха, пикиращи птици. И сините очи на Бекет, но зад тях има нещо тежко, някакво бреме — все едно, препъвайки се, съм стигнала до необятни кални низини отвъд синьото море. Млъкнах и погледнах _бабо_. Мигаше учестено; забелязах, че миглите му са мокри от сълзи. Каза ми, че Бекет е напуснал Ирландия, за да ходи на психотерапия в Лондон. Сега. Прави същото като мен. По едно и също време. За минута се зачудих дали съдбите ни все още са преплетени. _Бабо_ отвърна, че не са. Каза ми да го оставя.
	— Какво видяхте да се случва с господин Бекет? — Доктор Юнг посочва обрамчената мандала. — Погледнете тук — може да ви помогне.
	Вглеждам се в изображението с цвят на скъпоценен камък, но виждам единствено подобни на гърчещи се змии, повтарящи се кръгове. Къде е Бекет? Къде са спомените ми? Плаващият мрак се приближава към мен, сгъстява се. Обзета от паника, посягам да хвана ръката на доктора.
	Той ми помага да седна в креслото.
	— Дишайте дълбоко, госпожице Джойс. Не бързайте.
	Седя, отпуснала глава в ръцете си, дишам дълбоко и бавно, усещам как кислородът неохотно се спуска към дробовете ми.
	— Какво видяхте да се случва с господин Бекет? — Докторът умишлено повтаря на висок глас въпроса и отново посочва с жест мандалата.
	— Започваше да става все по-обсебен от _бабо_. — Мръщя се, докато се опитвам да проумея заплетените мисли, спомените ми, които се разпадаха. — Виждах как Джорджо успява да избяга с госпожа Флайшман, а Бекет заема мястото му. _Бабо_ много го ценеше. Започваше да го приема като… като син.
	— А това е щяло да превърне господин Бекет в нещо като ваш брат, така ли? — Неочаквано гласът на доктора става толкова тих, че се налага да се напрягам, за да го чуя.
	Не обръщам внимание на въпроса му. През тялото ми преминава ледена тръпка и ми се приисква да си облека коженото палто.
	— Докторе, къде е коженото ми палто?
	— Днес не сте с него, госпожице Джойс. Да не сте го изгубили отново?
	Наежвам се.
	— Не!
	— Така значи. Опитали сте се да кажете на баща си, че не можете да заминете за Англия. Но все пак сте отишли, нали?
	— Знам какво си мислите. — С неочаквана яснота си припомням коя дума бях видяла в бележника му. — Мислите си, че нямам характер, нямам гръбнак. Че просто съм се килнала на една страна и съм направила, както са ми наредили. Мислите си, че не съм нищо повече от едно… от едно насекомо.
	— Съвсем не, госпожице Джойс. Просто се опитвам да проумея мотивите ви. Сбогувахте ли се с господин Бекет?
	— Не лично. Не и издънка-до-издънка. — Усмихвам се при мисълта за старата ни шега. — Нямаше време. Но му телефонирах в университета. Заяви, че трябвало да замина. _Бабо_ имал нужда от мен. Била съм неговата муза, а нито един гений не бивало да бъде лишен от музата си. — Изправям се, внезапно усещам потребност да се чувствам по-висока, да разгъна вътрешностите си и да си изпъна назад лопатките. — Освен това каза, че _бабо_ непрекъснато изпитвал болка. В очите. В стомаха. И бил твърде сляп, за да замине без придружител, а всичко това щяло да дойде в повече на майка. Нали разбирате — беше много загрижен за баща ми.
	Доктор Юнг сключва ръце зад гърба си и ме поглежда, сякаш изучава любима картина в галерия.
	— Значи, вашият възлюбен Бекет също е бил готов да ви жертва, така ли? Въпреки всичко помежду ви?
	— Каза, че ще ми пише; щял да бъде в Париж, когато се върна. — Припомням си гласа му, как стигна до мен по телефонните жици — утешителен и успокояващ. Потъвам отново в креслото и внезапно усещам колко ми е изтощено и изморено, и студено. Защо не си донесох коженото палто? Защо дойдох облечена във вечерна рокля? — Харесва ли ви роклята ми, докторе? — Протягам крака, за да види цялата ширина на полите, дължините червен сатен, използвани за тази прелестна вечерна рокля.
	Поглежда си джобния часовник.
	— Защо да не сте с вечерна рокля в единайсет и половина преди обед? Наистина, защо пък не?
	— Заради баща ми съм облечена така. За да го вдъхновя. Вдъхновение за последно, преди да си замине от Цюрих. — Изправям се и се завъртам леко, така че полите на роклята се разпиляват около мен. — Ще танцувам отново, нали, докторе? Имам предвид истински танци, а не просто жига с _бабо_. Искам отново да танцувам на сцена, както преди. — Минавам с тройна стъпка покрай писалището, полюлявам бедра и щракам с пръсти, за да задам ритъм.
	— Всичко е възможно, госпожице Джойс.
	— Вече е време да тръгвам. Ще обядвам с _бабо_. После имаме записан час при доктор Негели. Във връзка с кръвните тестове, за които ви споменах. — Спирам да танцувам и се пресягам за шапката и връхната си дреха.
	— А, да, изследванията за сифилис. Желая ви късмет, госпожице Джойс. — Докторът ме изпраща до вратата. Поставя ръка на дръжката и се обръща към мен: — _Мога_ да ви излекувам, госпожице Джойс. Убеден съм. _Мога_ да ви излекувам.


>>	12
>>	Август 1929 г.

	_Англия_
	Мисълта за Бекет ме преследваше най-силно в Торки. Поглеждах ли към скалите, виждах грубо издяланото му лице. А когато наблюдавах морето през прозореца, си припомнях очите му и контура, описващ ключиците му. Гледах сивата вода и си представях извивката на златистобялото му тяло, което пори вълните. _Бабо_ ми донесе бледорозова мидена черупка, обсипана с лунички — прокарах пръсти по вътрешната й страна и си спомних вдлъбнатинката в основата на врата му, разпалила любовта и копнежа ми по него.
	Когато не мислех за Бекет, жадувах да танцувам. Съзерцавах извития гръбнак на залива и златните пясъци и ми се искаше да спре да вали, за да танцувам боса от единия до другия му край. Следях с поглед разпенените морски атове, разбиващите се вълни и си мислех как ще композирам балет, в който играя давещ се моряк, спасен от белогриви хипокампи*. Изучавах променящите се цветове на океана и си обещавах да скицирам костюми в стридено синьо, щом помогна на мама да се настаним.
	[* Древногръцко митологично същество с тяло на кон и опашка на риба. — Б.пр.]
	Но удоволствието от тези малки фантазии приключи един влажен следобед с пристигането на госпожа Флайшман. Гледах през прозореца на апартамента, където се бяхме настанили с мама и _бабо_. Брат ми беше отишъл да я посрещне на гарата и двамата се върнаха с такси. Слязоха и се поразмотаха пред хотела, докато уж чакаха сандъците и кутиите й с шапки. Джорджо въртеше бастуна си — изглеждаше много доволен от себе си, а госпожа Флайшман даваше вид на свенлива и високомерна едновременно. Носеше рокля „Шанел“ — прилепваше по всяка гънка на добре налятата й плът и падаше скъпо върху здравите й бедра. Наблюдавах я как си отваря дамската чанта, изважда си портмонето и дава на Джорджо пачка, предполагам, английски лири. Мама се суетеше в апартамента и не спираше да пита „Джорджо върна ли се вече?“, а аз чувах как драска пастелът на _бабо_.
	— Тъкмо пристигнаха — посочих с неопределен жест сивото небе. — Облечена е в рокля на „Шанел“. — Веднага съжалих за думите си.
	Мама се втурна към прозореца и занаднича през рамото ми, за да види тоалета на госпожа Флайшман. Започна да дърпа резето на прозореца и през цялото време гледаше жадно към входа на хотела. Изтръпнах и пребледнях от това, което видях. Защото мама също го видя.
	Джорджо стоеше долу и преглеждаше банкнотите, дадени му от госпожа Флайшман, сякаш ги броеше или проверяваше дали са правилната валута. После тя завъртя на обратно затворения си слънчобран и закачи дръжката от слонова кост в горния джоб на сакото му. Мама ахна.
	— Какво прави, за бога? Ще съсипе новото му сако!
	Исках да избутам мама от прозореца, но беше прекалено късно. Освен това се бях вцепенила. Не можех да помръдна. Дори да премигна. Гледахме ужасени как госпожа Флайшман придърпва Джорджо към себе си с помощта на слънчобрана. Дори Джорджо изглеждаше леко изненадан — видях го как сочи нагоре към нашия прозорец. Но беше прекалено късно. Беше го придърпала към себе си, беше откачила слънчобрана и обвила шията му с ръце. Гушеше се във врата му, а ръцете й бяха мушнати под сакото му по толкова интимен и фамилиарен начин, че каквото и да кажех, нямаше да извини или обясни подобно поведение.
	— Мили боже! Пресвета Дево! От колко време продължава това? — Мама се обърна към мен, а горната й устна се беше изкривила от погнуса. — Джим, ела бързо! Джорджо и госпожа Флайшман са… са… — Извика сподавено.
	_Бабо_ докуцука до прозореца и се загледа навън.
	— … са какво?
	— Любовници — заявих с мрачно задоволство. Поне веднъж мама щеше да насочи неодобрението си към брат ми вместо към мен. Поне веднъж не бях направила нищо лошо. Този път Джорджо щеше да си има неприятности. Както и госпожа Флайшман. Големи неприятности! Безмълвно благодарих на госпожа Флайшман, задето е толкова недискретна.
	— О! — възкликна _бабо_ невъзмутимо. — Нищо не виждам. Да не би да развратничат на стълбите пред хотела?
	— В това няма нищо смешно — сопна се задавено мама. — На моите години е, омъжена е и има бебе.
	— Но пък е богата. — _Бабо_ деликатно се изкашля и започна да си бърше очилата с носна кърпичка, като я мачкаше силно между паяшките си пръсти.
	— Какво значение има? Хванала е в капана си нашия Джорджо!
	— Несъмнено ще се измори от паричното й очарование.
	— А също и от бръчките, и от отпуснатите й телеса — добави огорчено мама.
	— Хайде, Нора. Париж е пълен с прелестни млади дами. Предлагам да оставим нещата да приключат от само себе си.
	— Ако очакваш да си мълча, лъжеш се. Няма да позволя никакви лудории тук, в този хотел, под носа ми. — Мама издаде сподавено ридание и ядосано започна да си трие очите с юмруци. — Моят Джорджо! Затова беше вечно навън и не се прибираше вкъщи. И как се е нагласила на всичкото отгоре! О-о, моят Джорджо!
	— Има съпруг и син, с които също ще му се наложи да се състезава. Джорджо несъмнено ще се измори от конкуренцията. — _Бабо_ сложи утешително ръка върху ръката на мама и се опита да я отведе от прозореца. Ала тя отказваше да помръдне и продължаваше да си бърше очите и да гледа към стълбите пред хотела, където госпожа Флайшман беше отпуснала глава върху гърдите на Джорджо, сякаш лекар слуша ударите на сърцето му.
	— Нищо и никаква грохнала улична мръсница! Курва… Дърта овца, дето иска за агънце да мине. Без капка срам. — Мама взе от ръцете на _бабо_ носната кърпичка и я притисна до червените си, насълзени очи.
	— Хайде, хайде! Ще приключи от само себе си. Да не се бъркаме, Нора. Забравяме, че е на двайсет и три.
	Точно тогава мама изглежда забеляза присъствието ми и злобно се нахвърли върху мен.
	— Всичко това да се случва зад гърба ми, а ти си знаела! Знаела си!
	— Тихо, Нора. Не е изключено моята Касандра да е имала някакво предчувствие, но не е нейна вината, задето Джорджо се задява с госпожа Флайшман. Ако изобщо случаят е такъв. — _Бабо_ направи няколко успокоителни движения с ръце, все едно милваше въздуха. Но думите му само вбесиха мама още повече.
	— Е, от колко време продължава това, Касандра? — попита презрително тя. — И какво по-точно правят двамата? Правили ли са го вече? Правили ли са го?
	— Нора!
	— Баламосвала ме е. Лъгала ме е. Собствената ми дъщеря! Кажи ми, Касандра — чукали ли са се?
	— Нора, успокой се! — Думите на _бабо_ бяха толкова резки и остри, че мама се отпусна тежко на гърдите му с приглушен, дрезгав стон. Отдръпнах се, шокирана и объркана от грубия й език. Кръвта ми не се движеше, беше се превърнала на лед и усещах как си прехапвам езика. Нещо вътре в мен ме дърпаше, мачкаше червата ми… гневът й, образът на Джорджо, който го прави, който се чука… Стомахът ми започна да се бърка.
	— Разстроена е — прошепна беззвучно _бабо_ над плачещата глава на мама. — Отивай и предупреди брат си.

	* * *

	Госпожа Флайшман прекара с нас пет дни и през цялото време мама демонстрираше студено високомерие. Когато се хранехме, се суетеше показно около Джорджо — уверяваше се дали се е нахранил, внимаваше сервитьорите да следят чашата му да е винаги пълна, носеше му цигарите, ако се случеше да ги забрави в стаята си, вдигаше му салфетката, паднеше ли на пода. Но към госпожа Флайшман продължаваше да се отнася с ледена ненавист. Мълчанието й казваше всичко. Джорджо замина преждевременно заедно с госпожа Флайшман, заявявайки, че му предстои да се подготви за непредвиден певчески конкурс. Лъжеше, ала не го винях. На мен мама показваше колко наранена се чувства, задето я бях предала. Но повече не ме нарече Касандра и никога не спомена отново думата „чукам“. Не и в мое присъствие.
	Времето се проясни. Копнеех да изляза и да танцувам на плажа, но при всеки опит да се измъкна сама или _бабо_, или мама, или някой от приятелите им Подмазвачи ме викаха за нещо. Било да помогна на мама да си избере шапка, било да придружа госпожа Подмазвачка по крайбрежния булевард. Ще почета ли на _бабо_, моля, или да отида с него до плажа да вземе малко въздух, или пък да се отбия до пощата, за да пусна някой колет? Безкрайните, изморителни поръчки ме вбесяваха, но решах ли да протестирам, мама ми се сопваше, а _бабо_ ме молеше да съм внимателна с нея, като винеше за поведението й преживения голям шок от разкритието за връзката на Джорджо.
	Мама, убедена в потребността ми именно от хубава дълга почивка, го повтаряше на всеки, готов да я изслуша, а същевременно ми даваше поръчки и наставления. Мислех само как да си почина от нея и от неспирните й поръчения. Едва ми оставаше време да пиша на Бекет — беше ми пратил няколко картички от Германия. После пък _бабо_ падна от една ограда и се налагаше да му правя компания на плажа, докато той лежи и си играе с камъчетата и мидичките, без да спира да пита дали не съм имала предчувствие, че ще се претърколи по подобен начин. Когато предложи да танцувам на пясъка, облечена в банския си костюм, опитах да изпълня няколко _plié_ в различни комбинации. При което ме попита с най-сърцераздирателния си глас:
	— Какво ще кажеш за нещо в стил Айседора Дънкан?
	Нямах настроение и вместо това му помогнах да нареди камъчетата в стегнати спирали. Тюрбаните на емира, така ги нарече.
	Бавно и неумолимо мускулите ми се отпускаха, а силата ми намаляваше. Тялото ми атрофираше. Някъде в ума ми седяха и ме измъчваха думите на Мадам, когато се разделяхме. Какво имаше предвид, заявявайки, че ако не мога да съм твърда със семейството си, е възможно да ми липсва нужната твърдост на характера, за да бъда балерина? Едва след няколко безсънни нощи внезапно ги проумях. По нейния завоалиран руски начин се беше опитала да ми каже, че нямам необходимия талант или физическа сила, за да се занимавам с класически балет. Във влака по пътя за вкъщи отново успях да видя за миг всичко пределно ясно и непоколебимо. Трябваше да докажа на Мадам, че греши. И имаше само един начин да го направя. Като се махна от задушаващото и осакатяващо влияние на семейството ми. Беше време да сбъдна съдбата си, да поема контрол над бъдещето си. Беше време да се омъжа.

	* * *

	Чувствах се прекрасно отново в Париж. След влажните, сиви плажове на Англия едва сдържах радостта си от завръщането в града, който вече приемах като дом. Празни бодливи обвивки от паднали кестени покриваха булевардите, а листата на дърветата започваха да бронзовеят и да се подвиват. И въпреки това градът демонстрираше непокорство, сякаш не даваше и пет пари дали зимата наближава, или не.
	Беше ми хубаво да се върна дори на площад „Робиак“ — да подрънквам на пианото, да танцувам пред огледалото в цял ръст, да спя в собственото си легло, да закусвам с несресана коса. Бекет често идваше следобедно време и ми се струваше, че пронизващите му очи се спират по-дълго върху мен, а разговорите ни в антрето са малко по-задушевни. Сякаш след като се бяхме търкаляли на пода в гостната, нещо в него се беше събудило. Само ако мама се въртеше наоколо, той отново се връщаше към предишното си приведено и стеснително аз.
	— Не мога непрекъснато да се местя — обяснявах един следобед, скоро след като се бяхме върнали. Бекет беше дошъл по-рано от очакваното, така че бях успяла да го заведа в гостната за бърза чаша чай „Инглиш брекфаст“. — Мама и _бабо_ обожават да спят по хотели. Обичат да опаковат и да разопаковат багаж, да се местят от място на място — с ферибот, после с влак, след това с автомобил, та чак до хотела.
	— А на теб не ти харесва, така ли? — Бекет седеше на ръба на канапето, а в скута му лежаха три внимателно подравнени тома с Шекспирови произведения.
	— Правят го с лекота, без никакво усилие. Ненавиждам безкрайното опаковане и разопаковане и да не знам кой ще бъде следващият ни хотел. Не мога да танцувам така. _Бабо_ пише и във влака, и на ферибота, но аз няма как да се упражнявам, нали? И мразя непрекъснато да се налага да се докарвам. — Въздъхнах дълбоко, отпуснах се драматично назад в канапето и се загледах в тавана.
	— Да се докарваш ли?
	— Да се преобличам за закуска, да се преобличам за вечеря. Винаги да трябва да съм облечена според случая. Не искам животът ми да бъде толкова… толкова разбъркан. Или да обръщам толкова много внимание на външния вид. — Завъртях глава, за да погледна Бекет. Вече копираше изцяло облеклото на _бабо_. Беше си купил лачени обувки с остър връх точно като неговите. Бяха му прекалено малки. Личеше си, че му стискат на пръстите. Танцьорите забелязват такива неща.
	— О, разбирам. — Той се наклони, пусна кубче захар в чая и го разбърка замислено.
	— Нуждая се от пространство, за да танцувам. За предпочитане едно и също пространство всеки ден. А също и от грамофон, и от обувките ми за танци. Мама не го разбира. — Свих безнадеждно рамене. Исках да му загатна какъв живот се надявам да водя като госпожа Бекет. Беше важно да разбере потребностите на една танцьорка.
	Поизправих се и се приближих до него.
	— Откакто съм вкъщи, се чувствам много по-добре. И защото си тук и отново танцувам. Равновесието ми е напълно възстановено.
	— Значи, Мадам Егорова те е приела обратно, а? — Погледът на Бекет се отмести от мен към стената с портрет на _бабо_.
	— Да, но ме следи изкъсо. Упражнявам се като луда. — Отново го погледнах. Трябваше да знае, че не възнамерявам да се отказвам от танците. Щях да продължа да танцувам и в качеството си на госпожа Бекет. Не исках маминия живот — да подреждам прането, да си купувам обувки и да ходя да си навивам косата. Не, аз съм танцьорка и точка по въпроса. В това време Бекет се взираше внимателно в семейните портрети, сякаш да ги запечата в паметта си.
	— Мама и _бабо_ непрекъснато ме пращаха да ходя насам-натам и въпреки това без танците дните ми бяха доста празни. За мен не е добре да не танцувам. — Последното изрекох много категорично. Не само защото Бекет трябваше да е наясно с нуждите на бъдещата госпожа Бекет. Но и защото тези два месеца, през които не танцувах, ми бяха помогнали ясно да осъзная значимостта им в живота ми и исках да споделя на глас мислите си с Бекет. Знаех, че ще ме разбере. — Танците осмислят живота ми, задават му цел. Но не е само това. Когато танцувам, се усещам различна. Като друг човек, като други хора.
	Ала Бекет, изглежда, не ме чуваше. Забелязвах как очите му се стрелкат към вратата на кабинета на _бабо_ и обратно към драмите на Шекспир в скута му. После попита:
	— Баща ти хареса ли Англия?
	Не продължих темата за танците. Виждах, че нещо му тежи.
	— О, седеше по кръчмите и слушаше какво си говорят хората, работи по книгата си, ходи при още един очен лекар в Лондон и си игра с камъчетата по плажа.
	— Камъчета ли? — Погледът на Бекет се насочи обратно към мен.
	— Знаеш — камъни. Хотелът в Торки е същински дворец. Има си собствен оркестър и електрически асансьор. Двамата направо се влюбиха — нали знаеш как си падат по разкоша. Мама не спира да говори за него. На мен ми хареса повече Кеймбридж. Там направиха запис на _бабо_ как чете „Творба в процес на написване“. — Замълчах и се засмях отривисто. — Някой описа гласа му като „плавен и мек с гукащи подводни течения“.
	— Сериозно ли? — Бекет се засмя в чашата с чай.
	— Стига толкова за нас. Как са леля ти и чичо ти?
	— Добре — леко се прокашля той. — Баща ти ме помоли да преведа малко от „Творба в процес на написване“ на френски.
	Сърцето ми леко подскочи.
	— _Бабо_ те намира за чудесен, Сам. Значи ще прекарваш още повече време тук?
	Бекет кимна и потъна в угрижено мълчание, взирайки се унило в чая.
	— Мога да ти помогна. Няма да е лесно за превод, но ще се справим. — Протегнах се и утешително го стиснах за ръката, облекчена, че съм разкрила какво го тревожи.
	— Много си добра, Лучия. Много мила. — Той прокара ръка през лицето си. Как исках да се пресегна и да го прегърна. Изведнъж изглеждаше толкова изморен, сякаш перспективата да превежда творбата на _бабо_ му тежеше. — Налага се да отида до Ирландия следващата седмица — добави. — Трябва да уредя подновяването на договора ми и да се видя с родителите си.
	— Кога ще се върнеш? — Отпих глътка чай, наклоних се към него, та бюстът ми да докосне гърдите му, сложих чашата на масата и седнах. Бекет премигна и преглътна толкова изразително, че адамовата ябълка подскочи в гърлото му.
	— През ноември.
	После се появи _бабо_ — очите му бяха зачервени и сълзяха. Господин Бекет скочи на крака и двамата се мушнаха в кабинета.
	Взех чашата му и докоснах с устни ръба й там, където преди малко бяха неговите устни. Колко нормално ми се струваше! Колко щастлива бях да съм пак в Париж с Бекет и с Мадам Егорова. Бекет щеше да ми липсва, когато замине за Ирландия, разбира се. Но това ми даваше повече време да доизпипам плановете си да се омъжа, да се уверя, че ще проработят безпогрешно. Да, всичко се наместваше идеално.

	* * *

	— Ммм… какви прекрасни рози! — възкликнах.
	— Да, за Мадам са. Нося й подарък всеки ден. Обикновено цветя, но невинаги. — Гласът й бликаше на пресекулки. — Непоносима ми е мисълта, че великата Мадам Любов Егорова живее в нищета. Просто не мога! Тя е княгиня Трубецкая, знаете ли?
	Кимнах смутено.
	— А сега мизерства. Били ли сте в малката й къща? Дори няма баня! Не мога да понеса тази мисъл! — Госпожа Фицджералд мигаше учестено зад розите, сякаш се опитваше да не се разплаче.
	— Как вървят уроците, госпожо Фицджералд?
	— Погледнете, Лучия! Само вижте! — Бутна букета към мен. — Подръжте ги! Трябва да видите това. Наистина! — Събу си бродираните обувки, свали си чорапа от единия крак и размаха стъпало към мен. Ноктите й бяха инфектирани с гъбички до степен да приличат на набраздени, обезцветени миниатюрни стридени черупки. А на малкия й пръст се виждаше възпален мазол — червен и гневен, и изпускаше гъста жълтеникава гной. — Танцувам по осем часа на ден. Осем часа, Лучия! Момичетата в моите часове танцуват, докато през туфлите им не започне да се процежда кръв.
	Госпожа Фицджералд забеляза отвращението ми. Не съм гнуслива — гноящ мазол и гъбички по ноктите не бяха нищо ново. По-скоро ме смути нещо в маниера й. Сякаш се опитваше да ме изплаши. Обу си чорапа и обувката, а после издърпа розите от ръцете ми.
	— Мадам изисква безрезервна отдаденост — продължи с провлачения си американски акцент тя — думите се издигаха и спускаха. — Без отдаденост не можеш да бъдеш балерина. Вече не правя нищо друго, освен да танцувам и да спя. Ако наистина искаш да танцуваш, налага се да направиш тази жертва. — Непрекъснато гледаше шахтата на стълбището, все едно следеше дали някой не ни слуша. А после сниши глас и ме привика с жест към себе си — намирах се толкова близо, че подушвах единствено жълтите рози. — Не съм прекалено възрастна, не слушайте какво говорят. Поканиха ме в трупата на театър „Сан Карло“ в Неапол. Дебют със солова роля в „Аида“. Какво мислите? — Тържествуваща светлина грееше в очите й, които блестяха почти неестествено през розите.
	— Ще заминете ли?
	Поклати глава.
	— О, не! Скот ми забрани. Не подлежало на обсъждане. — Замълча и за миг лицето й стана умислено. — Ще чакам за роля с трупата на „Руския балет“. Мечтата ми е да танцувам с „Руския балет“. Миналата седмица бяха пратили съгледвачи на таланти. — Трескавите й очи отново се насочиха към стълбищната шахта. — Май са ме забелязали, Лучия! Трябва да тръгвам. Мадам ме чака. — И тя изчезна, втурвайки се с красивите жълти рози в ръце нагоре по стълбите.
	Вървях към вкъщи и продължавах да мисля за инфектирания й мазол. И за скритото значение на думите й — съпругът й бил забранил да приеме работата на балерина в престижната трупа на театър „Сан Карло“. Трябваше да съм вдъхновена от успеха на госпожа Фицджералд, но почти не се сещах за него, а само за настояването на господин Фицджералд да отхвърли предложението да танцува в „Аида“. Примирението й с желанието на нейния съпруг породи у мен мрачно предчувствие. Изглежда, омъжените жени не бяха по-свободни от неомъжените. Навярно плановете ми за брака не бяха толкова прости и безпогрешни, колкото си мислех…

	* * *

	Две седмици след срещата ми с госпожа Фицджералд пристигна писмо. То успя да ме хвърли в смут и отново разби на пух и прах равновесието, което бях постигнала.
	Закусвах с мама и _бабо_. _Бабо_ хрупаше шумно препечена филия, а мама изстъргваше с лъжица за сос дъното на буркана със сладко. Внимателно отворих с нож за писма плика, предполагайки, че е от някоя приятелка от детинство. Отвътре изпадна писмо, написано с непознат почерк върху тънка като коприна хартия. Прочетох го набързо и отначало не можах да повярвам. Прочетох го отново, а после още веднъж, докато пръстите ми не започнаха да треперят от вълнение. Беше от сестрата на Айседора Дънкан — Елизабет Дънкан, чиято школа по танци посещавах всяко лято.
	— От кого е? — поиска да научи мама. — От доста време го четеш.
	_Бабо_ вдигна поглед, мърморейки:
	— Писма до крал относно съкровище от котка.
	Мама забели очи.
	— От кого е, Лучия?
	Не й казах, че е от Елизабет Дънкан — предлагаше ми работа като професионална учителка в нейното училище в Дармщат, където да преподавам модерни танци и движение на момичета от Германия. Мислех единствено как аз, все още третирана като дете от толкова много хора, получавам предложение за истинска работа — със заплата.
	— Ще мога сама да си избирам дрехите! — извиках. Първата ми работа като преподавател. Първото ми истинско предложение за работа!
	— За какво, за бога, говориш, Лучия? Това да не е от някоя приятелка от Цюрих? — Мама се наклони към мен, все едно се канеше да издърпа писмото от ръката ми. Отдръпнах се, притискайки го към гърдите си. — Имаш нужда от някои нови неща, Лучия. Подгъвът на тази нощница виси, а и знаеш колко мразя да закусваш по нощница. Доста си се позапуснала. Защо още не си сресана?
	— Предложение за работа е! — извиках, развявайки триумфално писмото пред _бабо_, без да обръщам внимание на мама. — Госпожа Дънкан ме кани да преподавам в школата й по танци в Германия. Предлага ми заплата.
	_Бабо_ вдигна поглед с широко разтворени от изненада очи. Мама остави препечената филийка в чинията си и се вторачи в мен.
	— Иска да започна след четири седмици. Ще живея в школата с нея и с другите преподаватели и ще си дойда за Коледа. — Гласът ми притихна. Лицето на мама беше мрачно. Очите на _бабо_, увеличени от дебелите диоптрични стъкла, гледаха оцъклено. Устата му се изкриви, сякаш искаше да каже нещо, но не намираше подходящите думи.
	— Дай ми писмото — настоя мама и отново се пресегна да го вземе.
	Подадох й го. Прочете го мълчаливо и понечи да го даде на _бабо_.
	— Не мога да го прочета, Нора — съобщи той с много тих глас, докато го оставяше на масата.
	— Дума да не става! — Мама присви устни и плътно скръсти ръце пред гърдите си. — Баща ти е почти сляп Има нужда от теб тук. На Джорджо не може да се разчита — вечно е някъде с госпожа „Шикозни гащи“ Флайшман. Баща ти със сигурност ще бъде съсипан, ако заминеш.
	— Какво ще стане с балета? — Гласът на _бабо_ прозвуча далечен, сякаш говореше от края на дълъг тунел. Моравите полумесеци под очите му потъмняха.
	— Предложението означава, че съм добра танцьорка — достатъчно добра, за да преподавам. Винаги мога да се върна в Париж.
	— Но няма да си балерина, нали? — _Бабо_ си свали очилата, потърка сълзящите си очи, стисна клепачи.
	— Предполагам… предполагам, че няма как да се занимавам и с двете неща едновременно. Но после мога отново да се захвана с балет — не съм толкова стара.
	— Абсурд. — Мама шумно избута стола си назад. — Цялата тази история с танците е абсурдна. Богатите момичета ходят да танцуват, за да се научат на маниери, както баща ти отлично знае. Затова да престанем да говорим по въпроса веднага. Не си Анна Павлова и никога няма да бъдеш. — Изправи се и започна ядосано да трупа чиниите една върху друга — едва чувах _бабо_ от трясъка на порцелана и звънтежа на приборите.
	— Ще ни бъде много тежко, Лучия. Дармщат е далече. — Той ми върна писмото с трепереща ръка.
	— Това е дяволски егоистично. Баща ти как ще завърши книгата си без теб? Работи над нея от седем години. Седем години! Нашата работа е да му помогнем, а не да се измъкваме с валсова стъпка, без да ни е грижа за нищо.
	— Ако искаш повече пари, ще ти даваме. Ако искаш сама да си избираш дрехите, майка ти сигурно ще ти позволи, нали, Нора?
	Мама презрително тръсна глава, но не каза нищо. Завиваше капачките на бурканите със сладко с такава ярост, че за всеки случай сложих ръка на гърлото си.
	— Не става въпрос за дрехи или пари — промълвих, докато потъвах, смазана от натиска на гневния изблик на мама и обидата на _бабо_.
	— За какво става въпрос тогава? — Мама сложи ръце на кръста си и ме изгледа яростно.
	— Става въпрос за мен — за моя живот. За моята… моята независимост. Искам да танцувам.
	— Да, точно така — винаги става въпрос за теб, Лучия. Съвсем скоро ще си получиш независимостта, когато и двамата с баща ти се катурнем мъртви заради твоя егоизъм. Налей й малко разум, Джим. — Мама излезе, затръшвайки вратата след себе си, та чак чашите за чай изтракаха в чинийките.
	Двамата с _бабо_ седяхме мълчаливо, вторачени в изкорубената препечена филийка в сребърния поднос. Самата тишина препредаваше страха и тревогите му.
	— Виждаш колко е разстроена майка ти, Лучия. За нея ще бъде непоносимо да остане месеци наред сама с мен. А тук, в Париж, ще идваш с нас на театър и ще гледаш най-добрите танцови и балетни постановки.
	— Не искам да ги гледам — искам да участвам в тях! Аз съм танцьорка. Добра при това!
	— Според майка ти танците на сцена те изнервят. — _Бабо_ замълча и прокара ръце през косата си. — Подвързването на книги може да ти се стори по-успокояващо, но подходящо за твоя характер.
	— О, да! Да подвързвам книги! — Изсмях се глухо. Защо накрая винаги се стигаше до подвързването на книги? Защо не проумяваха колко важно беше да танцувам?
	— Или… или да рисуваш. Да илюстрираш книгите ми. В очите на _бабо_, прорязани от тънички розови вени, се прокрадна особена светлина, идеята тъкмо му бе хрумнала — епифания, която ще разреши всичко. Наклони се през масата и взе ръката ми. — Представяш ли си, mia bella bambina? Ти и аз да работим заедно? Ще ти намеря учител по рисуване. Познавам точно когото трябва. — Усмихна се широко, все едно разговорът за предложението ми за работа никога не се е състоял.
	Погледнах го озадачено, безмълвно. Не разбирах как за толкова кратко време бяхме преминали от темата за възможността да стана учителка по танци към уреждането на уроци по рисуване. Силно зашеметена, не намерих думи да му отговоря.
	Той се изправи и се покашля.
	— Още днес ще телефонирам на Александър… на господин Калдър. И ще помоля госпожица Стайн да те разведе из художествените галерии. Майка ти смята, че ще е добре да имаш приятелки, които не са танцьорки. — На излизане от стаята _бабо_ закима енергично. Стигна до вратата, обърна се изненадващо и добави: — А и Бекет е тук, в Париж. Съмнявам се дали ще понесе Дармщат. — Чух вратата на кабинета да се отваря и затваря. Когато майка излезе, чух да се затваря и входната врата. Тишина.
	Намерих лист хартия и писалка. Написах отговор и още същата сутрин го изпратих на Елизабет Дънкан.

	* * *

	Онази нощ така и не заспах. Не беше само заради бушуващата навън буря. Дразнеха ме и ме тормозеха редица въпроси: за силата на духа, за решителността, за неспособността ми да съм „твърда със семейството си“, както се изрази Мадам Егорова. Мислех си също колко е отдадена на балета госпожа Фицджералд, въпреки съпротивата на господин Фицджералд. Задавах си и други въпроси — за Джорджо и госпожа Флайшман, за книгата на _бабо_ и моята роля на негова муза, за враждебността на мама и, разбира се, за Бекет. Да не замина за Дармщат, означаваше поне повече време с Бекет. Родителите ми положително нямаше да успеят да ме спрат да се омъжа за него, нали? А когато се оженим, дали той ще се опита да ме спре да танцувам? Дали ще съм в състояние да се противопоставя на моя скъп Бекет? Такива въпроси ме терзаеха и мъчеха и накрая, когато вятърът утихна, се унесох в неспокоен сън.
	На следващата сутрин се разтягах на станката след часа по балет. Мадам Егорова ми направи знак да отида при нея в ъгъла на студиото. Седеше на столчето за пиано, изящно скръстила в скута малките си ръце, а поради силно опънатата назад коса очите й бяха придобили азиатска форма. Пианистът тъкмо си беше тръгнал, другите танцьорки си развързваха палците, разпускаха си косите и се отправяха към съблекалнята.
	— Лучия, това трети ваш месец тук, нали?
	Кимнах предпазливо.
	— Да, мадам. — Несъмнено беше забелязала колко сковано е тялото ми на станката. Тревожните мисли от последната вечер ме бяха изтощили, чувството ми за ритъм беше объркано, а енергията ми — изчерпана. Вдигнах брадичка и се опитах да придам известна лекота на тялото си.
	— Не работите достатъчно усърдно. — Потропваше нетърпеливо по пода. — Наблюдавам ви. Не се упражнявали през ваканцията.
	— Съжалявам, мадам. Налагаше се да се грижа за родителите си. Баща ми падна от една ограда. — Гласът ми утихна и последва оглушително мълчание.
	— Днес нямахте енергия, Лучия. Бяхте… отпусната. Точно така, отпусната. — Тя присви блестящите си черни очи и се вторачи в мен.
	— Нощес не спах добре. Вярно, наваксвам заради лятото, но искам да продължа. Отдадена съм на балета, мадам. — Погледнах в краката си — все още бях с палци, а панделките им лежаха отстрани в безжизнени кръгове.
	— Лучия, обмислили какво ви казах, преди да заминете?
	— Да… да, мадам — отвърнах, заеквайки. — Искам да докажа, че съм способна да се справя. Днес просто съм изморена и мускулите ме болят. Съжалявам, мадам.
	— Изостанали, Лучия. Балерини нямат почивни дни. Танцуват, докато на ей толкова от смъртта. — Тя вдигна палец и показалец: между тях остана нищожен процеп светлина. — Ще минете в долната група. Ще танцувате с деца.
	Почувствах как кръвта се отдръпва от лицето ми. Краката ми започнаха да треперят.
	— Чули какво казах, Лучия? — Мадам ме гледаше с тревога. — Добре ли сте?
	Поклатих безмълвно глава. Студиото сякаш се накланяше, а дробовете ми останаха без въздух. Чух я да ми казва да легна на пода. Усетих ръцете й нежно да ме притискат надолу.
	— Дишайте дълбоко, Лучия. Лежете неподвижно и дишайте.
	Стаята се въртеше, усещах как тялото ми се сгърчва и се спуска на земята. По едно време се свестих: Мадам се беше надвесила над мен, огромна, с разкривени очертания, все едно се отразяваше в огледало „рибешко око“.
	— Припаднали. — Бавно се изправих. Колко отмаляла се чувствах. Колко немощна. За секунда не знаех къде се намирам. Но после всичко изплува обратно на фокус. Бях в празно студио за танци с огледални стени, станка и прозорци с изглед към върховете на дървета. Подвити, пожълтели листа летяха надолу и се удряха в зацапаните стъкла. Над дърветата слабото есенно слънце се мъчеше да пробие иззад одеяло от мръсни сивкави облаци. Отдолу се носеха звуците на уличното движение — мучащи клаксони, свистящи гуми, тропот на конски копита и колела на коли, велосипедни звънци и пронизителен писък на жандармска свирка.
	— Храните се? Танцьорки никога не ядат. — Мадам извади от един плик няколко бисквити с теменужен пълнеж и ми ги подаде. — Подарък от госпожа Фицджералд. Сега налага да влизам в час. А вие останете тук, докато не почувствате достатъчно добре, за да приберете.
	Чувствах се замаяна, кимнах и отново затворих очи. Думите й отекваха в студиото, плъзгаха се по огледалата, валяха се по дъските на пода, промъкваха се около станката: „Ще минете в долната група… Ще танцувате с деца“. Беше прозряла истината за мен, помислих си. Беше ме разкрила. Че не мога да танцувам, че ми липсва дисциплина, че нямам подходящо телосложение за балет, че съм дете и трябва да се обучавам с децата. Аз не съм танцьорка — аз съм една лъжа. И Мадам ме беше разкрила. Колко глупава и безочлива съм била. Да си въобразявам, че бих могла да се науча да играя балет. Да си мисля, че изобщо имам талант. Дали някога изобщо съм можела да танцувам? Притежавала ли съм някога дори зрънце талант? _Бабо_ беше разбрал каква е истината. Затова искаше да се захвана с подвързване на книги. Представих си как играя с малките момиченца, чиито любопитни погледи ме преследват из студиото. Не, не как играя, а как трополя, едра и скована. Чувах ги да си шепнат помежду си, че съм кривогледа. Виждах ги как сочат прекомерно големите ми гърди, твърде широкия ми ханш, краката ми, които не се движат правилно, огромните ми загрубели стъпала, покрити с мазоли. Всичко в мен беше уродливо и гротескно.
	Изправих се бавно. Сбогувах се със студиото. Тръгнах по коридора. Спуснах се по седемте етажа до долу. Влязох в малкото преддверие. Намерих лист хартия и писалка и написах кратко писмо до Мадам Егорова — благодарях й за всичко, което беше направила за мен. Сложих го в плик. Написах името й отпред. Отбелязах, че е „лично“. Оставих го върху помощната масичка, облегнато на ваза с вехнещи хризантеми.
	Едва когато стигнах до Люксембургската градина, сълзите започнаха да се стичат по лицето ми и колосалните мащаби на взетото решение ме връхлетяха като вълна леден въздух. Запрепъвах се към вкъщи. Прекарах следващите две седмици, плачейки в стаята си. Мама оставяше подноси с храна пред вратата. _Бабо_ ми говореше през ключалката и ме умоляваше да му кажа какво се е случило. Най-накрая му отговорих, а гласът ми се задушаваше от собствените ми ридания.
	— Нямам подходящо телосложение, за да бъда балерина. Пропилях си таланта. Вече няма връщане назад. Хвърлих на вятъра години упорит труд. С живота ми е свършено. И никой не ме разбира. Затова плача. А сега ме остави на мира.


>	Октомври 1934 г.
>>
	_Кюснахт, Цюрих_
	— Госпожице Джойс, днес, изглежда, е последният възможен ден от годината да изляза в езерото с малката си платноходка. — Доктор Юнг ме е наблюдавал как изминавам дългата пътека с дървета от двете страни до входа на къщата му и сега ме води през градината към навесчето за лодки край брега на езерото. — Извеждам само любимите си пациенти. — Млъква и ми се усмихва. — На които имам доверие, че няма да се хвърлят през борда.
	— И защо смятате, че няма да го направя? — Хващам ръката му и стъпвам в лодката с чувство на облекчение, че днес не съм с вечерна рокля.
	— Ще влезем по-навътре в езерото и после ще продължим разговора си. Взел съм мемоарните ви записки. — Той потупва джоба на сакото си.
	— Колко различно изглежда всичко оттук. — Поглеждам назад към зелените капаци и железните решетки на прозорците на голямата му квадратна къща. Дърветата по крайбрежието вече са изцяло обагрени в цветовете на есента — мед, бронз и злато. Кораби и фериботи порят водната повърхност и оставят бели бразди от пяна, а над главите ни кръжат и се въртят речни чайки.
	— Да, така е. Оттук нещата изглеждат различно. — Докторът измъква ръкописа от джоба си, слага го на пейката до себе си, а аз наблюдавам как вятърът обръща листовете. — Не се тревожете, госпожице Джойс, няма да го издуха. — Оправя платната, а после затиска бележките ми с голям камък.
	— С какво бихте искали да започнем днес? Може би с доктор Негели? — Той издърпва едно въже към себе си и когато лодката започва да завива, го отпуска. Поглеждам в далечината към Цюрих, наподобяващ струпей в другия край на езерото.
	— Казах на _бабо_, че ако имам сифилис, вината е моя, изцяло моя. Заради нещата, които съм правила. Лоши неща.
	— Какво отговори баща ви?
	— Че той бил виновен. Но не му вярвам. Той е толкова добър, толкова неопетнен.
	Доктор Юнг се мръщи.
	— Разкажете ми за всички болести, от които е страдал баща ви. И за очите. Казвате, че е почти сляп, така ли?
	— Периодично му се появява ирит. Ирисите му се увеличават. Лекарите искаха да приема арсеник, но това крие риск да го убие, а той познаваше човек, изпаднал в кома, след като го е пил. Освен това често има конюнктивит, страда от глаукома и от нещо, наречено еписклерит, и още едно, казваше се бле… бле. — Докосвам слепоочието си с ръка. Защо не се сещам за името?
	— Блефарит?
	— Да. Страда също от хронична умора и нервно изтощение. _Бабо_ твърди, че си е заслужил всичко, заради многото си грехове, но аз мисля, че вината е в мен. — Поглеждам нагоре, покрай доктора, към хълмовете, които се издигат на вълни зад Цюрих.
	— Не, госпожице Джойс. Вината не е ваша. — Доктор Юнг снишава глас, сякаш говори на себе си. — Арсеник. А циреи… образуват ли му се циреи? Губи ли апетит?
	— Да, понякога. Но добрата новина, докторе, е, че професор Негели не откри в кръвта ми следи от сифилис.
	— Аха, значи оттук нататък ще се разчита на психоанализата, за да се излекувате. Предстои ни да открием патогеничните ви тайни.
	— Патогенични ли?
	— Дълбоко потискани тайни. Преживени случки, които седят заключени, а сега ви разболяват. Срещу тях трябва да се изправите. — Дори тук, във водата, очите му ме изследват безжалостно.
	— Но как ще се изправя пред тях, щом са заключени?
	— Продължавайте да си записвате сънищата. Сънят е малка скрита врата към най-съкровените тайни глъбини на подсъзнанието. А още по-добре би било, ако ги рисувате или скицирате. Ще го направите ли? — Поглажда си мустака, наблюдава ме.
	— Какво мислите за моите мемоарни бележки?
	— Защо отказахте работата на учител по танци?
	— _Бабо_ се нуждаеше от мен. Не да го придружавам като куче водач слепец, а за да осигурявам съдържание и вдъхновение за книгата му. За него танците ми бяха източник на откровение.
	— Значи останахте, за да продължите да играете ролята на негова муза?
	— Никога не съм се възприемала в ролята на муза. Знаех, че на майка нямаше да й хареса. Но през цялото време, докато растях, очите на _бабо_ ме следваха, наблюдаваха ме, изучаваха ме. Затова спях с дрехите. — Колебая се. Потръпвам. В гърдите ми бавно се разнася някаква студенина, сякаш температурата на кръвта ми внезапно е паднала.
	— Моля ви, госпожице Джойс, продължете.
	Зад бялото платно една чапла се гмурва във водата и се появява на повърхността с малка рибка, която се мята в клюна й.
	— Понякога очите му ставаха алчни. Накланяше глава на една страна като птица — и тогава не просто ме наблюдаваше, но ме слушаше и си записваше. — Виждам как чаплата полита към брега и изчезва между дърветата.
	— Без съмнение, като всеки добър родител, се е интересувал какво имате да кажете. — Доктор Юнг се навежда извън лодката, загребва шепа вода и шумно я изпива.
	— О, не. Никога не съм имала подобни илюзии. Смяташе, че думите ми, или по-скоро ритъмът им, може да му бъде полезен. Мислеше, че сънищата ми също могат да му помогнат, особено когато започна да пише за тъмната нощ на душата*. „Творба в процес на написване“ е сън, нали разбирате. Използва всичко около себе си — всичко, което го вдъхновява.
	[* „Тъмната нощ на душата“ — стихотворение от испанския поет и мистик Сан Хуан де ла Крус, известен още като Св. Йоан Кръстни (1542–1591). В съвременния език изразът се използва за период на духовна пустота, когато липсва всякаква възможност за утеха. — Б.пр.]
	Доктор Юнг избърсва ръка в носната си кърпичка.
	— Кога за първи път осъзнахте, че вие сте неговата муза?
	Поглеждам над ръба на лодката към водата, толкова зелена и чиста, че виждам как ни заобикалят малки рибки, а люспите им проблясват, когато светлината пада върху тях. Кога съм разбрала, че аз съм музата на _бабо_? Да, тогава беше. Онази вечер на площад „Робиак“, когато за първи път чете от „Творба в процес на написване“. Бях на седемнайсет. Беше поканил някои от Подмазвачите си да дойдат и да чуят няколкото страници, отнели му хиляда часа, за да ги напише. Всички седяха в краката на _бабо_, докато той четеше, а лицата им бяха обърнати нагоре, сякаш в смирена молитва. Сновях напред-назад, за да сервирам напитки и помагах на майка да приготви храната за после. Държеше се на разстояние, та да не слуша, с обяснението, че „вече е чувала всичко“. Спомням си мелодичността на думите му и как тънкият му писклив глас се надига и спуска. Ала в един момент осъзнах, че говори за мен, писал е за мен, че съм част от това, което със сигурност ще се превърне в най-великия роман, сътворяван някога. Вътрешностите ми се свиха. Наложих си да се въздържа да не извикам: „Но това съм аз! Това е мое!“. Изпитах особено и необяснимо усещане за натрапничество — сякаш ми бе отнел нещо.
	Не разказвам това на доктор Юнг.
	— Използваше мои думи. Китън ме смяташе за голяма късметлийка да съм негова муза. — Прокарвам пръсти през хладната зелена вода. Започвам да се изморявам и отегчавам от всички тези приказки за музи. Какво добро ми беше донесло? Държеше ме в плен, беше ме приковало към него. И все пак сега ми е останало само това и нищо друго. Всичко друго се разпадна.
	— Така е. Много хора на изкуството си имат музи и обикновено се счита за голяма чест. — Доктор Юнг бутва очилата с телени рамки на челото си и ме наблюдава.
	— Баща ми е гений, точно толкова велик, колкото Рабле или Данте. — Изпъвам рамене назад и позволявам на езерния въздух да се увие около мен. — Посрещат го с почести, където и да отиде.
	— Завиждате ли му?
	Не му отговарям. Понякога си спомням прилива на гордост и блясъка на успеха, продължителните аплодисменти и одобрителните възгласи след толкова много мои изпълнения — в зала „Бюлие“, в театър „Шанз-Елизе“, в театър „Вийо Колумбие“. О, да — хубаво усещане.
	— Тогава защо се отказахте от балета, госпожице Джойс?
	— Беше твърде трудно. Китън имаше право от самото начало. Бях прекалено възрастна, за да се занимавам с балет. — Млъквам, поглеждам над ръба на платноходката и мярвам отражението си във водата. Оттам ме гледа лицето ми — треперещо и развълнувано. За един неясен миг се чудя дали отново не танцувам. — Открих нова форма на танци, която не налага да се излиза на сцена. Танц в помощ на хората. Чували ли сте за движението „Маргарет Морис“ Това беше моето призвание, моето предопределение в танците. Китън и аз бяхме посещавали някои от класовете и през уикендите, но после _бабо_ научи, че ще отваря школи в Париж. — Поглеждам многозначително към брега. Лодката започва да се клати и люлее и така разбърква спомените ми, хвърля ги един срещу друг, докато накрая те загубват очертанията си и се изкривяват. — Отведете ме обратно на кея — казвам заповеднически. — Ще трябва да изчакате следващата глава от мемоарните ми записки.
	— Имали ли сте други пророчески преживявания, госпожице Джойс? — Докторът се премества от другата страна на лодката и от преразпределянето на тежестта тя променя посоката си и се насочваме обратно към брега.
	Колебая се и за няколко секунди дъното на платноходката сякаш повлича краката ми надолу, все едно самата лодка иска да ме закотви, да ме предпази от собственото си клатене и люшкане. Припомням си снощния ми сън, в който аз, госпожа Фицджералд, госпожа Флайшман и Нижински седим в кръг, облечени в усмирителни ризи, и плетем кошници от върбови клонки, които искрят като скъпоценни камъни.
	— Не — отвръщам и се хващам здраво за ръба на лодката. — Никакви.
	— Имаме отличен напредък. Сега, когато баща ви вече не е в Цюрих, няма пречка да се излекувате. — Доктор Юнг дърпа някакво въже към себе си и бялото платно мощно се залюлява на една страна. — Наведете се, госпожице Джойс.
	Докато се навеждам, решавам да не го осведомявам, че _бабо_ все още е в Цюрих, тайно настанен в хотел „Карлтън Елит“ за сметка, при това голяма, на своя покровител. Но това си е наша тайна и няма да казвам нищо на доктор Юнг.


>>	13
>>	Октомври 1929 г.

	_Париж_
	— Mia bella bambina, там ли си? — Гласът на _бабо_ идваше през ключалката на вратата на спалнята, а аз си седях в леглото, увита в одеяла.
	— Иди си!
	— Ангажирал съм вдъхващия уважение и страхопочитание господин Калдър, господин Александър Калдър, да ти преподава рисуване.
	Мълчах. Вместо да отговоря, придърпах одеялото по-плътно около превитите си рамене. Не исках да рисувам. Исках да танцувам. Имах нужда да танцувам, да се движа.
	— Ще го харесаш, Лучия.
	— Ирландец ли е? — извиках с глас, заглушен от одеялото, което покриваше устата ми.
	— Отключи вратата, mia bella bambina, и ще ти разкажа всичко.
	— Мама харесва ли го?
	— Не, но това няма да бъде пречка.
	Вдигнах глава и оставих одеялото да падне от лицето и раменете ми.
	— Господин Калдър ще те обучава, а после двамата с теб ще работим заедно. Междувременно госпожица Стайн се съгласи да те разведе из картинните галерии. Сега вече ще благоволиш ли да отвориш вратата?
	Махнах одеялото и сложих шепи от двете страни на устата си. Не биваше да има никакво недоразумение относно следващото ми искане. След прекарани много часове пред огледалото, заключена в стаята си, бе станало ясно, че кривогледството възпрепятства грандиозния ми план да се омъжа. Трябваше да се отърва от страбизма.
	— Само ако платиш за операция на окото ми!
	— Ще поговоря с доктор Борш и ще видя какво може да се направи. Обещавам. Ще отключиш ли най-сетне вратата?
	Станах от леглото, приближих се до вратата и коленичих, устата ми да бъде на височината на желязната ключалка.
	— Не съм готова да се откажа от таланта си, _бабо_. И не искам да подвързвам книги!
	— Открих място, където да танцуваш, mia bella bambina. Моля те, отвори вратата.
	— При кого? — Подушвах _бабо_ през ключалката. Дезинфектант и тютюн. Мама трябва да е промивала някой абсцес или очите му. Прободе ме усещане за вина.
	— Госпожица Маргарет Морис е отворила школа на по-малко от пет минути оттук. Запазил съм ти място.
	— Маргарет Морис от Лондон ли? — Изправих се, вдигнах глава и се обърнах към прозореца. Светлината напираше през капаците, а в дърветата навън грачеха гарвани.
	— Смята, че от теб ще излезе чудесен преподавател на нейното движение. Освен това имам писмо от Бекет; пита как си.
	Чух токовете на мама, която стремително приближаваше вратата, и гласа й, когато излая на _бабо_:
	— Остави това на мен, Джим. Не знаеш нищо нито за дъщеря си, нито за жените. — Започна да блъска по вратата с опакото на дланта си. — Лучия, излежаваш се в леглото почти от две седмици. Довечера е двайсет и петата ни годишнина и госпожица Бийч ни е организирала тържество. Искаме да дойдеш. Баща ти вече се съгласи с всичките ти безумни искания, а аз съм ти купила нова рокля.
	Отдръпнах се от вратата и изпънах гръб, за да съм съвсем изправена. Да, помислих си. Две седмици е предостатъчно време. Чакаше ме куп работа. Бекет щеше да се върне от Ирландия скоро. А и имах нужда да танцувам.
	— Каква е роклята? — провикнах се.
	— Много ще я харесаш… зелена коприна, ниска талия, подгъв, обшит с пайети. Отвори вратата и ще ти я донеса, обещавам.

	* * *

	Стоях със Стела Стайн пред автопортрет на Шарден в Лувъра. Бил чудесна отправна точка за нашите „Беседи за изкуството“. Опитах да се съсредоточа върху картината, върху набразденото лице на художника и яркосинята лента, увита около главата му, но погледът ми непрекъснато се отместваше към съседното маслено платно. То изобразяваше мъртъв фазан, висящ над маса, където бяха наредени артишок, ябълки и винени чаши. Погледът ми срещна очите на фазана и за миг между нас сякаш премина нещо.
	— Шарден работел много бавно. — Ромолящият глас на Стела ме отскубна от мъртвата птица. — Рисувал много малко картини — средно по три-четири годишно. Нарисувал този автопортрет, когато вече бил прехвърлил седемдесетте и бил толкова сляп, че не можел да смесва маслените бои, затова се наложило да използва пастели. — Стела изучаваше картината, а очите й бяха само на няколко сантиметра от рамката.
	Наклоних глава на една страна, а после и на другата и погледнах портрета. Отстъпих крачка назад, после се приближих напред в опит да разбера кое намира за толкова пленително. После очите ми отново се спуснаха към фазана.
	— Майстор е на натюрмортите и портретите. Погледни как е уловил светлината, Лучия. — Тя посочи повърхността на автопортрета. — Виж как е използвал цветовете. Успял е да създаде текстура и толкова живи оттенъци дори с пастели. Забележи пауновосиния цвят на лентата около шала на главата му. — Стела въздъхна с дълбоко задоволство. Взирах се в оцъклените очи на висящия фазан.
	— Лучия? — Стела ме изгледа с любопитство и посочи автопортрета. — Погледни го по-отблизо.
	Присвих очи и се опитах да се съсредоточа върху Шарден. Синята лента около главата му имаше абсолютно същия цвят като новото сако на _бабо_. Но после погледът ми отново се плъзна към фазана. Сякаш нещо се движеше зад очите му… някаква дъгоцветна светлина.
	— Обърни внимание и на изражението му, Лучия, и как е облечен. Какво ти говори това за него? — Стела ме погледна с повдигнати вежди.
	Обърнах гръб на фазана.
	— Изглежда мил — отвърнах. Усещах как очите на фазана пробиват дупки в гръбнака ми.
	— Да, съгласна съм — разпалено отвърна Стела. — Рисува с толкова много чувство. Няма никаква помпозност, нали? В лицето му се чете само честност и смирение. Шарден никога не е напуснал Париж. Открил тук всичко, от което има нужда.
	— Това, предполагам, не е толкова необичайно. — Да живееш на едно и също място, да си роден и да умреш с една и съща гледка, да чуваш същите познати звуци — живот, в който има повторяемост, близост, постоянство. Спомних си за историите от детството на Бекет — за двора, за овощните градини и къщата, построена от баща му. Всичко ми се струваше така утешително, а изглежда, отблъскваше Бекет. Обърнах се към фазана, очите му все още бяха върху мен, наблюдаваха ме.
	— Лучия, защо продължаваш да гледаш тази картина? — Стела звучеше раздразнено.
	— Не я гледам — излъгах. — Мислех си какво каза. Да живееш на едно и също място. За първи път ли напускаш Дъблин?
	— Доволна съм, че си тръгнах оттам. — Стела се завъртя към автопортрета на Шарден, сякаш говореше на него, а не на мен. — Париж е мястото, ако си художник. Както и да е — няма да остана тук още дълго. Кандидатствах в Академията „Баухаус“ в Германия. — Тя подскочи леко от вълнение.
	— Така ли? — подхвърлих унило. Исках да погледна отново мъртвия фазан, да се вгледам в очите му, да проследя светлината, която проблясваше толкова особено зад ирисите му. Не желаех Стела да ме помисли за странна или да каже на _бабо_, че не съм слушала по време на нейните „Беседи за изкуството“.
	— Е, още не съм тръгнала, Лучия. — Тя се протегна и грабна ръката ми. — Не бъди така тъжна. Имаме достатъчно време да ме научиш да говоря френски, а аз да ти показвам картини. Ще бъде толкова забавно!
	Стела пак обърна глава към автопортрета на Шарден и продължи да го изучава, въздишайки радостно. Завъртях се отново към фазана и очите ни пак се срещнаха.
	— Баща ти намери ли ти учител по рисуване?
	— О, да. Вече имах един урок с господин Калдър.
	— Санди Калдър ли? — В гласа й се долавяше нещо средно между пелтечене и ломотене, сякаш я бях шокирала.
	— Да, той прави невероятния механически цирк. Гледала ли си го?
	— Не, не съм. — На лицето й бяха изписани изненада и смущение.
	— Добре, ще те заведа. Защо ме гледаш така?
	— Познавам Санди Калдър. Не е сериозен художник Той е инженер. — Тонът на Стела прозвуча пренебрежително. — Трябва да се учиш от природата, да учиш как се рисува по натура и как се рисуват модели. Изглежда толкова лекомислено да го наеме за твой учител. Доста съм изненадана, признавам си.
	— О, аз много го харесвам. — Опитах се да потисна усмивката, която името му неволно извика на устните ми. Разсмива ме.
	— Доколкото знам, си има годеница в Америка. — Стела ме погледна през малките си присвити очи, все едно изучаваше друга картина. — Едва ли ще остане в Париж още дълго.
	— Непрекъснато ме кани да отида с него в „Купола“, така че се съмнявам да е сгоден. Естествено, нямам намерение да изневерявам на Бекет.
	— А как е господин Бекет?
	— В Дъблин е. Чакаме го да се върне съвсем скоро. Мама не иска да се омъжвам за ирландец. Съвсем ясна е по въпроса — забелих драматично очи.
	— Но _тя_ самата го е направила. Омъжила се е за ирландец.
	— Да, но това е различно. Или може би затова не иска и аз да се омъжа за ирландец. Смята, че всички са пияници.
	— А може би не й се ще да се омъжиш за писател без перспективи?
	— Понякога си мисля, че изобщо не желае да се омъжвам. Не знам какво точно иска. Едно е сигурно: не иска да танцувам — за това е повече от категорична. Но когато се омъжа, отново ще танцувам на сцена. Ще видиш! — Сетих се за плана си да се омъжа и усетих как ръцете ми решително се свиват в юмруци.
	— Трябва да продължиш. Прекрасна танцьорка си — Стела ми се усмихна широко.
	— О, не съм се отказала напълно. Ходя в школата на Маргарет Морис, за да преподавам нейния метод на движение. Това е танц с практическа насоченост. — Отпуснах юмруци и доближих длани една до друга, разтворих пръсти като ветрило и започнах да ги полюшвам напред-назад. — Тази позиция се нарича „реката“.
	— Къде е практичността тук? — Стела ме погледна въпросително.
	— Мис Морис вярва, че начинът, по който се движим, може да помогне на деца, раждащи жени, физически увредени хора, инвалиди. — Сниших глас и я придърпах към себе си. — Какво мислиш за лявото ми око? Погледни внимателно — като художник. Какво виждаш?
	Стела изглеждаше учудена и усетих как търси думи, сякаш не е сигурна какво да каже.
	— _Бабо_ обеща да ми направят операция за корекция на кривогледството. Това би могло да бъде отговорът на молитвите ми. — Долепих длани и вдигнах очи към тавана.
	— Лучия, ще позволиш ли да попитам за какво точно се молиш?
	— Ако окото ми е нормално, навярно отново ще мога да танцувам. А и на Бекет ще му бъде по-лесно да ми предложи да се оженим.
	— Моля? — Стела се вторачи в мен.
	— Възможно е да се притеснява децата му да не са кривогледи. Или да не иска жена с кръстосани очи. Външният вид е от голямо значение за мъжете. — Погледнах Стела и за първи път тази сутрин забелязах как изглежда, с какво е облечена. Видях черните лъскави къдрици, овалното лице, тъмните й очи, подобни на две черни стъклени топчета, извитите вежди, които седяха над тях като послушни черни гъсеници. Носеше удивителен тоалет в тъмнозелено с оранжев шал, завързан на врата й, и шапка клош, към която бе прикрепила няколко копринени цветя също в яркооранжево. Защо не бях забелязала по-рано смелостта и елегантността на тоалета й? Защо безжизнените очи на един мъртъв фазан ме разсейваха толкова натрапчиво?
	— Кривогледството е част от теб. Прави те уязвима, което е много привлекателно. Ако един мъж те обича, няма да му пречи. — Стела говореше съвсем бавно, все едно обмисля всяка дума, докато я избира.
	— А аз го мразя! Нямам търпение да се отърва от него. — Две възрастни дами в другия край на галерията се обърнаха и ме погледнаха. Стела внимателно ме хвана за лакътя и ме поведе към следващата зала, но не и без да се обърна, за да погледна за последно мъртвия фазан, висящ безславно на въжетата.
	Устните ми безмълвно се размърдаха.
	— Какво се опитваш да ми кажеш? — Не исках да чакам отговор; не исках Стела да докладва на _бабо_ за особеното ми поведение по време на нейните „беседи“.
	— Лучия, имаш ли желание да разгледаш още една картина, или предпочиташ да се прибереш вкъщи?
	Поех си дълбоко въздух. Защо Стела ми говори все едно съм дете? Или инвалид?
	— Разбира се. Но предпочитам да погледна картина на ръце. Дълги, тънки ръце. Мъжки ръце…
	— Ръце ли? — Стела се намръщи и се вторачи в мен някак особено.
	— Да, голи ръце. — Не й казах за ръцете на Бекет, за изваяната красота на китките, за кокалчетата, за тънките му пръсти. Не й казах, че не спирам да мисля за тях, за тези прекрасни ръце, които ме бяха държали, милвали и оставили горещи белези върху кожата ми. Не, всичко това беше мое и нямаше да го споделям с когото и да е било.


>>	14
>>	Ноември 1929 г.

	_Париж_
	Бекет се върна в Париж в края на ноември. Дните бяха станали влажни и студени. Докато отсъстваше, _бабо_ се вманиачи напълно по някакъв ирландски оперен певец на име Джон ОʼСъливан — възрастен, раздразнителен човек, огорчен от неполученото признание след толкова много години гастроли из оперните театри по света. Беше в Париж, за да пее във „Вилхелм Тел“, и _бабо_ реши, че всички трябва да го видят и да признаят певческия му „гений“.
	Ангажираха ме да пиша покани, много покани. Навярно „покана“ не е точната дума, защото докато седях зад писалището с писалка в ръка, ми се струваше, че пиша писма просби — просещи, умоляващи, придумващи всичките ни приятели, всички Подмазвачи на _бабо_, всеки наш познат в Париж, всеки журналист, който _бабо_ беше срещал някога, да си купят билети за „Вилхелм Тел“. Попитах го защо отделяме толкова много време и усилия за кариерата на Джон ОʼСъливан, а той отвърна, че било, за да помогнем на кариерата на Джорджо.
	_Бабо_ крачеше в затъмнената стая и ми диктуваше:
	— _Джон ОʼСъливан_ — не, махни о-то, напиши само Джон Съливан просто от любов към музиката — _притежава най-великия човешки глас, който някога съм чувал._ — Спря, махна си очилата и потърка подутите си очи.
	— Наистина ли искаш да напиша това? Най-великият глас, който някога си чувал?
	— Лучия, моля те, не подлагай на съмнение думите ми. Така си губя мисълта. — _Бабо_ нетърпеливо поклати глава и отново си сложи очилата. — _Не вярвам_ — пишеш ли, Лучия? — _някога да е съществувал по-велик тенор от неговия, а колкото до бъдещето, смятам, че е малко вероятно човешкото ухо…_ — Замълча, търсейки най-подходящата формулировка. — … _отново да чуе друг такъв, докато архангел Михаил не изпее голямата ария в последното действие._
	Написах прилежно продиктуваното с най-елегантния си почерк, като изписвах старателно камшичетата на д-тата и добавях малки заврънкулки на е-тата. _Бабо_ наведе глава и отпусна чело в ръката, на която си носеше пръстените. После вдигна поглед и ме посочи с жълтеникав пръст.
	— Готова ли си за следващия параграф?
	Кимнах, вече напълно погълната от съвършеното изписване на всяка буква, като доукрасявах тези, които позволяваха, с драскулки и извивки.
	Той закрачи отново; опипваше пространството около двата стола с протегнати напред ръце, за да избегне възможен сблъсък.
	— _„Вилхелм Тел“ изследва същата тема като „Одисей“ — баща в търсене на сина си и син в търсене на баща си. Моля, заповядайте на чаша шампанско и вечеря с Джон Съливан след края на представлението._ — Така… Смятам, че това е достатъчно.
	Бяха минали три часа, ръката ме болеше. Също и гърбът, задето седях прегърбена на писалището на _бабо_. Две пришки се подуваха на ръката ми — едната на върха на показалеца, а другата — в ъгълчето на палеца. Прегледах купчината пликове пред себе си — доста над четирийсет. Докато изпъвах гръб и си раздвижвах врата и раменете, чух _бабо_ да говори по телефона за Джон Съливан, а от вълнение гласът му ставаше все по-висок.
	— Трябва да дойдете. Достига горните до-та със съвършена лекота. Нито един тенор в света не е способен да го направи. — Последва дълга пауза, след която _бабо_ отново започна да величае, да хвали, да умолява. Ентусиазмът преливаше от него като шампанско от бутилка. Аз обаче не го споделях. Всъщност цялата тази работа ме изпълваше с тревога, защото осъзнавах, че няма нищо общо с кариерата на Джорджо. Защо не ме помоли да напиша четирийсет покани за дебюта на Джорджо през април? Мислех си за Съливан — сърдития, _стар_ Съливан, който беше дошъл на вечеря и през цялото време говореше само на френски, заяждаше се с всички и спореше с жена си. Усетих болезнен спазъм при мисълта за Джорджо, живеещ покорно неизживения живот на _бабо_ като оперен певец, за което вземаше някакви си мизерни петстотин франка на месец, за да пее в хора на Американската катедрала на авеню Джордж V. Легнах на кушетката и си засмуках пръста с пришката. _Бабо_ все още говореше по телефона, а разпокъсаният му глас се носеше из апартамента.
	— Джон Съливан… Да, Джон Съливан. Трябва да дойдете и задължително да напишете за него. Бил е тотално пренебрегван… Да, преследван… точно така.
	Тогава нещо ми просветна. Защо никой не беше написал четирийсет покани, за да ме гледат как танцувам в зала „Бюлие“? Или в театър „Шанз-Елизе“? Или в театър „Вийо Колумбие“? Защо _бабо_ не беше свикал армията си от Подмазвачи, за да ме аплодират буйно? За да ме викат на бис? За да пишат статии, възхваляващи как танцувам? Къде бяха репортерите и фотографите, ухажвани така старателно заради Джон Съливан? Защо _бабо_ предпочиташе стария кавгаджия Съливан пред мен?
	И без всякакво предупреждение, преди да съумея да я спра, в мен се надигна вълна от ярост и ме заля изцяло.
	Опитах се да я разбия, ала напразно. Оттогава съм преживявала този момент стотици, сигурно хиляди пъти. Бях сама в кабинета на _бабо_, но усещах нечие чуждо присъствие. Някой бесен и отчаян. Сякаш сянката, която обикновено падаше зад мен, се беше съживила като дявол и се бе промъкнала в тялото ми. Затворих очи и се опитах да я отпратя. Но тя се намъкна отново, мрачна и грозна.
	Станах от кушетката, затворих очи и започнах да обикалям стаята в кръг, опитвайки да се отърва от това _нещо_. Въртях се бясно около себе си в кръг, прикляквах и скачах и когато _бабо_ влезе в кабинета, вече се вихрех като турски дервиш — очите ми бяха обезумели, а сърцето ми биеше тежко. От рафтовете се сипеха книги и документи. Картините и снимките висяха накриво от кукичките си. Електрическата лампа се люлееше замаяно от тавана.
	— Лучия! — _Бабо_ стоеше на вратата с тяло, сковано от шок. Продължавах да се въртя, съборих празна винена бутилка и някакъв пепелник. Изритах пепелника и от него се надигнаха облаци пепел. Към ъглите на стаята се носеха книжа. Книгите се катурваха на пода.
	— Какво… какво правиш? — Гледаше ме изумено. Беснеещото същество в мен постепенно започна да гасне, да се свива и да се смалява като изчезващ от хоризонта лешояд. Сетне обаче покръжи още малко, без да се губи съвсем от поглед. Без да обръщам внимание на _бабо_, на документите и книгите под краката ми, без да обръщам внимание на празната винена бутилка, която се търкаляше опасно по пода, продължих да танцувам, въртях се напълно освободено, с разтворени ръце, с разперени пръсти и обърнати нагоре длани. Отметнах глава назад, извих гръб и започнах да обикалям книгите, документите и цигарените угарки, разпръснати по пода на кабинета.
	_Бабо_ не беше помръднал от вратата, но изведнъж се втурна, по-бърз от стрела, и грабна изпод краката ми въртящата се винена бутилка. После, стискайки шишето, застана пак на прага и се втренчи в мен. Не се опита да си вземе написаното, безценните си листове, изписани с пастел.
	— Лучия? — Гласът му трепереше. В този момент вече се носех плавно, извивах се грациозно, за да избегна столовете, писалището, разпилените листове и книгите, проснали се безразборно по земята. _Бабо_ тръгна към мен предпазливо, внимателно, а подобните му на щипки ръце се протягаха да ме стигнат.
	— Всичко е наред. Просто танцувам. — Направих толкова нисък реверанс, че коленете ми допряха килима.
	_Бабо_ продължаваше да се взира в мен, ръцете му бяха изпънати напред, в едната все така стискаше винената бутилка. Изглеждаше объркан, все едно не знаеше коя съм.
	— Това… това ли учите в школата на Маргарет Морис?
	Задъхах се леко, докато се навеждах да събера разпилените книжа.
	— Често импровизираме. Съжалявам за листовете. Ще се опитам да ги подредя, както си бяха.
	— Не е важно. Ще ги оправя. — Той застана на колене, остави шишето и неуверено протегна ръце, за да опипа съборените книги. После бавно започна отново да ги подрежда на купчини, а очите му се напрягаха през очилата.
	— Лучия, какво стана с поканите, които писа допреди малко? Всичко с тях наред ли е?
	Погледнах към писалището на _бабо_. Поканите в дебели кремави пликове, адресирани и с марка, стояха в спретната купчина, готови да бъдат разпратени.
	— Да — отвърнах кратко.
	— Добре. Важно е да бъдат пуснати възможно най-скоро. Не бива да разочаровам Джон ОʼСъливан. Уф, Джон Съливан. Прав съм да настоявам да се махне о-то. По-лесно се изтърколва от устата, по-лесно ще е за вестникарите да го изписват. Имаш ли нещо против да изтичаш да ги пуснеш в пощата, mia bella bambina?

	* * *

	_Бабо_ никога не спомена дивия ми танц. Дори на мама. Встрастяването му по Джон Съливан се засилваше и вече говореше единствено и само за него. Дори Подмазвачите бяха озадачени от усилията му да популяризира Джон Съливан. Бекет беше не само объркан, но и смутен от липсата на каквато и да е благодарност у Съливан. Двамата се скупчвахме в антрето на площад „Робиак“ и се оплаквахме един на друг от Съливан и колко много от времето ни отнема. Понякога си правехме шеги за негова сметка и открих, че Бекет, обикновено толкова улегнал и сериозен, също е и саркастично духовит. Мама нареди името на Джон Съливан да не се споменава по никакъв повод, така че _бабо_ много внимаваше да не се изпусне пред нея. Но не демонстрираше никакви задръжки пред всички останали.
	От вманиачаването му произтече едно добро: нова близост между мен и Бекет. Споделената ни неприязън към посивяващия, хленчещ тенор прерасна в таен съюз „анти Джон Съливан“ — това също ме свързваше с Бекет. Една вечер, две седмици след завръщането му от Ирландия, ни впримчиха да присъстваме на поредната опера с участието на Джон Съливан. По средата на представлението, докато и двамата сподавяхме прозевките си, Бекет се размърда в креслото и опря плътно бедро в моето. Топлината му се разля в мен, все едно беше грейка с гореща вода. Приближих се по-близо до него, докато не започнах да чувствам как телата ни сякаш се претопяват едно в друго. Долавях отличителния му аромат — тютюн, лента за пишеща машина и сапун. Усетих как пръстите му докосват моите. Ръката, красивата му ръка, неусетно стигна до коляното ми и остана там в тъмното. Бяха минали горе-долу пет месеца, откакто почти правихме любов на пода в гостната — все още живо си спомнях вкуса на устата му, допира на кожата му, топлината и тежестта на тялото му върху моето. Но си спомнях и думите на мама: първо брак, после лудории. Поне този единствен път реших да я послушам.
	Така че след няколко минути вдигнах ръката му и много внимателно я поставих върху неговото коляно. А после се вторачих в ръцете му — ноктите, ставите, сухожилията и вените, които се проточваха като спагети под кожата му. Повече не вдигнах поглед, докато Съливан не се появи със ситни стъпки на сцената за последния си поклон, а _бабо_ отново избухна в бурни аплодисменти.
	— Сам? — прошепнах, докато плясках вяло.
	— Да? — Бекет се беше отдръпнал на мястото си, така че вече не бяхме сдвоени като сиамски близнаци.
	— Имам насрочена дата за операцията на окото. Ще започна 1930-а с нови очи. Без кривогледство. Без страбизъм.
	— О! — Бекет продължи да ръкопляска апатично, а Джон Съливан се перчеше по сцената като надуто петле.
	— Да оставим романтиката за след това. — Загледах се в лицето му, за да потърся следа от обида или разочарование. Но преди да успея да разшифровам изражението му, усетих върха на бастуна на _бабо_ да ме побутва по рамото.
	— Невероятно! Несравнимо! Този човек е съвършен гений. Бекет, преброи ли всичките горни до-та?
	— Не, господин Джойс.
	— Ще вечеряш ли с нас, Бекет? Ще водим Съливан в кафене „Пе“ на по чаша шампанско и студено пиле.
	_Бабо_ наметна вечерната пелерина около раменете си с театрален замах.
	— Довечера няма да мога, сър. Трябва да си опаковам багажа. Утре заминавам на гости при леля ми и чичо ми в Германия.
	Докато ставахме от местата си, погледнах строгото непроницаемо лице на Бекет. Дали бе разбрал погрешно отказа ми? Дали не го бях наранила с новата си стратегия? Наблюдавах как си увива шала около врата и тръгва след _бабо_ на излизане от операта. Напомних си, че Бекет е моята съдба и скоро ще съм свободна да обичам и да танцувам до края на живота си.


>>	15
>>	Февруари 1930 г.

	_Париж_
	След операцията лежах на кушетката цяла седмица с обинтована глава. _Бабо_ отдели време от кампанията си за Джон Съливан, за да се грижи за мен, като ми носеше бонбони и сладкиши, за да ме ободри. Дори мама полагаше образцови грижи — купи ми шапка, подчертаваща новите ми очи.
	Свалиха ми бинтовете, а Китън и Стела дойдоха на гости с букети от оранжерийни цветя. И двете разгледаха внимателно оперираното ми око и го обявиха за чудо. _Бабо_ изтанцува една ирландска жига и ми изпя песен за „девойката с прекрасните очи“, а мама пуфтеше и пухтеше: ако това не сложело край на оплакванията ми, не знаела какво ще го стори. Джорджо ми подари шишенце парфюм — навярно го беше взел от тоалетката на госпожа Флайшман, защото не беше пълно догоре. Но най-важно от всичко беше, че Бекет ми донесе книга. Посвещението от вътрешната страна гласеше: „Какво по-добро приложение на очите от четенето. С много обич, Сам“. Честно казано, сещах се за поне няколко по-добри приложения на очите, но си замълчах. След като той изчезна в кабинета на _бабо_, мама прочете надписа, зацъка неодобрително и същевременно окръгли пронизващите си очи и поклати глава. Препрочитах трите думи „с много обич“ отново и отново. Сърцето ми пееше.
	Една вечер стоях в антрето и причаквах Бекет да излезе от кабинета на _бабо_. Подадох му палтото и го фиксиран дръзко с новите си очи. Чувствах се изключителна, безгрижна и свободна, все едно се бях избавила от зла магия. Изпитвахме осезателно желание един към друг. Бучеше във въздуха. В този момент _бабо_ тихо се появи зад нас, размахвайки книга във въздуха. Бекет отскочи, за да е по-далеч от мен, сякаш го беше ужилил стършел. Засмях се. Беше дал ясно да се разбере какво чувства и това ми стигаше.
	Усмихвах се през цялата вечер. _Бабо_ не забеляза — беше прекалено погълнат от работата си, носеше препаската си за око и два чифта очила един върху друг. Но мама направи няколко коментара, докато прелистваше списание, и ме помоли да „споделя кое е толкова смешно“. Седях, рисувах скици (и се усмихвах), докато се приготвях за следващия си урок със Санди. С две перфектни очи възможностите пред мен изглеждаха безкрайни, необятни. Не можех да спра думите „госпожа Бекет“ да отекват в мен. Всеки път, когато ги изричах, на лицето ми се появяваше усмивка. Изведнъж се видях отново на сцената, танцувам пред запленената публика, а възгласи: „Encore, госпожо Самюъл Бекет!“ прекъсват бурните й аплодисменти.
	Наложи се, естествено, майка да се намеси, за да ме върне на земята. Не спираше да ми повтаря да не избързвам, защото трябвало контролният преглед при доктор Колинсън да потвърди, че всичко е наред. _Бабо_ обаче ликуваше с мен. Беше удивен колко бързо и с какъв успех е извършена операцията.
	Отидох при доктор Колинсън. Огледа окото ми от всеки възможен ъгъл и през стотици различни уреди и очила. Накрая заяви, че е доволен, и заръча да се върна след месец за последен преглед. С мама спряхме за по кафе и парче торта, за да отпразнуваме добрите новини, и почти й разказах за плановете си за брак, но нещо ме спря и вместо това говорех за времето.
	След седмица миех чиниите и си мислех за един нов танц. Мама внезапно спря да бърбори по средата на изречението и впери поглед в мен. Очаквах да ми се скара, задето не я слушам, но уви. Просто продължи да ме гледа втренчено. Следеше лявото ми око. Приближи лице съвсем близо до моето и ме хвана за раменете, за да не мърдам. По изражението й разбирах, че нещо е станало с окото ми. Извика на _бабо_:
	— Джим, пак започна да се върти.
	Думите й ме улучиха като камък. _Бабо_, естествено, не виждаше нищо. Вгледа се в окото ми, обяви го за съвършено и забърза обратно към кабинета си.
	Ала вече беше прекалено късно. Какво имаше предвид? Да не би кривогледството ми да се бе върнало? Операцията е била провал? Мама отговаряше уклончиво; сигурно се била объркала. Даде ми парче кейк с ким и чаша сладък чай в най-хубавия си сватбен сервиз на малки розови пъпки. Поуспокоих се и реших да се прегледам сама с помощта на огледало и линийка.
	Докато се взирах в огледалото, опитвайки се да измеря разстоянието между зеницата и вътрешния ъгъл на новото ми око, видях нещо, което не беше наред. От време на време зеницата и ирисът сякаш се пързаляха съвсем плавно към носа ми. Припомних си думите на доктор Колинсън от самото начало: тези операции невинаги са успешни. Припомних си и многобройните очни операции на _бабо_ и колко малко от тях имаха ефект. Накрая се сетих за госпожа Самюъл Бекет в сватбената й рокля, с кръстосани очи, кривогледа, обезобразена и опозорена.

	* * *

	Санди се появи на прага ни за първия урок по рисуване, но мама го отпрати, вземайки го за търговски пътник. Той пристигна с оранжев велосипед, облечен във вълнен костюм на широки оранжеви и кафяви райета и с твърда сламена шапка. Отпред, на кормилото на колелото му, бе закрепен очукан кожен куфар. Мама отвори вратата и я затръшна под носа му. Без да се притеснява, Санди просто позвъни отново на звънеца и се засмя, когато мама се провикна през прозореца, че не иска да купува нищо. Наложи се да придумаме _бабо_ да излезе от кабинета, за да идентифицира учителя ми. Чак тогава му позволиха да влезе. Той настоя да провеждаме уроците на кухненската маса и в отговор мама ядосано размаха ръце. Санди се усмихна и използва целия си американски чар върху нея, преди да си отвори куфара, откъдето се показа част от миниатюрния цирк, който носеше със себе си навсякъде.
	Обичах малките фигурки. Вземах ги в дланта си и ги разглеждах, наслаждавах се на допира им — металически, студен и бодящ или мек, гъвкав и заоблен. Харесваше ми как всеки танцьор, акробат или животно се движи и върти, някои със странни отсечени движения, други — плавно като ветреещи се панделки. Допадаше ми ентусиазмът на Санди, вълнението, с което говореше за „механичния ход“ и „композирането на движения“. Обожавах и историите му за разни пиянски партита. Докато ми показваше как да скицирам висящ от трапец акробат, ми разказваше за всички събирания, на които беше ходил през седмицата, и за подвизите на лудите му приятели. Ако партита са били скучни, се връщаше към случки, когато нещо се беше объркало с цирка му — как в Берлин грамофонът му не тръгнал, как в Ню Йорк главата на лъва се откачила, как забравил да се появи за представление в някакъв театър на левия бряг на Сена. Всеки анекдот беше придружен от бурен гърлен смях. Санди беше имунизиран срещу всякакъв срам, притеснение и разкаяние.

	* * *

	Санди първи ми каза за мълвата. Седяхме един до друг в кухнята на площад „Робиак“. Пред нас имаше малка метална фигурка на акробат, чиито крайници се люлееха от вятъра. Санди искаше да го нарисувам в движение.
	— Просто го духни и наблюдавай как му се люлеят ръцете. — Санди се усмихна широко, докато клатушкаше металната фигурка пред мен.
	Поех си дълбоко глътка въздух и духнах. Ръцете и краката му се разтърсиха бясно за около секунда, после главата му се откачи, падайки на масата с тенекиен звън, и се изтърколи нанякъде. Санди се облегна назад в стола. Не спираше да се смее, огромното му тяло се тресеше, а краищата на дългите му мустаци се люлееха.
	— Нарочно ли го направи? — попитах възмутена.
	— Не, кълна се в Бога, не съм! — Той продължаваше да се смее, а очите му светеха и преливаха от удоволствие. — Но съм безкрайно доволен, че беше обезглавен тук, а не по време на цирковото представление. — Вдигна миниатюрната глава и се опита да я прикрепи към металното тяло, но големите му пръсти не съумяваха да извият телчицата, съединяваща двете части.
	— Нека пробвам аз. Моите пръсти са по-малки. — Докато вземах мъничката фигура от него, върховете на пръстите ни се докоснаха и усетих неочаквано вълнение. Издърпах си ръката и се съсредоточих върху поправянето на металния акробат. Санди все още се кикотеше тихичко и ме наблюдаваше. Сепнах се от изненада от въпроса му:
	— И откога сте сгодени със Сам Бекет?
	— Сгодени ли? — Погледът ми беше прикован върху металния акробат. Чувствах се едновременно объркана и опиянена. Защо си мислеше, че Бекет и аз сме сгодени? Да не би Бекет да споделя намеренията си с някой друг преди мен? Възнамеряваше ли да ми предложи брак? Вероятно по някакъв завоалиран и мистериозен начин, разсъждавах аз, _сме_ сгодени и всички го знаят, освен мен. Мълчаливата уговорка между мен и Бекет, нарастващата близост между него и семейството ми, почти всекидневните разговори на вратата, начинът, по който се докосваха пръстите ни, а краката ни се притискаха в ресторанти, театри и кина, как галеше гърдите и бедрата ми, как слагах ръка върху чатала на панталона му или върху задните му части, как почти правихме любов на пода в гостната, смяташе ли се всичко това за негласен годеж? Така ли се прави в Ирландия?
	— Снощи се обсъждаше в „Купола“. Цял Париж говори за това. Изненадах се, че не си ми казала. — Санди ме гледаше въпросително. — Всички са го виждали навън с теб и семейството ти. Хората разправят, че вечно е у вас.
	Завъртах главата на фигурката върху тялото й, пръстите ми трепереха, а в гърдите ми се появи напрежение, от което дишането ми се учести. Санди имаше право. Бекет _наистина_ идваше вкъщи всеки ден. Четиримата често _излизахме_ заедно. Бях забелязала пламъка в очите му, когато ме гледаше или ме докосваше мимоходом. Спомних си пръстите му върху лицето ми, ръката му върху коляното ми, как паднахме заедно върху онзи златен отрязък следобедна светлина. Санди внимателно гледаше порозовялото ми лице и очакваше отговор.
	— Да, така е… Възможно ли е… възможно ли е… — Поколебах се. Гласът ми беше скован и несигурен. А после изтърсих въпроса си точно какъвто беше — безумен и нелеп. — Възможно ли е да сме сгодени, а аз… аз да не знам?
	Очаквах Санди да се засмее, но напразно. Вместо това той обясни:
	— Да, възможно е, предполагам. Но не и в страната, откъдето идвам аз. Там всичко си е по старомодния начин — предложение за брак, годежен пръстен, определяне на дата за сватбата. Но тук, в Париж, е различно. Тук всичко е възможно. Вероятно е имало някакъв разговор между вас двамата или между Бекет и баща ти.
	Бекет би ли говорил с _бабо_, преди да го обсъди с мен? _Бабо_ положително щеше да ми каже, нали? Усещах как надеждата ми за негласен годеж угасва. От седемнайсет месеца Бекет идваше в дома ни, придружаваше ме навън, разменяхме си погледи и думи. Колко лесно щеше да бъде да се вмъкнем в годеж, както човек се вмъква нощем между чаршафите — безмълвно, там, където всичко е така познато. За минута си представих безгласно сключен годеж — без да падаш на коляно, без формално и сковано предложение, без разговори за зестри и „бащино позволение“ или дати за сватба, без официално годежно парти. Чувах как Бекет казва на приятелите си: „Сгодени сме, разбира се, не е ли очевидно?“.
	Санди отново се ухили.
	— Не познавам добре Сам Бекет, но изглежда някак резервиран. Звучи ми, сякаш се подготвя да направи предложение. Ако се ожени за теб, ще е голям късметлия. — Погледът му се задържа върху мен по-дълго, отколкото беше прилично. — Най-добре да започнеш да рисуваш, Лучия. — Взе поправената фигурка и ми подаде лист хартия и молив. — Искам да се опиташ да я нарисуваш, докато се движи. Ще я духна, а ти наблюдавай движенията й. Мисли за нея като за кинетична скулптура.
	Ала вече не можех да се съсредоточа върху разперените крайници на фигурката. Мислех само за госпожа Самюъл Бекет. Скоро щях да бъда госпожа Самюъл Бекет, щях да държа красивите, дълги, тънки ръце на Бекет в моите до края на живота ми.
	— Хайде, Лучия, опитай. Започни с косата й. Лучия? Лучия? — Гласът на Санди гърмеше от другия край на масата, но не му обръщах внимание. Сърцето ми беше прекалено пълно, за да говоря.

	* * *

	Санди намираше за озадачаващ живота на нашето семейство. Разбрах го, защото само когато ми задаваше въпроси на тази тема, не се усмихваше. Питаше защо родителите ми няма да позволят да отида на парти с него. Искаше да знае защо до девет трябва да съм се прибрала вкъщи. Интересуваше се защо _бабо_ пише единствено за Ирландия, но никога не ходи там. Особено го смущаваше шаблонната обстановка у дома — буржоазните мебели, татковите семейни портрети и строгото придържане на _бабо_ към установения ред. Озадачаваше го неприязънта на баща ми към локалите, където се събираха хората на изкуството в Париж. Намираше близостта в семейството ни за неестествена и странна. Опитвах се, макар и колебливо, да отговарям на въпросите му, но най-често не успявах, затова само повтарях, че _бабо_ работи усърдно по тъмната нощ на душата (както описваше „Творба в процес на написване“ пред Подмазвачите) и аз съм важна негова муза. Понякога Санди ме питаше защо не се изнеса, защо не прегърна революционния и артистичен плам на Париж, защо не се наслаждавам на свободата, която градът предлага.
	— В Америка е различно, Лучия. И в Англия. Там книги като тези на баща ти ги забраняват. При нас все още рисуват коне в полята и трябва да си женен, за да се целуваш. По дяволите — дори не е позволено да пиеш! Големите писатели и художници си тръгнаха. Всичко се случва тук, в Париж. В Америка, ако си жена, от теб се очаква да се омъжиш и да започнеш да раждаш деца. Затова Гъртруд Стайн, Джуна Барнс и Силвия Бийч са тук. Избягаха! — Очите на Санди искряха, а мустаците му потрепваха. — Не изглежда нормално да си тук, където всеки твори, опитва, разчупва границите, експериментира, а ти да седиш във „Фуке“ с родителите си и да се оглеждаш за филмови звезди.
	— Не е така, Санди — отвърнах несигурно. — Майка ми се оглежда за филмови звезди, защото обича киното. _Бабо_ харесва сервитьорите и храната във „Фуке“. Той е сериозен писател. Не иска да кисне по цяла нощ с такива като вас. И освен това ненавижда Гъртруд Стайн.
	Санди избухна в смях, а после се обърна към мен — внезапно беше станал отново сериозен.
	— А ти, Лучия? Всички ми казват каква невероятна танцьорка си била. Говориш четири езика. Пееш като ангел. И рисуваш като ангел — дявол да го вземе! — Той вдигна една от рисунките ми с туш на скачащо куче и я размаха пред очите ми.
	— Все още танцувам. — Отдалечих се от масата и изпълних съвършен скок в шпагат, а после потанцувах малко шими-шими. — И освен това имам планове. Големи планове.
	Санди ме изгледа с любопитство.
	— Трябва да излизаш повече. Всички са дошли в Париж, защото искат да са свободни и да се забавляват, а ти живееш като монахиня. Прекалено талантлива си, за да прекараш живота си като нечия муза или съпруга — наречи го, както искаш. Както и да е, Париж започва да се променя и е добре да грабнеш каквото е останало, докато можеш.
	Бях благодарна на Санди — благодарна за вярата му в мен. Но как да му обясня свързващата ме с _бабо_ невидима нишка? Как да обясня отговорностите ми в ролята на муза? Или пък как тези две неща едновременно ме отблъскват и привличат?
	Вместо това се съгласих да заведа Китън и Стела да гледат цирка на Санди през уикенда.

	* * *

	Вървяхме по чакълестите пътеки на Люксембургската градина и в походките и на трите ни се усещаше виталност. И не просто защото бяхме нетърпеливи за цирка на Санди. Стела беше развълнувана, понеже „Пари Монпарнас“ бе публикувал втора статия за нея с фотографии на нейни картини, които имаха за сюжет парижките улици. Китън беше весела, защото си имаше нов приятел. Аз бях особено щастлива, защото предишната вечер, когато вечеряхме навън по семейному, Бекет ми бе направил подарък като за любим човек. Знаех, че нещо се случва, защото ме гледаше настоятелно през цялото време — дори когато разговаряше с _бабо_. Говореше ли _бабо_, принципно беше много почтителен, също като всички Подмазвачи. Но миналата вечер очите му не спираха да ме следят. На тръгване от „Фуке“ ми подари екземпляр на „Божествена комедия“ от Данте в красива, синя кожена подвързия с щамповано в златно заглавие.
	— Лучия, това е за теб. — Разбирах колко много означава за него — и двамата с _бабо_ бяха обсебени от Данте. А и знаех точно какво ми казва по своя си мълчалив, загадъчен начин. Данте е поетът на любовта, а италианският е езикът на любовта. Опитваше се да ми каже, че ме обича. Не можех да говоря от вълнение. После, докато всички вървяхме по „Шанз-Елизе“, го хванах под ръка и забавихме ход така, че останахме доста зад мама и _бабо_. Разказах му за очите на фазана в Лувъра, как ме бяха следили в опит да ми кажат нещо. И също как непрекъснато сънувам ръцете му. Почти бях събрала куража да му кажа, че го обичам, когато мама започна да вика за помощ.
	— За бога, помогнете! Джим припадна, ей така, както си вървеше. — Мама стоеше сред малка група хора и придържаше отпуснатото тяло на _бабо_ в обятията си. Шапката му се беше търкулнала на тротоара, а при падането бастунът беше застанал облегнат на тялото му като трети крак. Пуснах ръката на Бекет и двамата се затичахме към мама. Бекет ни помогна да го издърпаме до една пейка, където _бабо_ започна да примигва и да се гърчи.
	— Видя две монахини отсреща. — Мама посочи другата страна на „Шанз-Елизе“. — Започна да трепери като лист и тъкмо се приготвях за някой от неговите изблици, когато си погледна в краката и видя един огромен плъх да офейква в канавката. И това беше! Падна като умрял. Благодаря на Бога, че вървяхте зад нас.
	— Двойна доза лош късмет — две монахини _и_ един плъх да му пресекат пътя — заобяснявах при вида на обърканото изражение на Бекет.
	— Махайте се, изчезвайте всички! — Мама размаха ръце срещу насъбралата се разнородна тълпа от зяпачи. — Това определено ще му докара някоя очна криза утре. — Тя плесна леко _бабо_ по бузата. — Стегни се, Джим. Ще ни намерите такси, нали, господин Бекет? Лучия, вдигни му шапката и бастуна.
	И така приключи вечерта. Но книгата от Бекет беше в чантата ми и ако това не беше знак за любовта му!
	Докато вървях с Китън и Стела през парка покрай лехи с ранни розови лалета и ниско подрязани чемшири, им разказах за подаръка на Бекет. Китън ме стисна за ръката и изчурулика:
	— О, мила, le tout Paris* говори за годежа ти със Сам Бекет.
	[* … цял Париж… (фр.). — Б.пр.]
	— Внимавай какво си пожелаваш — предупреди Стела със сериозно изражение. Не й обърнах внимание. Според мама ирландките винаги се пазят от ирландци.
	Пристигнахме в студиото на Санди, а там вече хора на опашка чакаха да си купят билети. Проправихме си път, качихме се по стълбите и отворихме вратата на ателието му. Клекнал на пода, Санди нареждаше цирка. На манеж от дървени блокчета бяха постлани миниатюрни килимчета, както и червен килим, до долу бе спуснат трапец, имаше и съвсем мъничка люлка климушка. Флагчета в ярки цветове и гирлянди с триъгълни знаменца красяха арената. На пода на цирка, облечен в черно сако, лежеше ръководителят на цирковото представление, черната му филцова шапка беше килната. От едната страна на манежа бяха петте куфара на Санди, от които се подаваха малки лъвове от вълнен плат, клоуни със зяпнали усти, акробати на трапец с метални кукички, които служеха за пръсти; нито една от фигурките не беше по-голяма от ръката ми.
	Около арената, малко по-голяма от периферията на дамска шапка, бяха обърнати щайги и сандъци за вино, където да седне публиката. Ръчно написани плакати, които обявяваха: „Цирк Калдър — 25 франка“, бяха разлепени по стените и на вратата. До Санди клечеше червенокос мъж и нагласяше грамофона. Погледнах Китън и Стела. Захласнати, двете бяха вперили блеснали очи в миниатюрния цирк на Санди. Усетих прилив на гордост, докато му махах и посочвах с палец приятелките ми.
	— Доведох Китън и Стела. Да помогнем ли с нещо?
	Санди скочи на крака и целуна Китън и Стела по бузите.
	— Приятно ми е да се запознаем. Много се радвам, че успяхте да дойдете. Дянал съм някъде сабята на гълтача на саби, но щом я намеря, сме готови да започваме. Днес имам изцяло нов номер. Акробатката на трапеца ще падне и няма да остане нищо скрито-покрито. Надявам се, дами, да не се засегнете, нали?
	— Разбира се, че не, Санди. — Насилвах се да звуча възможно по-невъзмутимо и равнодушно. — Все пак сме съвременни момичета.
	Докато заемахме местата си, Китън и Стела ме обсипваха с въпроси. Китън искаше да научи дали Санди е роднина на Стърлинг Калдър, автор на няколко големи скулптури във Филаделфия, и от коя част на Америка идва, и на колко е години, и женен ли е. Стела искаше да знае дали сам шие и бродира, и откъде си намира материалите. Въпросите им ме накараха да осъзная колко малко знам всъщност за Санди. С него си говорехме основно за светския му живот, за моето ежедневие вкъщи, или ми обясняваше за движение, пространство, скорост и обем.
	— Ще му задам всичките ви въпроси на следващия урок, обещавам. Но със сигурност не е женен. _Изключително_ необвързан е. — Погледнах многозначително Китън, а после й припомних, че си има приятел, а и Санди доста си падаше по мен и непрекъснато ме канеше да излезем.
	— Но _ние_ знаем, че сърцето ти принадлежи на господин Бекет — прошушна ми Китън в ухото. — И все пак Санди е много привлекателен.
	Санди обяви началото на „Великолепния цирк Калдър“, всички се умълчаха, а обърнатите сандъци спряха да проскърцват. От грамофона екна марш и Санди придвижи ръководителя на представлението отпред на манежа. Последваха няколко номера — едни задвижвани с ръка (Санди буташе, дърпаше, духаше, повдигаше и спускаше малките човечета), а други — от мотори и сложни системи с макари, които беше сглобил сам. Около час наблюдавахме миниатюрните акробати, огнегълтачи, лъвове и лъвоукротители, а Санди коментираше случващото се на колеблив френски. Появи се лъвът, Санди прекъсна коментара и изрева ентусиазирано. Китън не спираше да се усмихва; пляскаше силно и възторжено след всеки номер. Стела непрекъснато навеждаше глава ту на едната, ту на другата страна в опит да проумее как Санди привежда фигурките в движение. А аз седях гордо, с изправен гръб, все едно майка наблюдава преждевременно порасналото си, но талантливо дете.
	По време на антракта Стела скочи, за да разгледа внимателно въжето и трапеца, от които висяха малките акробати, чиито куки приличаха на птичи нокти. Върна се и заяви:
	— Удивително и така хитро направено. Личи си, че е инженер.
	— После е учил и за художник — отвърнах отбранително. — Не по-малко талантлив е и в живописта, и в графиката. Трябва да видиш скиците му с туш на животни. Толкова много неща научавам от него.
	Стела ме погледна подозрително.
	— Но той е брилянтен именно в умението си да използва движението и пространството. А цветовете — само виж знаменцата! С какво още се занимава?
	— Правил е телени скулптури на Хуан Миро и Джоузефин Бейкър — отвърнах несигурно. — Нарича ги своите телени портрети. И май е имал изложба в Ню Йорк миналата година. Или беше по-миналата?
	Във втората част на „Великолепния цирк Калдър“ гледахме омагьосани как клоун надува балон. Санди беше прикрепил гумена фуния към гърба на клоуна и духаше през нея. Балонът се надуваше, а с него нагоре почна да се издига и един акробат. Всички заръкопляскаха и се смееха възхитени. После се появиха диви коне — приличаха на плюшени играчки на колела — придружени от каубой и танцуващо момиче. Санди дърпаше скрит лост, конете скачаха, изправяха се на задните си крака и така събаряха момичето на манежа, а каубоя хвърляха високо във въздуха. Публиката ставаше все по-шумна и по-буйна. Започна новият номер на Санди. Някои от мъжете вече тропаха с крака и нетърпеливо ръкопляскаха. Най-накрая изящната танцьорка се търкулна от трапеца, падна първо на главата си, полата й се вдигна и се показаха миниатюрни задни части, след което избухна такъв взрив от аплодисменти, че се наложи Санди да прекрати цирковото представление, преди да падне таванът.
	Вървяхме към трамвайната спирка, смеехме се и се кикотехме. Завивахме по булевард „Монпарнас“ и Стела ме попита за Бекет. Успя да ми развали настроението. Интересуваше се защо не съм го поканила да гледа цирка на Санди и как така целият град обсъжда годежа ни преди нас двамата. Китън тръгна да ме защитава.
	— Очевидно господин Бекет говори за намеренията си, но не е намерил подходящ момент да направи предложение.
	— Изглежда толкова резервиран. Не е от онзи тип хора, които първо ще кажат на всички останали. — Стела гледаше право напред с прикован в хоризонта поглед.
	— Именно — натърти Китън. — Толкова ужасно стеснителен е, че още не е събрал куража да го направи. Дали не се налага да му помогнеш, Лучия?
	— Какво имаш предвид? — Стела се обърна и се намръщи на Китън.
	— Смятам, че е добре Лучия да му помогне да преодолее стеснителността си. Никога няма да се получи, ако той непрекъснато е с господин и с госпожа Джойс.
	— Според теб е добре да останем насаме, така ли? — попитах бавно. Така и не бях споделила с Китън за напоения с уиски урок по танци с Бекет. Едва ли щеше да одобри. А и нямаше да понеса повече неодобрение след реакцията на мама.
	— Точно така! Бедничкият, как да ти предложи, като баща ти следи всяко негово движение? Дори не може да те целуне!
	— Но вие _сте прекарвали_ време само двамата. Не си непрекъснато с родителите ти, нали? — Стела не отместваше очи от края на улицата.
	Китън ме смушка в ребрата и се опита да ми каже нещо без глас, което не успях да разбера, но блясъкът и очите й предполагаше, че е нещо забавно, вероятно шега за сметка на Стела.
	— Не е лесно. Напоследък _сме_ предимно с родителите ми. А той е джентълмен. Ирландски джентълмен.
	— О, никой не се съмнява в _желанията_ му! — Китън подбели очи. — Виждала съм как те гледа, Лучия. Просто е страшно притеснителен. Всяко момиче ще ти потвърди. Не иска да бъде отхвърлен. Защо не го окуражиш малко? За него сигурно е толкова плашещо — все пак си дъщеря на гений. Лично аз се страхувам от баща ти.
	— Господин Джойс наистина вдъхва страхопочитание, така е. — Стела кимна. — Но дали Сам Бекет се чувства толкова уплашен, колкото нас? Все пак той е много интелигентен и е мъж.
	— Бекет боготвори _бабо_ като всички останали. Всички, с изключение на майка, която само го хока. — Поколебах се. — Да, на Бекет, предполагам, му е трудно. Сякаш съм дъщеря на самия Господ Бог.
	— Точно така! — Китън беше разтворила широко очи от вълнение. — Естествено! Представи си колко обезсърчаваща е цялата тази ситуация. Миличкият Сам Бекет! Мъчно ми е за него. Когато представя някой нов приятел вкъщи, всичко е толкова лесно. Татко е просто скучен банкер. Но твоят баща сигурно има доста високи очаквания от един евентуален годеник. Трябва да е умен, начетен.
	— Но Сам Бекет _е_ умен и начетен, тоест не би трябвало да се тревожи за това, нали? — Стела звучеше някак подигравателно, а начинът, по който увърташе думите, ме объркваше.
	— И все пак си остава плашещо. Там е работата. Не обръщай внимание на Стела… Просто ревнува! — Китън ме стисна за ръката и щастливо ми се усмихна. Погледнах шокирана Стела и видях как лицето й порозовява, а брадичката й стърчеше предизвикателно нагоре.
	— Така ли е, Стела?
	— Прекалено ирландски е за мен — отвърна рязко, а по врата й се разля червенина и потъна в шала й в пурпурно и тюркоазено. Китън отново ме сръчка в ребрата. Вгледах се в Стела. Пред нас се простираше булевард „Монпарнас“ — вестникари разнасяха вечерната преса, енергично дрънкаха трамваи, виждаха се просяци с патерици и оплешивяващи кучета, пияници залитаха от бар на бар. Стела крачеше решително към трамвайната спирка, а бризът ветрееше разноцветните й дрехи, сякаш е ярко оранжерийно цвете.
	Стиснах ръката на Китън, а в главата ми се точеха куп объркани въпроси. И Стела ли беше влюбена в Бекет? За себе си ли го искаше? Беше ли…? Бяха ли…? Дали Бекет изпитваше чувства към нея? Затова ли възразяваше за всичко и се опитваше да обори предположенията на Китън?
	— Да не би Стела да си пада по Бекет? — подшушнах на Китън.
	В този миг Стела рязко се обърна към нас.
	— Чух те, Лучия. Между мен и Сам Бекет няма нищо. Абсолютно нищо. Просто искам да проявиш малко… О, забрави! — Ядно поклати глава.
	— Това е просто недоразумение. — Китън хвана Стела под ръка така, че трите да вървим заедно в една линия. — Аз съм виновна. Познавам идеалния мъж за теб, Стела. Приятел на моя нов любим. Защо да не излезем четиримата някой път? Да отидем на кино, а? Или шестимата — с теб и Сам — какво ще кажеш, Лучия?
	Нямаше време за отговор. Бяхме стигнали до спирката, а трамваят на Стела се приближаваше към нас. Наблюдавах как черните й лъскави къдрици подскачат под пурпурната шапка, докато се качва във вагона. А после я задрасках от списъка с гости за сватбата. Да, съгласих се, беше време да послушам съвета на Китън.

	* * *

	Забързах обратно към площад „Робиак“, а главата ми гъмжеше от планове за сватбата. Прибрах се вкъщи и веднага усетих, че нещо не е наред. От антрето чух как мама повишава глас, а когато влязох в гостната, я видях да крачи в кръг — лицето й беше мрачно и измъчено. _Бабо_ се беше свлякъл на канапето със затворени очи и побелели устни.
	— Твърде стара е! Има си дете и съпруг! Защо не остави Джорджо на мира? — Гласът на мама кънтеше рязък и гневен.
	— Там е работата, че разводът й е приключил. — _Бабо_ звучеше изморен, а под очите му имаше червени кръгове.
	— Какво се е случило? — Седнах до него на канапето и го хванах за ръката, на която си носеше пръстените. Усмихна се тъжно, а после обясни, че Джорджо и госпожа Флайшман се отбили за чаша чай и обявили годежа си.
	— Това са вещаели двете монахини и плъхът, които ми минаха път снощи — изграчи _бабо_. — Майка ти е разстроена.
	— Джорджо е сгоден за разведена жена! Тя трябва да се срамува от себе си! Не че не искам да се ожени. — В гласа на мама се прокрадна нотка на угризение. — Но защо да не си избере някоя на неговата възраст? Някоя без бебе и мъж?
	— Поне е богата, Нора. И вече е разведена. — _Бабо_ въздъхна тежко.
	— О, Джим, имаш много вярно око, стане ли дума за пари. И със сигурност си мислиш как богатите й роднини в Америка ще помогнат за книгите ти.
	_Бабо_ се изкашля неловко, но си замълча.
	— Ти поощри всичко това, Джим, като й позволяваше да идва вкъщи, за да ти преписва текстовете и да ти чете. Нахална уличница! Да ти прави мили очички, а когато не й провървя с теб, да прави мили очи на нашия Джорджо — та той беше още момче. Само на седемнайсет! А тя беше омъжена и с бебе. И като си помисля, че е почти на моите години! Какъв позор!
	_Бабо_ стрелна мама с укорителен поглед — вид предупреждение, сякаш е стигнала твърде далеч и по някакъв начин е прекрачила допустимата граница.
	— Да идва да се перчи тук с парите и бижутата си, все едно е някаква херцогиня, която ще ми се разпорежда. И после да го отмъкне, единствения ми син, единствения _ни_ син, нашия Джорджо. — Гласът на мама секна, а очите й се напълниха със сълзи. — Какво ще стане със семейството ни, Джим? — Тя се просна на един стол изтощена и победена.
	— Ще бъдем семейство от петима. Ще живеят наблизо — успокои я _бабо_. — Не си ли доволна, че смятат да имат деца? Не искаш ли да имаш внуче?
	Едва при споменаването на внучето, започнах да осъзнавам какво се случва. Джорджо наистина си заминаваше, за да има собствен живот, за да напише собствената си история. През последните десет месеца прекарваше все повече време с госпожа Флайшман. И макар че бяхме свикнали с отсъствието му, възможността да се оженят никога не ни беше хрумвала. Но мисълта Джорджо и Хелън да имат дете внезапно ме накара да проумея, че Джорджо най-накрая бягаше, освобождаваше се от лапите на мама и _бабо_.
	— Прекалено стара е да има бебе. Не е добре за здравето на нейната възраст. — Мама стисна устни.
	— Още няма четирийсет. Не е толкова късно.
	— Проправи си път в дома ни като червей и открадна нашия Джорджо. Обзалагам се, че ще заминат за Америка, преди да успееш да кажеш „Дъблински залив“. И е от еврейско семейство! Защо не се ожени за ирландско момиче, което да ми бъде добра снаха?
	_Бабо_ потръпна, опипа си ревера, но остана безмълвен.
	— Как да се състезавам с еврейските й пари? И как го командори само. Жив срам си е, когато една жена има наглостта да се разпорежда с мъжа си по тоя начин. Имала сума ти любовници, тъй че сигурно нашият Джорджо скоро ще й омръзне и ще го прати вкъщи с подвита опашка. Няма да разговарям с нея. Какво ще кажеш за Стела Стайн? Приятно младо момиче, ирландка. Или пък Китън. — Мама рязко се обърна към мен, сякаш току-що бе забелязала присъствието ми. — Ами Китън? Едно време беше лапнала по него.
	Преди да успея да отворя уста, _бабо_ обясни на мама, че ако продължава така, ще отблъсне Джорджо по-далеч и по-бързо в обятията на госпожа Флайшман. После доста рязко й припомни, че Китън е американка, а Стела еврейка.
	— О, какво значение има! Губя момчето си. Заради един вампир! — Дъхът на мама застана на гърлото й и тя изхлипа.
	— Само помисли за нейните… — _Бабо_ млъкна, без да се доизкаже. Очите му изведнъж придобиха стъклен блясък. Осъзнах, че е на ръба да започне да възхвалява богатството й, докато си мисли за всички неща, които могат да се наредят, както трябва, с парите на госпожа Флайшман, с връзките на госпожа Флайшман, с американските роднини на госпожа Флайшман.
	— _Бабо_, дали ще успеят да помогнат „Одисей“ да се продава законно?
	На устните му се изписа тънка усмивка.
	— Кой знае, mia bella bambina? Кой знае…
	Тази нощ не спах. Заминаването на Джорджо от площад „Робиак“ щеше да сгъсти решетките на моята клетка. Не спирах да се питам как ще ме прежалят родителите ми сега, когато им оставах само аз. Затова, щом сивата утринна светлина се провря през капаците на прозорците, прецених, че е време да приведа плана си в действие. Нямах какво да губя.


>	Ноември 1934 г.
>>
	_Кюснахт, Цюрих_
	— Защо според вас Джорджо е бил любимецът на майка ви? — Доктор Юнг тъпче лулата си с тютюн. — Ще имате ли нещо против, ако пуша, госпожица Джойс?
	— Бил е лесно бебе, а аз вечно съм ревяла. Леля Айлийн ми го каза. Мама се чудела какво да ме прави. Всички знаят, че мама предпочита Джорджо. Самата тя ми го е споделяла. — Изсмях се кухо и потрих ръце нагоре-надолу в ръкавите на коженото ми палто. Беше ми станало студено, докато пътувах през Цюрихското езеро; поривите на вятъра, завихрящи се на повърхността му, зашлевяваха ферибота, от което той се люлееше и клатушкаше.
	— С други думи, заминаването му от площад „Робиак“ е означавало цялото родителско внимание да бъде насочено към вас? — Докторът си дръпва от лулата и малък облак тютюнев дим се издига и надвисва над главата му като ореол.
	— След това нощи наред не можех да спя. — Посочвам ръкописа, разперен ветрилообразно върху писалището на доктора. — Двамата с Джорджо бяхме преминали през толкова много неща заедно. Когато пристигнахме в Париж — аз бях на тринайсет, а той на петнайсет — отседнахме в мръсен, пълен с бълхи хотел в Латинския квартал. Мислехме, че просто минаваме оттам на път към новия ни живот в Лондон, но това така и не се случи. — Млъквам и си поглеждам ръцете. Колко стари и възлести изглеждат, с изгризани, нащърбени нокти и кожа, която започва да се сбръчква. Мярвам червения лъскав белег на палеца си с неговите издайнически малки гънки, но после очите ми се отместват към старческите петна по китките. — На колко години съм сега, докторе?
	— На двайсет и седем, госпожице Джойс. Какво стана, когато пристигнахте в Париж?
	— Не знаехме никакъв френски и в продължение на три месеца двамата с Джорджо не говорехме с никого, освен помежду си. Нямахме приятели, нито пък познати по каквато и да е линия. Нямах собствена стая. Ако исках да се усамотя, отивах в стаята на Джорджо. Не ходех на училище, нямаше на кого да отида на гости. _Бабо_ искаше тишина и тъмнина, докато довършваше „Одисей“, затова с Джорджо стояхме часове наред в неговата стая и имитирахме Чарли Чаплин. — Умълчавам се. Усещам как очите ми се пълнят със сълзи дори сега, дори след всичко, което бе застанало помежду ни. Как е възможно подобно приятелство, такава близост да изчезнат толкова бързо?
	Преглъщам шумно и продължавам.
	— С помощта на един от приятелите Подмазвачи на _бабо_ брат ми си намери работа като чиновник, но я ненавиждаше, била слугинска и скучна, била под достойнството му. После започна в Американската кредитна банка; обещаваха му двеста франка на месец след пробен период без заплащане. _Бабо_ виждаше тази работа като крачка към по-добри позиции, но Джорджо не успя да премине пробния период. И нея намираше за еднообразна и унизителна — да разпределя документи на бюро и то без пари. — Млъквам и поглеждам доктора. Все още си пафка лулата и ме наблюдава, не спира да ме наблюдава с блестящите си като монети очи.
	Бутва си стола назад и се изправя. Костите на краката му пукат, докато върви към прозореца.
	— Продължете, госпожице Джойс. Трябва да разбера какво е причинило разрива между вас и брат ви.
	— Често знаех какво си мисли Джорджо. Понякога предвиждах точните му думи. — Гриза разсеяно щръкнала кожичка около нокътя ми и се чудя дали това са били от онези прозрения ала Касандра, или просто резултат от изключителната близост помежду ни. Докато размишлявам по въпроса, нещо тръгва да изплува от тъмен, покрит с паяжини ъгъл на съзнанието ми. Протягам се, но то ми се изплъзва, и изведнъж ме обхваща усещането, че по гръбнака ми лазят насекоми, малки черни мравки, които се движат под строй. Искам да си почеша гърба, но докторът настоява да продължа, а не ми се ще да мисля повече за пъплещи по кожата ми насекоми. — Когато Подмазвачите на _бабо_ идваха на гости, винаги минаваха забързано покрай нас, сякаш… сякаш бяхме невидими. Викаха ни да налеем чая. Джорджо ми намигаше. Това беше сигналът ни. Бяхме си измислили наш си език — италиански, немски и английски и тук-там малко френски. След като ми намигнеше, започвахме да говорим много високо на този объркан език. Подмазвачите на _бабо_ винаги се обезкуражаваха, защото не ни разбираха. — Споменът ме кара да се усмихвам и да забравя маршируващите по гърба ми мравки.
	— Значи връзката ви е била много силна, много дълбока? — Доктор Юнг стои на прозореца, загледан в хълмовете и горите отвъд езерото. По стъклото удрят пръски дъжд. Виждам над рамото му набъбнали от дъжд черни облаци.
	— Парите на госпожа Флайшман му дадоха силата и… — Млъквам, докато търся правилната дума. — … решимостта да избяга от площад „Робиак“. В никакъв случай не се ожени по любов.
	— Смятате, че се е оженил, за да избяга от родителите ви ли?
	— Знам го със сигурност. — Отпускам глава в ръцете си. Как да обясня, че вече съм напълно убедена в истинността на някогашните ми подозрения: хватката на родителите ми около мен бе започнала да се затяга бавно и изкусно, когато Джорджо срещна госпожа Флайшман _за първи път_. Бориха се да го задържат. Но госпожа Флайшман се оказа настоятелна и твърда. И богата. Съпротивляваше се, използвайки чара и парите си, за да успее отново да си проправи път в кръга от Подмазвачи на _бабо_.
	— Много съм доволен от напредъка ви, госпожице Джойс. Мадам Бен ми докладва колко сте спокойна и определено нямате изявени проблеми с паметта.
	— В такъв случай кога ще мога да си тръгна, докторе? — Вдигам глава. — Напоследък се чувствам значително по-добре.
	— Когато разкрием блокираните, потиснатите ви спомени. Сглобявам теория, която започва с емоционалното ви изоставяне като бебе. Как животът в семейството ви се е въртял около доминираща бащинска фигура…
	— _Бабо_ не е бил доминираща фигура! Мама се разпореждаше с мен и ми казваше какво да си обличам. Грешите! — Гледам гневно доктор Юнг. Нищо не разбира глупакът.
	— Права сте, госпожице Джойс. Баща ви не е авторитарен. Но той е контролирал всичко, нали? Споделихте притеснението си, защото господин Бекет също започнал да се поддава на влиянието му.
	— Това ли успяхте да измислите? Идвам тук от два месеца и това е всичко, което измислихте. — Ставам и грабвам ръкавиците и чантата си от помощната масичка. Време е да се върна в хотела. _Бабо_ ще се притесни. С всичкия този дъжд и вятър. Доктор Юнг посочва към стола и ме моли да седна. Вече ми крещи, блъска ме да се върна на място. Замахвам с чантата си, опитвам се да го уцеля — него и самодоволните му червендалести бузи. Навежда се и усещам как ме хваща и ме притиска с дебелите си ръце. Дъхът ми излиза на резки пресекулки подобно на вятъра, зашлевяващ стъклата на прозорците. Чантата ми пада на пода и съдържанието й се разпръсва: метална кутийка с вакса за обувки, сребърна виличка за торта, цедка за чай, стар трамваен билет, розово перо от фламинго от цюрихския зоопарк, червило, птичи нокът, кибрит. И ето че великият доктор е на колене, събира вещите ми и ги връща внимателно в чантата.
	— Госпожице Джойс — поглежда нагоре към мен и за първи път долавям нотка… нотка на какво? Може би нежност? — Това е само началото. — Очите му се плъзват към цедката за чай, докато я прибира. — Смятам, че страдате от потиснат комплекс в резултат на случка от детството ви. Някакъв крайно противен, крайно неприемлив спомен, заровен много, много дълбоко.
	От тези негови думи усещам как всичко в мен се затваря, подобно на смушкана с пръчка актиния. Вътрешностите ми се прибират, скриват се. Заобикалящият ме въздух позеленява и изстива.
	— Потискането на подобен спомен води до раздвояване на личността, а понякога и до развиване на мощни халюцинации. Моята хипотеза е, че сте пренесли този спомен в танците. Спрели сте да танцувате и споменът отново е започнал да изплува към повърхността на подсъзнанието ви. — Той изпуска дълга въздишка и става на крака. — Обяснявам ви всичко това, защото вярвам, че сте достатъчно интелигентна, за да го разберете.
	Доктор Юнг ми подава чантата, а аз се изправям.
	— Ще тръгвам — заявявам сковано. — Тук е прекалено студено. Но трябва да знаете нещо, докторе. — Млъквам и прехапвам устни в продължение на няколко дълги секунди. Искам да му кажа нещо, ала не се сещам какво е. Търся думи, каквито и да е думи, но умът ми е празен и объркан, а и мравките отново са започнали да се движат нагоре-надолу по гръбнака ми.
	Доктор Юнг ме наблюдава в очакване.
	— Следващия път — заключава спокойно. — Това, смятам, ви беше достатъчно за днес. — Изпраща ме до вратата и ми подава носна кърпичка. — За устните ви, госпожице Джойс. Кървят.


>>	16
>>	Април 1930 г.

	_Париж_
	Мама отказваше да разговаря с госпожа Флайшман. Всички знаехме, че е прекалено късно, че госпожа Флайшман е победила, а Джорджо е освободен. Но в продължение на няколко седмици мама упорито пазеше мълчание в нейно присъствие.
	Междувременно планирах моята сватба, моето бягство. Щях да бъда облечена в бяло, разбира се, но исках съвременна рокля по последна мода с ниска талия и къси ръкави. Щях да нося було и букет от бледорозови пъпки и бял люляк. Сватбата щеше да е много скромна — мама и _бабо_, Санди, Китън, може би някои стари приятелки от танцовата ми трупа, вече разпусната. Щяхме да поканим семейството на Бекет, щеше да се наложи да дойде и Макгрийви, но нямаше да има никакви други Подмазвачи. Джорджо щеше да пее, Ман Рей — да направи снимките, а аз щях да изпълня танц, по който работех в часовете си при Маргарет Морис. Тържеството щеше да е във „Фуке“: шампанско, студено пиле и алпийски ягоди.
	Щях да оставя на Бекет деликатния въпрос къде да се оженим. Бабите и дядовците ми бяха католици, а семейството на Бекет — протестанти. Исках да отидем на меден месец в Ирландия и да видя родния му дом. После щяхме да посетим Дъблин и Голуей, за да видим бабите и дядовците, лелите, чичовците и братовчедите ми. Представях си мислено всичко — двамата, хванати под ръка, а устите ни — схванати от усмивки. Чувах думите им на заминаване: „Добре се е подредила Лучия! Толкова са красиви заедно!“.
	А ако Бекет не искаше да ходим в Ирландия, навярно щяхме да заминем за Германия и да навестим леля му и чичо му. После предстоеше да намерим къде да живеем. Ще се настаним в някой малък апартамент, щях да боядисам стените сини, цвят патешко яйце, и да купя пиано. Бекет щеше да си има кабинет с много лавици от светъл дъб за книгите си и махагоново писалище, където щеше да пише по цял ден. Щях да посадя червени мушката на балкона, та да ни ободряват при мрачно време. Щях да направя дома ни уютен и удобен и вечер Бекет щеше да бърза да се прибере. Щях да свиря на пианото и да му пея. И, естествено, отново щях да танцувам на сцена. Щях да танцувам като госпожа Самюъл Бекет.
	От унеса ме измъкна мама — седеше пред мен и размахваше писмо.
	— Лучия, налага се да заминем за Цюрих. За следващата седмица имаме насрочена дата за операцията на окото на баща ти.
	— Не мога да замина! Другата седмица госпожица Морис пристига от Англия и ако не ме види, няма да стана учителка по танци. — Позволих на гласа си да се изостри, ужасена от мисълта, че ще пропусна посещението на госпожица Морис, а тя изрично искаше да ме види как водя час.
	— Не е нужно да идваш, Лучия — подхвърли мама с безразличие. — Отиди при госпожа Флайшман.
	— Не искам да ходя при госпожа Флайшман! Защо да не си остана вкъщи? Така или иначе ти не говориш с нея, тъй че как ще я попиташ?
	Мама изсумтя.
	— Моля те, позволи ми да остана тук — примолих се. Защо Джорджо да не дойде при мен?
	— Ще поговоря с Джим, но нищо не обещавам.
	В този миг осъзнах, че това е шансът ми. Шансът ми да се сгодя. Докато родителите ми ги няма, с Бекет щяхме да сме свободни да обсъдим нашия брак. Най-накрая щяхме да говорим без пречки за любовта си, без _бабо_ да ни виси на главите и да следи всяко наше движение и поглед. Безкрайно развълнуван, умът ми кръжеше, докато се чудех как ще бъде най-добре да постъпя. Нямаше как да го поканя на площад „Робиак“, ако мама настояваше да остана при някого или Джорджо да си е вкъщи. В театрите и кината няма да разполагаме с достатъчно време, за да говорим. Танцовите зали и баровете са твърде шумни и препълнени с познати.
	Нуждаехме се от тих ресторант със сумрачни кътчета. Скромен, тъмен ресторант с равнодушни сервитьори. Близо до място, където после да се разходим, да си говорим и да се целуваме, далеч от любопитни погледи. Припомних си всички ресторанти, където бяхме ходили със семейството ми… прекалено скъп… недостатъчно задушевен… никаква романтика. Наум зачеркнах любимите на _бабо_ „Фуке“, „Ле Трианон“, кафене „Франсис“ и „Клозри де Лила“. Накрая се сетих за малко бистро с ниски тавани и осветление на свещи близо до южния изход на Люксембургската градина. Бяхме ходили всички заедно: родителите ми, госпожа Флайшман и Джорджо, Бекет и аз точно след рождения ден на _бабо_ през февруари. Не беше достатъчно лъскаво за родителите ми и за госпожа Флайшман, а сервитьорите не раболепничеха като във „Фуке“, но на Бекет много му хареса и заяви, че не е ял по-вкусен бифтек с пържени картофи. Ще бъде идеалното място за първия път, в който заявяваме любовта си един на друг.
	Бекет ще говори как от толкова време не мисли за нищо друго, освен мен, как идва на площад „Робиак“ само за да ме види. Ще си шепнем как телата ни копнеят едно за друго и колко дълго сме жадували за този момент. Ще си спомним за страстните мигове в гостната на мама и ще се смеем на ужасеното й изражение, когато ни видя. Ще изберем дата за сватбата и ще обсъдим костюма му, църквата, цветята и пръстените. Ще го питам какво мисли за розовите пъпки и белия люляк, а той ще се посъветва какво цвете да сложи в бутониерата си. Ще поиска диво ирландско цвете, разбира се. Например, една-единствена роза, откъсната от жив плет. Ще имаме традиционна ирландска сватбена торта на три етажа, украсена със захарни розички. Ще предложа Ман Рей да снима. А Бекет сигурно ще възрази, защото обожава снимките на Бернис Абът. После ще се засмеем, а Бекет ще каже: „Не, ако искаш Ман Рей, значи ще помолим Ман Рей“.
	Ще обсъдим сватбата, ще поговорим за медения месец с все така приковани един в друг погледи, а коленете ни ще се докосват под масата. Ще отпратя сервитьора, а Бекет ще ми каже колко много иска да ме заведе в Ирландия, да ми покаже градината, кучетата, родителите си, планинските пътеки, по които е ходил с баща си, таванската стая, където са спали с брат му.
	А после, с пръсти сключени през масата, ще си говорим къде ще живеем. Дали да не си намерим някой малък апартамент близо до _бабо_ и мама? Или да се преместим в покрайнините на Париж, за да си имаме градина с лехи от жълти нарциси и куче? Ще му опиша пухкавите възглавници и завесите, които си представям. Ще науча какво обича за закуска и как си пие кафето.
	След това, хванати за ръце, ще се поразходим в Люксембургската градина. Луната ще хвърля ивици бледа трепереща светлина по пътеките, ухаещият на лалета лек пролетен вятър ще разхлади пламналите ни страни. Ще спрем да се целунем под кестена до фонтана. Ще бъде дива, необуздана целувка и ще се наложи да се отдръпнем един от друг, останали без дъх от копнеж. Ще ме помоли да се любим още там, облегнати на набраздения ствол на дървото. Ще ми каже как си е представял, как е мечтал за този момент… а аз ще му призная как в продължение на месеци не съм мислила за нищо друго, освен за него. Ръцете му ще се плъзнат под роклята ми. Пръстите ми ще се вмъкнат под ризата, в панталоните му.
	Бях толкова погълната от мислите си, че не чух как мама блъска по вратата на стаята. След това дръжката се завъртя и тя се появи пред мен със зинала уста, готова да ми се сопне.
	— Лучия, минава десет. Ще закъснееш за часа си по танци.

	* * *

	Обсъдих всичко с Китън, а тя одобри избора ми на ресторант. Но каза, че имам нужда от нов тоалет и нов грим. Купих си бледозелена рокля, ягодовочервено червило и сенки в ментовозелено, асорти с роклята. Зеленото подчертаваше сияйната ми кожа и тъмната ми коса. А и това беше цветът на Ирландия. Запазих си час, за да ми навият косата, и реших да си сложа огърлица от нефритени мъниста. Когато стана време родителите ми да заминат за Цюрих, вече бях готова. Джорджо се съгласи да се премести на площад „Робиак“, докато ги няма, но никога не си беше вкъщи, така че беше излишно да се тревожа за него. Телефонирах на Бекет и го поканих да излезем на вечеря в осем часа. Настъпи мълчание, сякаш линията прекъсна, а после той отвърна:
	— Да, добре, Лучия. Би било чудесно.
	Вървях към ресторанта, а сърцето ми пърхаше лудо. Осъзнавах, че не бе минал и ден, без да си мисля за него, без да си представям как ме обгръща с ръце, как устните му са върху моите. И въпреки това сега, когато целта беше почти постигната, ме обхвана тревога. Дланите на ръцете ми лепнеха от влага, а гърлото ми се беше свило и стегнало. Поемах си дълбоко дъх и си повтарях отново и отново: „Госпожа Самюъл Бекет“.
	В ресторанта ме отведоха до маса за двама в един от ъглите. Седнах така, че Бекет да ме види — и аз него — щом влезе в ресторанта. За мое облекчение нацупеният сервитьор нямаше представа коя съм. Запали свещта на масата и ми даде меню. „Какво блаженство е да си навън инкогнито“, помислих си. След „Одисей“ _бабо_ беше станал толкова известен, че където и да отидехме, се обръщаха да ни зяпат. Почувствах трескаво вълнение да съм навън сама и неразпознаваема.
	Чаках и отново си представих как ще мине вечерта. Вече няколко дни планирах за какво ще говорим. Нямаше да споменавам Санди, Стела или _бабо_ — ще говоря за госпожа Флайшман и Джорджо, и техните сватбени планове, за да създам подходяща атмосфера. Бекет обичаше да говори за книги, така че ще обсъждам „Любовникът на лейди Чатърли“ — отново, за да създам подходяща обстановка. Както обикновено, ще го попитам какво чете в момента, какво пише и кои са любимите му ученици. Не желаех да се разпростираме в приказки по тези въпроси. Затова после ще говорим за любимите ни места в Париж, любимите ни цветове, художници, цветя. И за Ирландия, естествено. Обичах да слушам за майка му и градината й. Това щеше да внесе трогателна нотка в разговора, особено предвид предстоящото ми запознанство с нея. Исках да съм сигурна, че ще ме приветства в семейство Бекет. Не ми се щеше да се държи с мен, както мама се отнасяше с госпожа Флайшман, макар вината да беше изцяло нейна, задето бе отвлякла Джорджо. Ние с Бекет бяхме съвсем различна двойка. Ирландци, връстници, никой от нас не се беше женил или развеждал и се обичахме.
	Размишлявайки над разликите между мен и госпожа Флайшман, вдигнах поглед и видях сервитьора да се приближава. Пригладих си набързо косата, защото успях да зърна Бекет зад гърба му. Той ми помаха над рамото на келнера, а аз бях толкова радостна, че по лицето ми се разля огромна усмивка. Докато сервитьорът се отместваше, Бекет се наведе и ме целуна по бузата. Чак когато отстъпи назад, видях зад него още един мъж. Изчаках сервитьора да отведе другия гост на неговата маса. Напразно. Вместо това той каза, че ще донесе стол и ще приготви още един куверт.
	Усетих как лицето ми се сбръчква от объркване и смущение. Тъкмо щях да обясня на келнера, че нямаме нужда от друг стол, когато Бекет се намеси:
	— Дано не възразяваш, Лучия — доведох един от моите ученици, Жорж Пелорсон. Беше огладнял. — Двамата мъже кратко се засмяха, а аз почувствах как ме връхлита мрак. Мъчех се да скрия чувствата си, да спра вълната на болка и разочарование. Дробовете ми се стягаха и започвах да дишам тежко и панически. Бях доволна, че сме на свещи, че съм седнала. Опитах да се съсредоточа върху дишането си.
	Сервитьорът се върна със стол и две менюта. Пелорсон и Бекет обсъждаха виното — не можеха да решат бяло ли да пият, или червено.
	Пелорсон се обърна към мен:
	— Радвам се да се запознаем. Слушал съм толкова много за баща ви. Ще ми разкриете ли някои от тайните му? Всички умираме да научим заглавието на новата му книга, нали, Сам?
	Зяпнах от учудване. Поклатих безмълвно глава. Не бях в състояние да разсъждавам нормално — толкова смутена бях от Пелорсон и от това, което означаваше присъствието му. Не спирах да се питам защо Бекет е довел ученика си. Преповтарях си разговора ни по телефона. Когато му се обадих и го поканих на вечеря, му казах, че искам да обсъдим нещо важно, лично, неотложно. Да! Точно тези думи използвах… важно, лично и неотложно. Защо беше довел този човек с любопитните му въпроси?
	Усещах си дъха дрипав и оръфан. Гърдите ми се надигаха и спускаха. Затворих очи и се съсредоточих върху дишането си. Навътре през носа, навън през устата. Навътре през носа, навън през устата. Отворих очи и се почувствах малко по-спокойна, но забелязах, че Пелорсон се е вторачил в мен. Той бързо се загледа отново в менюто си, ала беше прекалено късно. Видях каква неприязън премина през лицето му.
	Сервитьорът дойде, за да вземе поръчката. Погледна ме с очакване. Думите в менюто се разпръснаха на отделни плаващи букви, гмуркаха се и се потапяха пред очите ми. Не можех да чета, затова поръчах първото хрумнало ми: салата. Но вместо да запише поръчката ми, сервитьорът започна да ми задава куп въпроси, на които не знаех как да отговоря. Каква салата? Ще поръчам ли още нещо към салатата? За предястие ли да бъде, или като основно? Гледах го безизразно, неспособна да му отговоря. Исках да си тръгне. Исках да вземе и Пелорсон със себе си и да се махнат.
	Чух Бекет да му казва да ми донесе голяма салата „Ница“. Докато той и Пелорсон си поръчваха, аз дишах. Навътре през носа, навън през устата. Навътре през носа, навън през устата. Погледнах Бекет, спокойното му лице и бледите му синьо-зелени очи, които се движеха по менюто. И ръцете му. Боже — ръцете му! Усетих как цялата ми любов към него бушува в мен, вълнува се и се разбива. Но имах и лошо предчувствие, защото знаех какво го е накарало да доведе Пелорсон. И причината не беше, че Пелорсон е огладнял.
	Притиснах колене под масата. Притисках ги толкова силно, та чак усетих как ставите ми стържат. Изопнах гръбнак, седнах съвсем изправена — гърбът ми беше опънат като дъска. Продължавах да дишам. Посъвзех се и се заслушах в Бекет и Пелорсон — обсъждаха какво са си поръчали. Съзнавах колко съм разочаровала Пелорсон. Несъмнено беше очаквал някой умален литературен гений, който да го осветли относно загадъчните навици на великия Джеймс Джойс. Несъмнено се е похвалил на приятелите си, че ще вечеря с дъщерята на прочутия писател. Несъмнено всички те очакваха да им разкаже дума по дума как е минало.
	Сервитьорът донесе виното, а после и храната. В следващите двайсет минути побутвах спаружените листа маруля из чинията си и броях и преброявах сребристите филета аншоа и шушулките зелен фасул. Бях доволна, че имам какво да правя и в какво да гледам. Пелорсон ме запита за танците, но не му обърнах внимание. Бях прекалено заета да броя шушулките в чинията си. Изглежда имаше доста: хлъзгаха се в локвичка олио и цвърчаха, когато ги пробождах с вилицата. Бекет почти не говореше — въртеше се неспокойно на стола, а лицето му беше леко порозовяло. Знаех, че го излагам пред ученика му.
	Играех си със салатата, но не успях да хапна нищо от нея, дори една шушулка, дори едно филе хлъзгава аншоа. По едно време сервитьорът отнесе чинията ми, вдигнах очи и срещнах погледа на Бекет. Той не отмести очи и за минута ми се стори, че отново съм на върха на Айфеловата кула — пред мен всичко се простира, протяга се навред, аленее към хоризонта. Последва замайването, бавното въртене в главата ми, когато погледнах надолу. Наблюдавах Бекет и си припомнях всички тези усещания. В очите му се четеше предпазливост и бавно започнах да съзнавам, че вероятно не изпитва същите чувства като мен. Дали не бях изтълкувала нещо погрешно? Бекет се обърна към Пелорсон и го попита дали ще иска десерт.
	Трябваше ли да повдигна темата за брака ни сега, независимо от присъствието на Пелорсон? Навярно щеше да схване намека и да си тръгне. В крайна сметка затова бях тук с нова рокля, с прическа, а кривогледството ми, което отново беше започнало да се влошава, бе скрито под блясъка на новите ми сенки за очи. Изведнъж видях всичките си надежди и мечти да се разбиват на хиляди малки парченца. Видях сватбения букет да избухва над главата ми, а розовите пъпки да падат безжизнени към земята. Видях малкия дом, който си представях, разцепен на две, а дебелите завеси — разкъсани. И накрая госпожа Самюъл Бекет. Видях госпожа Самюъл Бекет да се топи в пространството като призрак. Изчезваше крайник по крайник. Докато не остана нищо друго, освен главата, която, отделена от тялото й, се носеше във въздуха с едно-единствено въртящо се пред мен око.
	Задъхвах се. Избутах масата. Изпитвах потребност да изляза. Въздух! Нуждаех се от въздух! Изправих се трепереща и непохватна и видях, че Бекет ме гледа, а лицето му беше изопнато от тревога и смущение. Пелорсон ме попита дали ми е лошо и се опита да ме успокои, слагайки ръка върху моята. Изтиках го и се втурнах към входната врата на ресторанта. Навън си поех дълбоко въздух няколко пъти и се затичах по улицата към Сена. От очите ми бликаха горещи сълзи — сълзи на срам и поражение, и отчаяние. Всичко беше черно, освен луната, която висеше в смрачаващото се небе като студена сребърна монета. Чух как Бекет ме вика през надвисналия мрак. Не се обърнах. Сълзите се спукаха по лицето ми, а аз тичах, докато не стигнах до площад „Робиак“.

	* * *

	След по-малко от десет минути се позвъни. Лежах на канапето в тъмната гостна и се ослушвах, без да мърдам. Звънецът не спираше да звъни. Чух гласа на Бекет, който ме викаше по име от улицата. Главата ми бръмчеше, но най-накрая станах, минах през неосветеното антре и го пуснах да влезе. Гримът ми беше размазан и по лицето ми имаше следи от сълзи, но вече не ми пукаше.
	В тъмното, заеквайки, Бекет ми обясни, че не съм изтълкувала правилно намеренията му.
	— Нещо… нещо друго ли си очаквала? — Капки пот бяха избили там, където свършваше челото и започваше скалпът му.
	Кимнах безмълвно.
	— Новият ти тоалет ми харесва. — Тонът на Бекет беше неуверен, но любезен. — Красива си. И все пак — дано не съм те подвел по някакъв начин.
	— Идваш вкъщи всеки ден — смотолевих. — Надявах се да се оженим. — Веднъж произнесени, думите застанаха между нас като пламъци и почувствах облекчение.
	— О, Лучия, идвам, за да се виждам с баща ти, а не с теб.
	Свих се отвратена.
	— Моля?
	— Идвам, за да му помагам. Това е единствената причина. — Думите му бяха студени и безмилостни. Очите му се бяха превърнали в играещи сини пламъци, които ме отблъскваха и ме плашеха. Вцепених се. После в ума ми нахлуха милион въпроси. Как ме беше гледал, как ме беше докосвал, когато се разминавахме, въпроси за всички онези моменти на близост, за онзи път, в който щяхме да се любим, ако не ни бяха прекъснали. Беше ме докосвал там, където нито един мъж не ме беше докосвал преди. Почти правихме любов. Всичко ли беше забравил? Да не би уискито да го е изтрило от паметта му? А разходките или когато ходехме на кино, когато пиехме чай в квартирата му? Нима е било само за да се вижда с баща ми?
	— Ако това е единствената причина, какво беше всичко останало? — попитах го мрачно.
	Бекет гледаше в краката си, раменете му бяха свити и прегърбени.
	— Ти си ми като… като сестра — измънка. — Но толкова… толкова красива… толкова жизнерадостна. Понякога не успявах… не успявам… — Млъкна, после вдигна глава и раменете му се изправиха. Отстрани по лицето му се стичаше пот. — Не съм семеен тип. Идвам тук заради баща ти, Лучия.
	Не можех да понеса да остана с него нито миг повече. Бях излъгана, предадена и унижена, но все пак се изправих от канапето с престорено спокойствие на духа.
	— Значи не съм била нищо повече от… от ордьовър, така ли?
	— Да — отвърна тихо Бекет, докато си изтриваше лицето с опакото на ръката.
	— Върви си — заявих. — Веднага.
	— Съжалявам. — Бекет отново клюмна, раменете му се отпуснаха, а очите му пак се забиха в пода. — Все едно съм мъртъв отвътре. Не изпитвам човешки чувства… затова не се влюбих в теб. Опитах…
	— Веднага! — повторих. Не ми се слушаха повече посредствените му извинения. Беше ме използвал, за да се добере по-близо до _бабо_. Просто още един мазен Подмазвач. Отхвърлих предложението на Емил — милия, очарователен Емил — заради него. Бях готова да изгубя девствеността си заради него. И през цялото време не съм била нищо повече, освен пионка в играта му „Хвани гения“. Нищо повече от дъщерята на Джеймс Джойс. Вкусен малък ордьовър, сдъвкан и погълнат за секунда.
	— Ще кажеш ли на баща си? — Погледът на Бекет беше залепен за пода, а гласът му боязливо трепереше.
	Не му отговорих. Беше ми отнел всичко. Чувствах се като обвивка — крехка, чуплива, празна и объркана — а той питаше единствено дали съм щяла да кажа на баща ми. Как беше възможно да бъде толкова жесток, толкова безчувствен?
	Бекет се обърна да си върви и се затътри по коридора като старец. Чух вратата на апартамента да се затваря след него, както и приглушеното ехо от стъпките му, докато слизаше по стълбите, за да излезе на улицата.
	Мислех си за осемнайсетте месеца, през които го бях обичала и жадувала. Осемнайсет месеца, през които го чаках всеки ден. Осемнайсет месеца в разговори в антрето, моменти на близост и семейни излизания. Мислех си за брачното ни ложе — как беше паднал в обятията ми на онова парче светлина с цвят на мед, полугол и задъхан от желание.
	Светнах лампите и отидох до телефона. Отстрани лежеше номерът на хотела, където бяха отседнали родителите ми. Вдигнах слушалката и помолих оператора да ме свърже.
	След малко вече говорех с мама и й разказах всичко. Какво беше казал Бекет, как е разбил сърцето ми, как ме е оставил да вървя сама до вкъщи в мрака, как ме е опозорил и унижил. Мама беше бясна. Чувах гневът й да клокочи, докато препредава думите ми на _бабо_. Каза, че операцията още не е минала, но ще се върнат възможно най-скоро. Докато затварях, я чух да заявява високо и ясно: „Никой няма да си играе с дъщеря ни, Джим! Никой!“.

	* * *

	Останах в леглото два дни, без да говоря с когото и да било, без да ям — чувах само дрезгавите викове на вехтошарите, които влачеха количките си нагоре-надолу по улица „Грьонел“. Гледах как стрелките на часовника подминават бавно и неумолимо часа за урока ми по танци с госпожица Морис. И въпреки това не помръдвах. Опитах да си кажа колко е грубо да не си спазя уговорката, колко дълго бях чакала, за да проведа урок пред нея. Ала мислех единствено за преждевременно приключилата вечер с Бекет. Непрекъснато се питах защо бях изтълкувала всичко толкова погрешно, защо не бях разчела правилно толкова много знаци. Но дори и в най-мрачните си мигове съзнавах, че вината не е само моя. Ако нежните му думи и страстните му прегръдки не са били нищо повече от опит да се подмаже на великия Джеймс Джойс, значи ме беше подвел безмилостно.
	Припомних си думите на Санди как цял Париж ни мислел за сгодени. Срамът и унижението проникваха до всяка точка на тялото ми, докато накрая всичко в мен ми се струваше смачкано и съсухрено. Как щях да гледам хората в очите сега? Вече си представях шушуканията в кафенетата на „Монпарнас“. Момичето на Джойс… зарязана… да, онази кривогледата… изоставили са я.
	И защо ми беше да се държа толкова ненужно драматично в ресторанта? Питах се как щеше да постъпи Китън на мое място. Щеше ли да избяга разтреперана и разплакана? Не, щеше да си остане на мястото и да прикрие шока и разочарованието с добрите си обноски. Щеше, сигурна съм, да заличи болката и обидата, като тихо признае поражението си. А аз? Какво направих аз? Разбих се на парчета — грандиозно при това.
	Родителите ми се върнаха, а мъката и срамът все още бяха пресни. Очите ми бяха подпухнали и зачервени от плач. Косата ми — неизмита и несресана. Лицето ми беше бледо и изпито. Мама започна да се суети — отваряше прозорци, събираше дрехи от пода, бършеше с кърпа червилото от огледалото. Видях я как оглежда новата ми рокля, докато я закачаше в гардероба. Клекна на пода, събра всички разпилени нефритени мъниста и ги сложи в купичка, която остави на тоалетката ми.
	— Ще ги дадем да ги нанижат отново.
	После отиде в банята, напълни ми ваната и наля в нея обилно от любимото си масло. Лежах във водата с аромат на лавандула и чувах как родителите ми си говорят. Бях забравила да затворя плътно вратата и силният глас на мама долиташе до банята.
	— Знаех какво се случва, Джим. Виждах го с очите си. Ако не беше толкова погълнат от собствения си свят и ти щеше да го видиш. Или може би си го забелязал, но си предпочел да не му обръщаш внимание, защото ти беше удобно да идва тук. Но той се възползва, Джим. Подведе я и когато вече беше постигнал това, което искаше с теб, я изостави. Просто ей така. Дори не е отишла да танцува пред онази Маргарет Морис, дето беше толкова важна, че заради нея не дойде с нас в Цюрих. И изглежда ужасно. Кривогледството й се е върнало и здравата си личи. Пари на вятъра и нищо повече!
	Думите й увиснаха за миг във въздуха, а после започнаха да се въртят и трупат в главата ми. Чух гласа на _бабо_ и се опитах да избутам настрана това, което беше казала мама.
	— Какво следва да направя? — Гласът му отслабна.
	— Как какво, не е ли заслепяващо очевидно? Искам да му забраниш да стъпва тук. На всички тях. Защото после аз я изправям на крака. Не ти, Джим, а аз!
	— Да, Нора, права си. Ще му телефонирам веднага.
	— И не само на него, Джим. Телефонирай на всички. На всички неженени мъже, които идват, за да ти помагат за проклетата книга.
	— Дори и на благочестивия и целомъдрен Макгрийви ли? Той може да ми помага, нали? Иначе кой ще го прави?
	— Пет пари не давам, Джим. Женските ти обожателки — госпожица Бийч, госпожица Уийвър. Не искам повече никой да разстройва семейството ми, при условие че се интересуват единствено от теб. И госпожа Флайшман не е по-добра, но тя поне ще се омъжи за Джорджо. Само че с Лучия нещата стоят другояче. Тя има нужда от нашата закрила, Джим. И както ти казах, после аз й помагам да се изправи на крака.
	Гласовете им утихнаха и постепенно осъзнах истинските мащаби на случилото се. Щяха да забранят на Бекет да идва вкъщи. Никога повече нямаше да го видя. С мечтите ми за любов и бягство, и свобода беше свършено.

	* * *

	След седмица Стела дойде на чай. Предложи да ме заведе в Лувъра, за да видим някаква друга картина, но все още не се чувствах готова да се изправя пред Париж, а и Бекет понякога ходеше в Лувъра, затова останахме на площад „Робиак“ и си поговорихме. Стела беше видяла Бекет и без всякакви заобикалки ми каза, че бил съсипан. _Бабо_ му бил телефонирал в училището и му забранил да стъпва на площад „Робиак“. Каза ми също, че Бекет боготвори _бабо_ и е изгубен без всекидневните си срещи с него. Тонът й беше прям, не се долавяше никакво смущение. Зачудих се на коя страна беше.
	— Е, Стела, сега вече е твой.
	Стела се изправи, без да ми обръща внимание, и отиде до прозореца. Сякаш нещо беше привлякло погледа й. После подхвърли:
	— Връща се в Дъблин. Ще преподава там.
	Усетих как ме пронизва болка. Аз ли бях причината? Аз ли го бях прогонила от Франция? Не си представях Париж без Бекет. Всичко започваше да се руши, да се разпада.
	— Изглежда ужасно. Много е слаб и с обрив по лицето — продължи Стела с премерен глас, все едно вече е изричала тези думи, сякаш ги е репетирала по пътя насам. — Работи денонощно по изследването си върху Пруст. И се опитва да завърши превода на книгата на баща ти.
	— Мислех, че вече не работят заедно — реагирах остро.
	— Още преди да се случи всичко това, бил обещал да го направи. Изгубен е без доброто мнение на баща ти, Лучия. Взаимоотношенията им означаваха много за него. — Стела не отместваше поглед от гледката през прозореца — небето над Париж, прорязано от червени, жълти и сиви ивици, които се сливаха и размесваха в пламък ярка светлина. Чудех се дали се наслаждава на картината с очите на художник, или просто ме избягва.
	— Защо ми разказваш всичко това? Изглежда, забравяш, че той ми разби сърцето!
	— Наистина ли е необходимо и ти да разбиеш неговото, за да си го върнеш? — Обърна се и погледна право към мен. Имаше нещо упорито в изражението, в квадратната форма на челюстта й.
	— Не съм направила нищо! Баща ми е ядосан. Не иска да вижда Бекет повече. Вината не е моя! — Чувах негодуванието в гласа си. Защо Стела ми казва всичко това?
	— Опитах се да те предупредя. Опитах се да ти намекна, че планът ти няма да проработи. Но ти слушаше само Китън. Какво знае Китън за ирландците или пък за хората на изкуството?
	— Китън е имала много приятели — заявих предано. — Знае всичко за мъжете.
	Стела отново се обърна към прозореца и гаснещия залез.
	— Трябва да знаеш още нещо. — Замълча, чух я как си поема дълбоко глътка въздух. Очаквах да се обърне и да ме погледне, ала тя продължи да говори на прозореца. — Бекет вече е имал любовница. Не сега, но през цялата минала година. Докато си мислела, че не може да откъсне поглед от теб, всъщност е имал връзка с друга. Научих го от господин Макгрийви. Никой друг не е знаел, освен господин Макгрийви.
	Шумът в главата ми заплашваше да ме погълне. Думите на Бекет, думите на мама, а сега и думите на Стела — всички се въртяха и мятаха едновременно.
	— Коя е тя? — прошепнах дрезгаво.
	Стела дойде да седне до мен на канапето. Пое си пак дълбоко въздух, преди да отговори.
	— Братовчедка му. Затова редовно е гостувал на леля си и чичо си в Германия. Съжалявам, Лучия. Смятах, че трябва да знаеш. Според господин Макгрийви всичко е приключило, но няма как да бъде сигурен, защото Бекет никога не говори по въпроса. Господин Макгрийви твърди, че му изпращала хиляди писма. Така познал, че се случва нещо такова.
	— Изключено е да е вярно. Не е вярно. Господин Макгрийви се е объркал! — Но още докато възразявах, се сетих за писмата под леглото му… всички тези писма, вързани грижливо на малки купчини.
	— Едва ли, Лучия — отвърна внимателно Стела.
	Отпуснах глава в ръцете си и си прехапах долната устна, за да спра сълзите. Нищо не ме беше подготвило за това. Как можах да бъда такава глупачка! Станала бях за посмешище на Париж. Всички са клюкарствали за годежа ни, а Бекет е бил влюбен в братовчедка си! Как беше възможно? И все пак… И все пак не вярвах, че вината е изцяло моя. Нямаше как да забравя нежността на Бекет. Как ме беше гледал, докосвал, целувал. Как да забравя подаръка, който ми направи, или как ръцете му докосваха моите при всеки удобен случай. Как тялото му притискаше моето, как устните му докосваха врата ми, трепетния му глас, когато ми каза, че съм красива. Не! Беше постъпил несправедливо с мен и нямаше да позволя на Стела да си мисли обратното.
	— Не ми пука. Той е копеле! Шибано, двулично копеле! — развиках се. Видях шокираното изражение на Стела, а после чух тракането на токовете на мама, която бързаше през антрето към гостната.
	— Лучия, не се разстройваш отново, надявам се, нали? — Мама се вторачи в мен, прегледа лявото ми око — кривогледото. — Трябва да се успокоиш. — Обърна се към Стела. — Много мило от твоя страна, че дойде, Стела. Лучия не е излизала навън с дни. Париж ще започне да забравя, че тя изобщо съществува.
	— Искаш ли да излезем другата седмица, Лучия? Ако не ти се ходи в Лувъра, ще отидем някъде другаде. Например, в някои по-малки галерии, какво ще кажеш? — Стела звучеше предпазливо, неуверено. Зачудих се няма ли да попита, да не би да е задължена на _бабо_ да ми преподава история на изкуството. Преди да успея да отговоря, мама го направи вместо мен:
	— Да, Стела, Лучия би дошла с удоволствие. Тъкмо от това има нужда сега. И трябва да се запознае с нови хора. Да не са писатели. Да не са ирландци. Да не са умни. Просто нормални хора. Това си казвам и аз. Ще поканиш ли и Китън? Тя познава много джентълмени.


>>	17
>>	Септември 1930 г.

	_Париж_
	Събудих се леко запъхтяна и задъхана, а тялото ми бе покрито с тънък слой пот. За кратко си помислих, че все още съм на сцената. Чувах как навсякъде около мен отекват аплодисменти. Усещах ободряващото чувство и обичайното успокоение след всяко изпълнение пред публика. За няколко секунди се наслаждавах на хвалебствията и славата като тлъст гущер. Усмихвах се великодушно, докато правех реверанси и търсех _бабо_, Джорджо и Бекет в тъмното море от лица пред мен.
	Едва когато отворих очи и видях неохотно процеждащата се през капаците на прозорците светлина, осъзнах, че съм си в стаята на площад „Робиак“, не съм танцувала на сцена от почти година, а от няколко седмици изобщо не съм танцувала. Прокисналата миризма, която се надигаше и прилепваше в ноздрите ми, грубо ми припомни: Бекет го няма, Джорджо го няма, а _бабо_ е толкова погълнат от „Творба в процес на написване“, та все едно и него го няма.
	Откакто се върнахме от лятната си обиколка из Уелс, Лондон, Дувър и Нормандия, различни сънища обезобразяваха и разкъсваха нощите ми. Често сънувах, че отново танцувам. Преди две нощи сънувах как поглеждам към публиката и виждам Бекет, Китън и Стела, станали на крака да ръкопляскат ентусиазирано. С напредването на съня те се преобразиха в странни телени фигури с коси от вълнена прежда и злобни лица, управляваше ги мотор, контролиран от Санди зад кулисите. Санди смени мотора, те започнаха да се кършат и въртят в ориенталски танц, а злите им лица гледаха похотливо. В друг сън приключих танца си сред подигравки и освирквания от публиката. Както си стоях смутена на сцената, Зелда Фицджералд, свила на фуния ръце пред устата си, започна да подскача нагоре-надолу пред реда, където седеше, но поради шумните освирквания и дюдюкания на тълпата, не я чувах. Най-после погледнах надолу и осъзнах, че съм гола — бях забравила да си облека костюма. Избягах засрамена от сцената, ала изведнъж чух гласа на госпожа Фицджералд силен и пронизителен. Опитваше се да ми каже, че вече имам кривогледство и на двете очи и всеки го вижда. Не спомена нищо за моята голота. Събудих се с мокро лице, треперех от унижение. Не станах от леглото повече от два часа, защото не смеех да се погледна в огледалото. Да не би сънят ми да се окажеше реалност.
	Понякога сънищата ми бяха толкова неприятни, толкова извратени, че с облекчение се събуждах в стаята и в живота си на площад „Робиак“. Ала друг път събуждането беше равносилно да преминеш от топло слънце на мразовита сянка. Трябваше да мисля какво ми предстои, да имам причина, за да стана от леглото. Днес денят щеше да бъде хубав. _Бабо_ ще позира за портрет. Джорджо ще намине на чай. И Санди ще идва днес. Да, Санди също ще идва днес.

	* * *

	След случилото се с Бекет _бабо_ беше по-склонен да ми разрешава да излизам сама. Мама не искаше да се мотая вечер умърлушена вкъщи, а и подозирам, си даваха сметка, че няма как да се запозная с нови хора или да си намеря гадже, докато седя с тях и приятелите им Подмазвачи във „Фуке“.
	Точно преди да заминем за лятото, ми позволиха да отида в „Купола“ със Санди и неговата компания. Бяха американци — богати освен това. Пихме ментов джулеп, а с напредването на вечерта отидохме в джаз клуб и часове наред танцувахме под одобрителните викове на Сандевите приятели, които ме врънкаха да им давам частни уроци по танци. Предложих да организирам групов урок, но те настояваха уроците да са индивидуални и през цялото време си намигаха и се побутваха един друг с лакът. На следващата сутрин _бабо_ ме разпита за компанията на Санди и през лицето му премина мрачно неодобрително изражение. С мама си размениха непроницаеми погледи, но и двамата не казаха нищо.
	Не им споменах какво се случи по пътя към вкъщи — как Санди ме целуна по устните силно и страстно. Докато бях с мама и _бабо_ на лятна обиколка, му пишех всеки ден. Постепенно той ми помогна да заглуша болката, причинена ми от Бекет. Никога нямаше да замени Бекет — никой нямаше да успее да го направи — но ме разсейваше и забавляваше. Според Стела Бекет си имал приятелка в Дъблин, но не знаеше нищо повече. Стори ми се, че виждам сълзи в очите й, когато го спомена, ала не бях сигурна, защото тя се обърна много бързо. Опитвах се да не мисля за Бекет, той обаче продължаваше да пристъпва безшумно, на пръсти, в главата ми. Китън каза, че навярно ще го обичам до края на живота си, но въпреки това трябва да продължа напред и да си позволя да се влюбя отново.

	* * *

	Санди пристигна за първия урок по рисуване след лятната ваканция и ме завари смутена и напрегната. Беше облечен в сив голф и яркочервени чорапи, в едната ръка носеше бастун с дръжка от слонова кост, а в другата — куфара с цирковите фигурки. Остави си бастуна и куфара и ми се усмихна продължително, сякаш съм рядко, екзотично същество, което е успял да хване единствено благодарение на собствената си ловкост. Затворих вратата, за да избегна любопитния поглед на мама и щом се обърнах, Санди ме грабна в обятията си. Обсипваше лицето ми с целувки и ми казваше колко много съм му липсвала. Няколко секунди по-късно чухме стъпки и бързо се отдалечихме един от друг.
	— Какво ще кажеш да провеждаме уроците в моето студио? — Санди ме погледна с повдигнати вежди.
	През тялото ми пробягна тръпка при мисълта как всяка седмица двамата оставаме насаме, без да ни подслушват или прекъсват. Пред очите ми проблесна споменът за Бекет — непохватните му от уискито ръце ме опипват под туниката. Какъв силен, сладостен копнеж бе предизвикало докосването му. Оттам спомените ми се прехвърлиха към Емил и странното усещане за съпротивление, почти погнуса, когато ръцете му бяха под блузата ми. Колко далечни изглеждаха тези дни. Но пък какъв дълъг път бях извървяла! Най-накрая бях флапърката, която обича да се забавлява, модерното парижко момиче, което винаги съм искала да бъда. Бях ли такава наистина? Дали щеше да ми трябва бутилка уиски, за да се любя със Санди? Но този път щях да направя всичко, както трябва, и да стигна до края, както се изразяваше мама. Може би тогава щях да спра да обичам Бекет.
	— Дали баща ти ще разреши? — Санди измъкна една телена фигурка с разперени ръце и с пачка от зебло. Телените й стъпала бяха застанали на пръсти. Преди да успея да отговоря, той ми подаде фигурката.
	— За теб е, Лучия.
	Погледнах своенравното лице на фигурката и се възхитих на грациозността и изяществото на тази балерина, направена изцяло от излишна тел и непотребен кеневир.
	— Съвършена е — прошепнах. — Извивката на стъпалата й… Как я направи?
	— Ще се изумиш какво може да се получи от малко безполезна тел. — Санди се изкиска. — Обаче не мога да ти я дам. Ще участва в следващото ми представление. Ще я нарека въздушната акробатка. Но е създадена в твоя чест. — После лицето му помръкна и ме попита дали съм чула за Зелда Фицджералд.
	— Да чуя какво?
	— Била в лудница. Смахнала се е. — Санди си потупа слепоочието. — Винаги е била щура. Скот положително е съсипан. Сетих се, защото и двете танцувахте.
	Погледнах въздушната акробатка, докато я въртях в ръка. Мислех си за госпожа Фицджералд. Как беше влетяла в студиото на Мадам Егорова в онзи ден — неистовата й непоколебимост да танцува въпреки възрастта си, решимостта й да бъде нещо повече от второстепенна героиня в историята на съпруга си, вманиачаването й по всичко „гениално“. Побъркала ли се е? Защо? Как?
	— Горе главата! Ще излезе от там. Да не рисуваме тази фигурка все пак. Ще ти намеря нещо забавно. — Санди внимателно взе акробатката от ръката ми и ми подаде мъничък клоун с коса от вълнена прежда, който свири на тромпет. Придърпа си стола до моя и застана толкова близо, че усещах топлината на тялото му.
	— Рисувала си през лятото, надявам се.
	— Да. Беше много дъждовно — отвърнах уклончиво. — Как се е побъркала госпожа Фицджералд?
	— Изглежда нещо, свързано с нервите. Не го мисли повече. Ще ми дадеш ли да ти погледна скицниците?
	Той нагласи клоуна, огъвайки краката му от плюшен шнур, за да бъде по-стабилен.
	Не отговорих, затова Санди взе молив и нетърпеливо посочи с него купа със скицниците.
	— Ти си изключително добра художничка, Лучия. Наистина. Имаш истински талант.
	— Обичам да рисувам. — Погледнах към миниатюрния клоун в ръката ми и погалих с пръст вълнестата му коса. — Съсредоточеното рисуване за мен е равно на танците. Според мама ме успокоява. Тя обича да стоя на едно място. Никога не й е харесвало да танцувам. Концентрацията обаче е същата. Докато скицирам или рисувам, лошите мисли си отиват.
	Санди ентусиазирано закима, но в очите му се забелязваше празнота, сякаш в действителност не бе разбрал какво имам предвид.
	— Когато говориш така, сериозна и някак тъжна, ми се приисква да те целуна. — Той спря да кима и приближи лице до моето. Пуснах клоуна, обвих ръце около врата му и притиснах уста към неговата толкова силно и страстно — направо се изненадах. Миризмата на обгорена вълнена прежда, маслени бои и терпентин изпълни носа ми. Усетих как дългите му мустаци драскат кожата ми, а ръцете му ме обгръщаха силно, та чак се уплаших да не ми се спукат ребрата. Пред очите ми се появиха образите на Бекет, на Джорджо и Стела, все едно бяха гравирани на клепачите ми. Постепенно се разпръснаха, а аз се притиснах в Санди — целувах го все по-силно и по-силно и придърпвах главата му към себе си, сякаш исках да бъда погълната.
	Санди се отдръпна. Чух кухненската врата да се отваря. Двамата се отдалечихме един от друг и се загледахме невинно в малкия клоун. _Бабо_ влезе, а аз си отдъхнах с облекчение. Беше прекалено сляп да забележи каквото и да е било. Зад него имаше човек с гъста прошарена брада и пронизителни черни очи.
	— Това е дъщеря ми Лучия; има урок по рисуване с господин Калдър — обясни _бабо_, а после се обърна към Санди и към мен: — Да ви представя господин Огъстъс Джон, дошъл е от Англия за портрета ми.
	Санди скочи от стола с блеснали очи и се завтече да се ръкува с господин Джон.
	— Господин Джон ще ме рисува в кабинета. Ако Джорджо се появи, помолете го да не ни безпокои преди пет часа. — _Бабо_ посочи с жест господин Джон, който кимна на Санди и на мен, обърна се и излезе.
	Санди все още сияеше, но се затруднявах да определя дали беше заради целувката, или заради срещата с господин Джон. Крачеше разсеяно около масата и се питаше дали да не го покани да гледа неговото цирково представление. Неуверено предположих, че господин Джон е твърде стар за „Великолепния цирк Калдър“. Санди се засмя: никой не бил твърде стар за неговия цирк. А после добави, че не може да ме целува, докато господин Джон е в къщата. Бил прекалено разсеян и неспокоен.
	— Лучия, ела довечера в „Купола“. Ще бъдем голяма компания. И ще продължим оттам, където спряхме. — Намигна ми, сложи театрално ръка на гърдите си и добави: — Успя да откраднеш сърцето ми, ти малка палавнице!
	Ала думите му прехвърчаха покрай мен, сякаш вятърът ги беше грабнал и отнесъл.
	— Как започва лудостта, Санди? — Взех отново мъничкия клоун, потърках с палец раирания му гащеризон и го полюлях в шепа.
	— Още ли си мислиш за Зелда? С нея всичко ще бъде наред, обещавам. А сега си отвори скицника. Няма да те моля пак.

	* * *

	Джорджо, в нова кадифена жилетка с гравирани сребърни копчета и с най-белите гети, които бях виждала някога, влезе бавно в стаята и завари _бабо_ да си почиства очилата и да се оплаква от портрета си.
	— Господин Джон не успя да пресъздаде добре долната половина на лицето ми. Какво ще правя, Джорджо?
	— Стига си се ядосвал, Джим. — Мама взе една възглавничка от канапето и започна да я разбухва.
	— На мен ми изглежда добре, татко. Всъщност съм дошъл за брачното ви свидетелство. — Джорджо се стовари на едно кресло, а тънките му длъгнести крака се проточиха пред него. — Хелън иска да направи копие, така че ако успеете да го намерите и да ми го дадете за два дни, ще сме ви много благодарни.
	Мама побеля, а _бабо_ си свали очилата и започна да ги почиства наново. В стаята настъпи мълчание.
	— Не се нуждаете от брачното ни свидетелство, за да се ожените — каза мама накрая.
	— О, не е за сватбата. Както ви е известно, Хелън иска да имаме дете веднага щом се оженим. Вече не е толкова млада. — Джорджо прокара пръсти през намазаната си с брилянтин коса, сключи ги, сложи ръце зад главата си и спокойно зачака някаква реакция.
	Погледнах мама, очаквайки жлъчен коментар относно възрастта на госпожа Флайшман. Но, странно, такъв не последва. Лицето й беше много бледо и бе стиснала устни в тънка права линия.
	— За кога ще ви трябва? — _Бабо_ продължаваше да си почиства очилата прекомерно внимателно.
	— Нямаме бърза работа, предполагам — провлачено отвърна Джорджо. — Но когато детето се роди, тя ще иска то да носи фамилията Джойс, разбира се.
	— Боже опази! — сопна се мама. — И защо да не бъде Джойс? Какво друго да бъде? Ако ти си бащата, значи е Джойс!
	— Всъщност не е толкова просто. Ще бъде Джойс само ако аз съм Джойс. А аз съм Джойс само ако имате сключен брак. Всички знаем, че сте женени. Всички знаем, че Лучия и аз сме законно родени — били сме на достатъчно годишнини от сватбата ви, виждали сме халките ви — но законът признава само написаното на хартия. Така че се налага да взема свидетелството ви. — Джорджо прокара нокът между предните си два зъба, извади нещо оттам, разгледа го, после отново сключи ръце зад главата си. — Надявах се да ви е някъде на лесно. Ако е изгубено, Хелън ми каза, че можем да вземем копие от чиновника, който ви е бракосъчетал, но вероятно ще отнеме време, затова иска да задвижим нещата отсега. Тия еврейки са невероятно организирани.
	В стаята отново стана тихо. Толкова тихо, че чувах оживеното чуруликане на канарчето в кафеза на съседите и свирката на влак в далечината. Мама седна на канапето със скован и изправен гръб. Лицето й беше все така пребледняло и напомняше маска — безизразно и неподвижно. Десният крак на _бабо_ леко потрепваше, а ръцете му с пръстените по тях продължаваха да трият стъклата с малка квадратна оранжева копринена кърпичка, която държеше в калъфа на очилата. Опитах се да погледна Джорджо в очите, но той зяпаше невъзмутимо в тавана.
	— Май имаше и връзка с наследството — продължи той. — Хелън ги знае тези работи. Богатите евреи, особено богатите американски евреи, държат делата си в ред. Ако се окаже, че нашето дете наследява нещо, всичко трябва да е законно. Иначе е само малко копеленце без никакви права. — Джорджо се изсмя грубо.
	Мама рязко си пое въздух.
	— Джорджо, достатъчно — отсече _бабо_ твърдо. Сгъна оранжевата кърпичка, постави я внимателно обратно в калъфа и отново си сложи очилата. После погледна право в Джорджо и му каза, че ще намери свидетелството до седмица.
	— Колко много шум за нищо! — Мама стана от канапето и отиде да застане до _бабо_. — Тя дори още не чака бебе. Възможно е дори да не може да има повече деца на нейната възраст. А ти ще накараш баща си да се занимава с всичко това за нищо.
	— О, бебе ще има, спокойно. — Джорджо сухо се изсмя. — Решена е да има потомък на Джойс, малко от гения на _бабо_, както се изразява тя. Ще го постигне, дори да се наложи да посети всички лекари в страната. Както и да е — вече е родила едно дете, така че знаем, че може да има деца. А аз със сигурност съм плодовит. Бебе Джойс ще се появи, не го мисли. — Нещо в думите на Джорджо ми се стори грубо и мръснишко. Как предишният Джорджо бе изчезнал така безвъзвратно? Как беше възможно човек да се преобрази така цялостно и безусловно в някой друг? Джорджо се обърна и видя, че го наблюдавам. За секунда си представих как си разменяме от онези конспиративни погледи от едно време, които ни свързваха толкова силно. Отпуснах мускулите на лицето си в приятелска усмивка — някога така се подигравахме безмълвно на нашите родители или на техните гости. Ала очите на Джорджо бяха студени и той бързо извърна поглед настрани.
	— Да. Бебе ще има и няма да бъде копеле.

	* * *

	След няколко часа Санди дойде да ме вземе, за да отидем в „Купола“, и ми донесе малък пакет, опакован в копринена хартия — задето съм толкова добра ученичка, обясни през смях. Очаквах да е някоя от цирковите фигурки, например въздушната акробатка. Но прокарах пръсти по хартията, като внимателно притисках и изследвах пакета, и разбрах, че греша. Разкъсах хартията, неспособна да скрия вълнението и удоволствието си. Вътре имаше брошка, направена изцяло от тел, огъната в най-обикновени концентрични кръгове, прикрепени към безопасна игла. Не беше бижу, което мама или _бабо_ биха одобрили да нося. В действителност не беше нещо, което самата аз щях да избера. Но ми харесваше да си представям как Санди я е направил, мислейки за мен, докато е изчуквал и огъвал телта; предвкусвал е колко благодарна ще му бъда, докато огромните му пръсти са работели с тънките жички метал.
	— Прекрасна е — възкликнах. — Ще си я слагам всеки ден, за да нося малка част от теб, където и да съм.
	— Така, позволи ми. — Санди взе брошката и я сложи върху мен. — Къде ще стои най-добре? Ето тук, близо до дългата ти шия. Харесва ми контрастът между облата й форма и дългия ти врат.
	— Да си сменя ли тоалета? Дали ще изглежда по-добре с друго деколте?
	— Не, така е идеално. — Той закачи брошката най-отгоре на роклята, досами гърлото ми. После се отдръпна назад, за да ми се полюбува. Усетих прилив на щастие. През последните пет месеца болката, причинена ми от Бекет, когато ме отблъсна, бавно намаляваше благодарение на Санди. Пламенните целувки, очевидният му копнеж, вярата и доверието му в мен… Беше възвърнал самочувствието ми точно там, където Бекет го бе наранил. Докато ме придружаваше из „Монпарнас“ и ме целуваше страстно пред всички, унижението от отношението на Бекет неусетно беше изчезнало. Санди ми позволи отново да погледна към бъдещето.
	Така че бях започнала много колебливо да се виждам като госпожа Александър Калдър. Този път знаех, че е нещо истинско и няма никаква връзка с баща ми. Санди се възхищаваше на _бабо_, но не проявяваше какъвто и да е интерес към него или към творбата му. Идваше вкъщи единствено за да види _мен_, за да ми преподава — на _мен_. Понякога си спомнях за Бекет и се смеех горчиво как любовта ме беше заслепила толкова много. Колко наивна съм била! Със Санди беше различно. Бекет беше потаен и мълчалив, а Санди — открит и прям. Не се интересуваше кой ще го види да ме целува. Когато случайно срещахме негови приятели (а той имаше много), ме представяше като „Лучия, светлината на живота ми“, и ме хвалеше колко добра художничка съм. Нито дума за баща ми. А Санди знаеше какво се случи с Бекет, как баща ми му забрани да стъпва вкъщи. Дали щеше да рискува да си навлече гнева на _бабо_, ако нямаше сериозни намерения към мен?
	Разбира се, госпожа Александър Калдър ще е много по-различна от живеещата в изгнание госпожа Самюъл Бекет; сватбеният й букет също ще е съвършено друг. Бледорозовите розови пъпки ще бъдат заменени с огненочервени гладиоли, а белият люляк — с тъмночервени хризантеми. Ще има и пречки — Америка, например. Сърцето на _бабо_ щеше да бъде разбито, ако трябваше да замина да живея в Америка. Щеше да се наложи да настоявам да живеем в Париж. Представях си как помагам на Санди с „Великолепния цирк Калдър“. Биваше ме да правя толкова много неща — да поправям фигурките и реквизита, когато се счупят, да помагам с грамофона, да продавам билети и да сервирам напитки.
	Санди се взираше в брошката, която току-що ми беше закачил, мърдаше глава ту на едната, ту на другата страна, правеше крачка назад, после пристъпваше напред и накрая толкова се приближи до мен, че усетих дъха му върху врата си.
	— Как ми седи? — попитах нетърпеливо.
	— Май ще се наложи да я взема назаем. Помисли си колко страхотна ще бъде с малки пружинки на гърба. Лучия, направи ми удоволствието да се разходиш из стаята. Все едно я представяш на модно ревю.
	С лека чупка в кръста и елегантно небрежна походка обиколих стаята, а Санди крачеше с големи стъпки редом до мен и наблюдаваше и оглеждаше брошката. Лицето му беше оживено и напрегнато, така различно от лицето на Бекет. В този момент си спомних как преди толкова много месеци танцовите ми инстинкти ме бяха предупредили за сдържания език на тялото на Бекет. Защо не им се доверих? Защо бях така заслепена от любов? Още тогава усещах, че той премълчава нещо.
	Спрях да се движа и погледнах Санди с окото на танцьорка. Движеше се свободно и енергично — нещо съвсем противоположно на стеснителната необщителност на Бекет. Сетих се колко вдървен беше Бекет, когато се опитах да го науча да танцува чарлстон, преди да подхванем уискито на _бабо_. Бях танцувала със Санди много пъти — движенията му бяха открити и неповторими. Затова знаех колко необуздано, свободно, неподправено щяхме да се любим.
	Санди не съзнаваше как внезапно бях започнала да го изучавам с поглед. Очите му блестяха, а той кимаше енергично — чак имаше риск главата му да падне.
	— Ако сложа миниатюрни пружини на гърба между спиралата и иглата, брошката ще се движи заедно с теб. Ще танцува! — Санди сложи ръце на раменете ми, за да спра да се движа, и откопча брошката. — Знам, невъзпитано е, но си помисли колко по-добре ще стане с пружинки. Танцуваща брошка за моето танцуващо момиче! — Поколеба се, после отмести присвитите си очи към ушите ми. Обеци! — Във възгласа му имаше такава наслада. Засмях се високо, макар да знаех, че ще върна подаръка от любимия си само минути след като го получа.
	— Ще ми направиш ли обеци, асорти с брошката?
	— Е, на тях няма да им трябват пружинки, нали? Ще се движат от само себе си с вятъра, с тялото ти. Ще имаш и двете! Ще сложа пружинки на брошката и ще направя спираловидни обеци. — Санди нежно потърка между палеца и показалеца си месестата част на лявото ми ухо. Чудя се каква тежест издържат ушите ти — промърмори. Усмихнах се и го погалих по ръката.
	Тогава Санди вдигна ръката ми, лявата ми ръка, и я разгледа някак умозрително, сякаш преценяваше какъв е размерът й и колко е силна. — Брошка, комплект обеци и… — Замълча загадъчно. — И една изненада. — Притисна ръката ми към устата си и я целуна.
	— Изненада ли? — Бях толкова слисана, толкова радостна от скритото значение на думите му, че гласът ми прозвуча като крякане.
	— Няма да кажа нито дума повече. Иначе каква изненада ще бъде, нали? — Той ме пусна и сложи брошката в джоба си. — Хайде, Лучия, светлина на моя живот. „Купола“ ни зове.
	Усетих внезапен порив да танцувам, да се въртя около себе си и в кръг и да усещам как косата и роклята ми се носят след мен. Колко бързо загърбвах миналото си. Санди вече нахлупваше шапката върху голямата си глава и се отправяше към входната врата.
	— Може ли да покажа брошката на _бабо_? — извиках след него. Исках още някой да види колко много ме обича Санди. Сякаш част от мен не вярваше напълно на късмета си, сякаш имах нужда друг да види подаръка и да потвърди значението му.
	— Още не. Когато е готова, ще я носиш така, че всички да я видят. Обещавам! — Той ме грабна за ръка, излязохме на площад „Робиак“ и се отправихме по улица „Грьонел“ към авеню Боске. Тогава си спомних абсурдните думи на Стела, докато обикаляхме Лувъра — че Санди бил сгоден.
	— Санди? — Хванах го под ръка с облечената си в ръкавица ръка. — Според Стела Стайн си имаш годеница. — Нямах време да кажа нищо повече. Той спря на място — клаксоните на автомобилите мучаха, а количките на спиртните фабрики трополяха навсякъде около нас. После ме придърпа силно към себе си — усетих как въздухът засяда в гърлото ми. В следващия миг устните му вече бяха върху моите — топли, влажни и настоятелни, а езикът му тършуваше навсякъде из устата ми и се спускаше към гърлото ми.
	— Луд съм по теб, Лучия. — Мушна ръката ми под своята. — Попита ли вече родителите си дали ще позволят да провеждаме часовете ни в моето студио, а, малка омайнице?
	— Ще попитам. Обещавам. — Подскочих леко от нетърпение. Изведнъж се почувствах свободна като отвързана лодка. Заявявайки чувствата си към мен толкова ясно, Санди ме бе освободил. Пред очите ми изплува картина: Санди и аз сме голи на пода в студиото му, а цирковите фигурки ни аплодират, докато ние се въртим, търкаляме и поглъщаме един друг. Колко различно беше всичко в сравнение с Емил или с Бекет. И колко много грешеше Стела с нейния змийски език. Да, госпожа Александър Калдър бавно започваше да се оформя, разгръщаше се и се изпълваше като някоя от скулптурите на Санди.
	— Ти си различна, Лучия! — Санди се засмя високо и цялото му тяло се разтресе до моето. — Попитай ги утре, обещаваш ли?

	* * *

	Мама и _бабо_ не позволиха, естествено, да ходя на уроци в студиото на Санди. А Санди не повдигна повече въпроса и продължихме да ги провеждаме в кухнята на площад „Робиак“.
	Веднъж, след като предишната вечер дълго се бяхме целували в един тъмен ъгъл на „Купола“, Санди пристигна за урока ни много късно, останал без дъх от вълнение. Идваше направо от ателието на Пийт Мондриан и говореше толкова бързо, че не успявах да следя мисълта му. Думите му съскаха, бълбукаха и преливаха, а той не спираше да обикаля около кухненската маса, твърде превъзбуден, за да седне.
	— Ателието му е изцяло в бяло. Няма почти никакви мебели. Само неща от първа необходимост, тях също ги е боядисал в бяло. Няма нищо декоративно. Само едно-единствено лале във ваза — и познай какво! Да, позна! И него го е боядисал в бяло! Само едно нещо не е бяло — грамофонът. Но познай! Него го е боядисал червен. Грамофона — представяш ли си? — Санди млъкна, колкото да си поеме дъх и после отново продължи, като жестикулираше ожесточено и клатеше смаяно глава. — Ателието има прозорци от две страни, така светлината влиза и отляво, и отдясно, а на стената между прозорците е закачил огромни картонени правоъгълници, боядисани в основните цветове. И ги размества в зависимост от това как се чувства. Никога не съм виждал нещо подобно!
	— Боядисал е лалето бяло ли? Защо просто не си е купил бяло лале? — Протегнах се да погаля Санди по ръката. Но той не обърна внимание на въпроса ми, не показа по никакъв начин колко е уместен и продължи да крачи бързо из кухнята, без да мога да го докосна.
	— Мондриан вярва единствено в линиите и цветовете; смята ги за най-чистата форма на изразяване и нищо друго няма значение. Но правоъгълниците му ми дадоха брилянтна идея — в пространството се носят неща, всички в различни размери и цветове. Някои в движение, други — не. Попитах го дали позволява да си поиграя с правоъгълниците, да ги накарам да се залюлеят. — Санди вече почти тичаше около кухненската маса, махайки с ръце, а юмруците му се отваряха и затваряха.
	— Какво ти отговори?
	— Отказа ми. Категорично. Заяви, че творбата му вече е достатъчно бърза. А идеите му за цветовете… еха — а! Използва само черно и бяло, и понякога червено. И студиото му е направено така — всичко бяло, една черна ваза и червен грамофон. Никакво зелено или розово, или лилаво. Според него всички тези цветове само объркват и смущават.
	— И той ли се облича само в бяло тогава? Боядисал ли си е косата в някакъв основен цвят? — Въпросът ми беше напълно сериозен, но Санди не ме чу. Чудех се дали изобщо говори на мен и дали ще забележи, ако тихичко изляза от стаята.
	— Не спираше да говори за това „как“. Всичките му произведения се занимават с това „как“ — _как_ на позицията, _как_ на пространството, _как_ на цветовете. Адски вдъхновяващо! — Санди почти подскачаше. Погледнах притеснено отворения прозорец. Ами ако без да иска се хвърли от него? Почти сигурно ще умре.
	— Какво ще правим с моя урок по рисуване? — попитах и отново посегнах към ръката му, молейки се да се дръпне от отворения прозорец.
	Санди погледна мимоходом джобния си часовник.
	— Нямам време. Трябва да се върна в студиото си. Искам да започна този следобед. Ще се видим ли в „Купола“ по-късно?
	Кимнах. Надявах се да успея да измисля някакви умни въпроси за пространство и обем, преди да стигна там.
	— Какво става с брошката ми? А с обеците? — извиках. — Ами изненадата ми? — Но отговор от Санди не дойде. Чу се само как стъпалата му трополят надолу по стълбите.

	* * *

	Онази вечер в „Купола“ имаше повече хора от обикновено. Разотиващи се след театър зрители, туристи и хора на изкуството стояха на групи около бара. По масите седяха екстравагантно облечени посетители: клюкарстваха, спореха и флиртуваха през дебела синя завеса от цигарен дим. Бързо забелязах Санди и неколцина от неговата „банда“, както ги наричаше той — Уолдо Пиърс, заобиколен от млади момичета с току-що подстригани коси, Айви Тротман (красивата мълчалива съпруга на Уолдо) и Хуан Миро. Зарадвах се, че водя Стела за подкрепа. Приятелите на Санди ме плашеха с арогантните си самоуверени маниери.
	Санди ни купи по един джин фис, а Уолдо започна да ме закача кога ще имам време за един частен урок по танци. Момичетата, които се навъртаха около него, намираха всичко за много смешно, кикотеха се и се усмихваха глуповато, но Айви ме посъветва да не обръщам внимание. Беше облечена в удивителна рокля от оранжева коприна, обшита с мъниста, и черно кадифено болеро, наметнато около раменете й. Пушеше с оранжево цигаре и тръскаше пепелта по пода, сякаш не забелязваше пепелника точно пред себе си. Деликатно побутнах пепелника още малко към нея, за да е точно до чашата й с шампанско, но тя продължи да тръска пепелта по пода.
	Санди не говореше за нищо друго, освен за студиото на Пийт Мондриан. Разказваше — за кой ли път — за боядисаното в бяло лале и боядисания в червено грамофон — на всеки, готов да го слуша. На Уолдо и Миро, и двамата художници, първия път им се стори интересно. Дори Стела се заинтригува от уменията на Мондриан в домашния декор. Странно, но никой не попита защо Мондриан не си е _купил_ бяло лале, а аз не събрах кураж да попитам повторно, за да не ме сметнат за глупава. След като Санди разказа вече два пъти на приятелите си за деня си при Мондриан и те отказаха да го слушат повече, Санди взе да заговаря напълно непознати хора на бара и да им обяснява за бялото ателие. В един момент и те се отегчаваха и си тръгваха. Тогава почна да забавлява с историята си Гастон, добродушния главен барман. Уолдо поръча още коктейли джин фис, а после шампанско и още шампанско.
	Преди Стела да реши да си ходи, й доверих, че Санди ми е направил брошка и ще ми измисли и обеци към нея, които да танцуват, докато вървя. Ще си ги сложа следващата седмица, за да ги види. А после й разказах за изненадата и размахах лявата си ръка пред лицето й. Тя ме погледна подозрително, сякаш току-що съм си признала, че съм извършила убийство.
	— Хайде, познай! Какво бижу ще ми направи Санди след това? — Думите ми бяха завалени и усещах как топлият задушлив въздух в бара ме обгръща, увива ме в дим и врява.
	— Лучия, какви ги говориш, за бога?
	— Първо брошка. После обеци. А сега иска да направи нещо за лявата ми ръка. Не е ли очевидно, Стела? Нямаш ли очи на лицето си? — засмях се сподавено. Някои хора схващат толкова бавно!
	— Той ти е преподавател по рисуване — натърти Стела, а гласът й бодеше от неодобрение.
	— Не е просто преподавателят ми по рисуване. — Обърнах се да погледна Санди. Беше се облегнал на бара, косата му стърчеше разрошено, а пръстите му разсеяно потриваха вдлъбнатината на брадичката му. Нещо в ширината на раменете му ме подтикваше да отида при него и да го докосна, да прокарам пръсти по гърба му. Но тогава всичко започна да се върти и да губи очертанията си. Стела ме гледаше гневно. Взе ми чашата от ръката и ме дръпна да стана от канапето, на което се бях отпуснала удобно.
	— Тръгваме си. Веднага — изсъска тя. — Пи прекалено много. — Повлече ме към вратата и без дори да успея да протестирам, вече стояхме на тротоара, а мразовитият есенен вятър развяваше косите ни.
	— Целувал ме е толкова много, а сега ще ми направи и пръстен и ще се любим, преди да се оженим, както е модерно — каканижех, докато се опитвах да запазя равновесие.
	— Някой трябва да ни изпрати до вкъщи — прекъсна ме рязко Стела. — Изчакай тук. Ще помоля Уолдо.
	— Не — е, доведи Санди. — Усещах как леко се олюлявам, а клепачите ми натежават все повече и повече. Стела се върна с Уолдо, стиснал пура между мустакатите си устни. Хванахме го под ръка от двете страни и се заклатушкахме по булевард „Монпарнас“. Докато вървяхме, Уолдо изпълняваше омразно известната си имитация на ревящо магаре, а Стела крачеше до него с каменно изражение и мълчеше.

	* * *

	На следващия урок по рисуване Санди ми каза колко се ядосал, задето със Стела сме „офейкали към вкъщи с Уолдо“. Попита ме защо не съм го изчакала, но още не бях успяла да му отговоря, когато ми сподели колко много се надявал да ме целува по пътя към нас. Каза всичко това усмихнат и през смях и разбрах, че не е истински сърдит.
	Не спомена ателието на Мондриан, но вметна, че Мондриан гледал цирка му предишния ден и много го харесал. Циркът на Санди беше станал много популярен и всякакви хора на изкуството идваха от близо и далече, за да го гледат. При всеки разказ на Санди за прочутите хора в публиката усещах прилив на гордост и започвах да се виждам като негова асистентка: или приведена на пода наглеждам грамофона, или на вратата късам билети. После обаче Санди каза нещо, което ме накара да замръзна.
	— „Великолепният цирк Калдър“ май вече извървя житейския си път. Не знам колко още ще продължавам да го играя.
	— Не! — извиках.
	Санди ме погледна учудено.
	— Не го прави — опитвах се да звуча спокойно и уверено и да скрия паниката в гласа си. — Какво ще е Париж без твоя цирк?
	— О, Париж ще си е Париж, но ми допада ентусиазмът ти, Лучия. — Санди се наведе, все едно да погледне рисунката ми, но внезапно и без предупреждение взе лицето ми в огромните си, изцапани с боя ръце и го притегли към неговото — целуваше ме по устните, езикът му обгръщаше устата ми, увиваше се около езика ми, блъскаше се и се тласкаше енергично в зъбите и венците ми. Оставих скицника и обвих ръце около врата му, за да го придърпам по-плътно към себе си, но неочаквано той се отдръпна назад и избърса уста с ръкава си.
	— Лучия, работата е там, че покрай Мондриан ми дойдоха някои фантастични идеи. Циркът отнема много време, не ми остава никакво за нещата, които наистина искам да правя. Искам да разширя границите на скулптурата. Искам да работя в много по-голям мащаб. Циркът е страхотен, но имам нужда да продължа напред.
	Леко се разстроих при мисълта, че се налага да се откажа от госпожа Александър Калдър в ролята й на циркова асистентка. Прекарах последните няколко нощи да си представям как слагам плакати, продавам билети и да поправям фигурките, затова ми трябваха няколко секунди да се пренастроя. Какво щях да правя в бяла къща с боядисани лалета и цветни квадрати из въздуха? Навярно Санди беше доловил опасенията ми, защото ме погледна особено, отстъпи назад, мръщейки се, и веждите му се събраха в една линия.
	— А защо не направиш цирка по-голям? По-големи фигури, по-голям реквизит, всичко да е по-голямо. Обичаш моторите и механиката. Защо не?
	— Защото вече искам да правя нещо друго. Още не знам какво точно, но ако не намеря време, за да разбера, никога няма да науча. — Санди си засмука замислено показалеца, обърна се и се загледа през прозореца.
	Докато умувах над думите му, усещах страх, сякаш нещо тъмно и неприятно пълзеше и се въртеше в мен. Опитвах се да проследя погледа му, зареян навън, над покритите с шистови плочи покриви и наклонените комини чак до Айфеловата кула. Но всичко беше деформирано и неясно.
	— Ще продължаваш ли да ми преподаваш?
	— Естествено. Ти си любимата ми ученичка, знаеш го. Да не мислиш, че целувам другите си ученици? — Санди се разтресе от смях и настроението ми веднага се промени. Поех си дълбоко глътка въздух и почувствах как приливът на безпокойство отминава. „Все ще се намери — казах си — роля за госпожа Александър Калдър със или без цирка.“ После ми хрумна нещо вдъхновяващо.
	— Не става ли някой да продължи цирка без теб? Пак ще си бъде твоят цирк, разбира се, но без да се налага да бъдеш там.
	Санди ме изгледа с любопитство.
	— Имаш ли предвид някой?
	— Може би. — Върнах се над скицника и се съсредоточих върху рисунката си, прехапвайки устни, за да прикрия усмивката си. Наум написах малко съобщение за вестниците: _Госпожа Александър Калдър е поела ръководството на превърналия се в парижка легенда „Цирк Калдър“, което ще позволи на съпруга й да се съсредоточи върху следващата глава в кариерата си в качеството си на най-изтъкнатия скулптор във Франция. Запитан за мнение, господин Калдър сподели, че подобна съпружеска отдаденост е рядкост, и й благодари от дъното на сърцето си_.
	— Лучия, тази скица е страхотна. — Санди погледна над рамото ми, приведе се, долепи устни до врата ми, прокара език нагоре до ухото ми. Отпуснах се в него и тихо се усмихнах.

	* * *

	Докато показвах на Китън какви танцови движения изучавам в школата на госпожица Морис, й споменах за идеята си.
	— Не искаш ли да се върнеш целодневно към танците? Ако ти се занимаваш с цирка, как ще ти остава време да танцуваш? — Китън стоеше на един крак с кръстосани над главата си ръце.
	— Ще ги комбинирам. — Наместих й ръцете и й побутнах пръстите. — Разтвори пръсти още малко.
	— Както и да е. Според мен би било много трудно за някой друг да ръководи цирка на Санди. Темпераментът му е основна част от начинанието. Всички животински звуци, които издава, и да надува тази метална свирка. — Китън се изправи на пръсти. Погледна ме отвисоко. — Наистина ли искаш да се занимаваш с това?
	В изражението на Китън се долавяше неодобрение, все едно си мислеше, че няма да мога да викам като маймуна или да рева като лъв пред публика. Със сигурност нямаше да се показвам в най-елегантната или най-привлекателната си светлина. И това, което казваше Китън, беше вярно. Липсваше ми впечатляващият темперамент на Санди, неговата освободеност или което и да е онова качество, което правеше цирка успешен. Щях да съм притеснена, несигурна, объркана. Защо не го бях осъзнала по-рано? Кое ме караше да си мисля, че мога да вляза в ролята на Санди? Със сигурност обаче можех да се омъжа за него, нали? Все още можех да бъда госпожа Александър Калдър, но вероятно трябваше да се откажа от „Великолепния цирк Калдър“. В крайна сметка ще го подкрепям така, както му се струва подходящо. Неизбежно ще се нуждае от помощ за картините и скулптурите си. А и там ще са децата ни, потомството ни малки калдърчета.
	— Сега си повдигни другия крак. Бавно. Задръж го така. — Отстъпих и погледнах позицията й, докато се усмихвах при мисълта за цялата сюрия бебета Калдър.
	— Убедена ли си, че е семеен тип? — попита Китън, без съмнение спомняйки си какво се беше случило с Бекет и историите, които й бях разказвала за оранжевия велосипед на Санди и бандата му щури приятели. — Изглежда, живее доста бохемски, нали? Лучия, защо се усмихваш?
	— Много хора в Париж живеят така. Е, не сме от тях, но мнозина го правят. Няма да ме кара да карам оранжево колело, нали?
	Китън се засмя, залитна, после си възвърна равновесието.
	— Надявам се, че няма, мила! Стела е сигурна, че е сгоден за друга, знаеш, предполагам?
	— О, да, знам. Сигурно го иска за себе си, както беше с Бекет. — Усетих как горната ми устна се извива от само себе си презрително. — Но това е различно. Той ме целува непрекъснато и ми подари брошка, и ми прави обеци, и мисля, че ми прави и годежен пръстен.
	— Годежен пръстен ли? Сигурна ли си?
	Разказах на Китън как Санди огледа лявата ми ръка и после ми обеща изненада.
	— Гледаше безименния ми пръст, така че едва ли е гривна, нали? А сега си спусни крака… ръцете обратно в _port-de-bras_… чудесно.
	Китън свали ръце и си пое дълбоко въздух, от което плоският й корем се изду едва забележимо.
	— Колко е романтичен само. Мога ли да видя брошката?
	— Ти ще я видиш първа, скъпа Китън. Но той я преправя, за да се движи, докато вървя. Ще бъде прекрасна. — Въздъхнах доволно. — Поеми си отново дълбоко въздух. Госпожица Морис вярва, че дробовете, коремът и стъпалата са най-важните части от човешкото тяло.
	Китън се намръщи.
	— Как така брошката ще се движи?
	— Ще й сложи пружинка на гърба. Луд е на тема движение. Всичко трябва да се движи и върти, и преобръща.
	Китън изпъна ръце и крака и се засмя.
	— О, мила, защо не си избереш нормален мъж, в който да се влюбиш? Някой обикновен — да работи на бюро и да спестява за кола.
	— Звучи като описание на новия ти приятел. — Стигнах до канапето с няколко странични стъпки, завъртях се веднъж и седнах. Гаджето на Китън работеше във финансовия отдел на фабриката за гуми „Мишлен“ и постоянно й подаряваше червени рози и шоколад.
	Китън изви рамене и се усмихна.
	— Ричард е получавал толкова много повишения, че вече им изгубих бройката.
	— _Бабо_ никога няма да приеме за зет някой като него. За какво ще си говорят? _Бабо_ не може да си говори за автомобилни гуми.
	— Но той ще се жени за теб, а не за баща ти. Какво значение има, ако нямат общи теми за разговор? — Китън си вдигна първо едното бледо стъпало, разтърси го, а после направи същото и с другото.
	Погледнах я обезнадеждено. Как да обясня какво е да си дъщеря на гений? Как да й разкажа какво ще е разочарованието на _бабо_, ако тръгна да се омъжвам за костюмиран чиновник? Поклатих глава и си замълчах. Не исках да нараня чувствата на Китън. Беше единствената приятелка, която ми остана. Вече не броях Стела с нейните змийски очи.
	— Лучия, имала ли си скоро някои от твоите пророчески сънища или предчувствия?
	Изсмях се язвително.
	— Е, не бяха съвсем точни, що се отнасяха до Бекет, нали? Със Санди нещата са по` физически.
	— Може би силата на емоциите е потиснала пророческите ти способности. Чувала съм, че медиумите са способни да работят само при определени условия — например, когато е тихо или са много спокойни вътрешно.
	— Е, ако случаят е такъв, Санди определено ги е заглушил. Наоколо ли е, въздухът направо вибрира от присъствието му. — Дори само докато говорех, усетих как в дъното на корема ми се надига пронизващо желание.
	Китън се приближи до канапето, седна до мен и ме хвана за ръка.
	— Според мен трябва да танцуваш повече, Лучия. Беше толкова щастлива, когато танцуваше по цял ден. Защо не се свържеш отново с Мадика? Изгаряше от желание да те обучава.
	— Не мога. Прекалено много ме е срам, след като така се провалих с балета. А и родителите ми съвсем ясно ми дадоха да разбера, че танците на сцена не са подходяща кариера за дъщерята на литературен гений.
	— Добре, тогава защо да не правим нещо заедно? Да се явяваме на филмови прослушвания като двойка. Или да си основем нова танцува трупа. Сега е подходящият момент и за мен. Какво мислиш?
	— В момента съм прекалено заета. Предстои ми да стана квалифициран преподавател по танци в школата на Маргарет Морис, имам уроци по рисуване, непрекъснато се налага да помагам за нещо на мама и _бабо_, а и сватбата на Джорджо наближава. — Гласът ми затихна при мисълта за сватбата на брат ми. Мама все още не говореше с госпожа Флайшман, така че вероятно дори нямаше да бъда поканена.
	— Просто не съм сигурна дали ти е достатъчно само да преподаваш движение. Не искам да звуча пренебрежително, но не е както когато танцувахме преди, нали?
	— Да, не са танци за сцена — отвърнах, подбирайки внимателно думите си. — Но това, което правя, помага на много хора. — Поколебах се, не знаех как точно да се изразя. — А и госпожица Морис е много вдъхновяваща. Методът й помага на бременни жени и инвалиди, на деца и спортисти. Полезен е. А аз искам от живота ми да има полза, Китън.
	— Но ще обмислиш предложението ми, нали? Да правим нещо заедно — нещо творческо или пък нещо, в което сами да контролираме живота си. Обещай ми да си помислиш, нали? — продължаваше да ме убеждава Китън.
	— О, Китън, обещавам. — Идеята й ми допадаше, а и не допусках Санди да възрази. Обичаше да ме гледа как танцувам. Един-два пъти го бях хванала да ме скицира на салфетка в „Купола“, докато опитвах нови стъпки или скокове. Но дали бях готова отново да се върна на сцената? Да се изправя срещу гнева на мама? Естествено, ако първо се омъжа… Ако съм госпожа Александър Калдър… Стиснах ръката на Китън.
	— Нека да довърша обучението си при Маргарет Морис и да мине сватбата на Джорджо. Животът ми скоро ще бъде съвсем различен, ще видиш.

	* * *

	_Бабо_ си имаше нов слуга — Пол Леон, бежанец от болшевишка Русия, зет на учителя по руски на _бабо_ Алекс Понисовски. След като Бекет беше изгонен от площад „Робиак“, господин Леон започна да идва вкъщи, да се намърдва в дома ни. Точно както всички останали.
	_Бабо_ го харесваше, защото средното му име беше Леополд (също като главния герой в „Одисей“), а жена му се казваше Луси — почти като мен. Мама беше впечатлена от госпожа Луси Леон, защото развеждаше американски туристи на модни обиколки из Париж. Господин Леон беше готов на всичко за _бабо_ и гледаше на площад „Робиак“ като на свое светилище. Всъщност господин Леон навярно беше най-сервилният слуга, който _бабо_ някога е имал. Често оставаше на площад „Робиак“ по цял ден, преписваше на машината, четеше, превеждаше и изпълняваше поръчките на _бабо_. Наскоро господин Леон дойде вкъщи, стискайки огромни томове с кожени подвързии със законите на Италия, Франция и Англия. Както винаги асансьорът беше развален, така че когато пристигна, дългурест и прегърбен, дишаше тежко като куче под тежестта на няколко грамадни тома.
	Не обърнах особено внимание на новите четива на _бабо_. Четеше озадачаващи книги непрекъснато. Предишната седмица накара господин Леон да претърси цял Париж за книги с английски детски стихчета. А докато бяхме в Торки, се запали по някакви английски списания за ученички и накара един от Подмазвачите да му поръча стари броеве на „Вестникът на Попи“ и „Само за ученичката“.
	Едва по-нататък, след като господин Леон си беше тръгнал една вечер, се замислих за книгите със закони. Седях на пианото, любувах се мълчаливо на черно-белите клавиши и се чудех дали Санди ще поиска пианото да бъде боядисано в червено, когато дочух откъслечно разговора на мама и _бабо_ в кабинета. Изглежда, говореха за книгите със закони, а това беше странно, защото мама четеше рядко и никога не обсъждаше с _бабо_ работата му. Тънкият глас на _бабо_ ту отслабваше, ту се усилваше — нещо също особено, защото той много рядко повишаваше тон.
	Докато напрягах слух, чух _бабо_ да казва как нещо (не успях да чуя какво) трябвало да се направи законно в Англия и не можело да бъде направено никъде другаде. Мама отвърна, че това било изцяло по негова вина, а после настъпи мълчание. Облегнах се на стената, изпънах врат и се заслушах. Мама спомена нещо, което ме изненада. Семейството й никога нямало да й проговори отново. А гласът й беше язвителен и огорчен, доста по-различен от обичайния й тон. В този момент гласът на _бабо_ стихна и не чувах нищо. Отново се намеси гласът на мама — силен, ясен и ядосан. Питаше какво щели да правят с репортерите. _Бабо_ обеща да се погрижи, всичко щяло да бъде направено тихо и законно в Лондон. Мама подхвърли, че страшно се надявала да е така, после чух дръжката на вратата да се завърта, мама излезе от кабинета на _бабо_ и влезе в гостната, където седях на пианото. Бързо погледнах клавишите и изсвирих една гама. Тя измарширува покрай мен, дишайки шумно през разширените си от яд ноздри.
	Реших да поискам съвет от Санди. На следващия ден имахме урок и очаквах да си получа брошката, може би и новите обеци, а навярно дори и пръстен. Опитвах се да не мисля за пръстена, но не спирах да си представям как би изглеждал. Сигурно и той щеше да има миниатюрна пружинка и когато лявата ми ръка се мърда, пръстенът ще танцува и блещука — също като мен.

	* * *

	Санди пристигна точно в десет часа с бастун в едната ръка и с куфар в другата. Обясни, че ще рисувам целия цирк като упражнение по перспектива. Отвори куфара и започна да нарежда малките мачти и висящи телчици за номерата на трапеца и ходенето по въже, а после разстла миниатюрния червен килим. Междувременно му разказах какъв разговор между родителите ми съм подочула и го попитах за какво според него е ставало въпрос. Санди се смя толкова много, че събори телчиците на трапеца и се наложи да подреди всичко отново.
	— Кое е толкова смешно? — поинтересувах се намръщено.
	— Очевидно е — изломоти Санди. — Лучия, толкова си наивна.
	— Какво искаш да кажеш? — Отдръпнах се, наклоних глава и започнах да го наблюдавам как се мъчи да нагласи металните въженца на трапеца, докато ръцете му се тресат от смях.
	— Прости ми, ако съм прекалено директен, но баща ти пише книги, които повечето хора намират за вулгарни. Брилянтни, но вулгарни. По-лошо от вулгарни — развратни. — Санди се поколеба, бутна въженцето на трапеца на място и закачи въздушната акробатка. — Така е, нали, Лучия? Не ми казвай, че не си чела „Одисей“.
	— Той е най-великият писател на двайсети век. Всички го казват! — Издърпах акробатката от телчицата, разгледах я, опитах се гласът ми да не звучи войнствено. Помъчих се да спра треперенето на ръката си. Не се получи.
	— „Одисей“ е забранен в почти всички държави по света. В Америка го горят. Рискуваш да те тикнат в затвора, ако го продаваш. Не сте ли в Париж поради тази причина?
	Кимнах. Знаех всичко за десетте години на изпитания, през които _бабо_ се опитваше да намери начин „Одисей“ да бъде издаден, но не ми се мислеше по въпроса.
	— Какво общо има „Одисей“ с репортерите и че хората няма да говорят повече с майка ми?
	Санди отново започна да се смее, а тялото му се люлееше от смях.
	— Следващата му книга сигурно ще е още по-вулгарна. Положително работи над нещо наистина феноменално в тоя негов кабинет. — Той спря да се смее и млъкна. — Странното е, че изглежда толкова порядъчен и е толкова тих и учтив, и винаги се обръща към мен с „господин Калдър“. Не разбирам, наистина не разбирам. Не стискай въздушната акробатка толкова силно — ще я счупиш.
	Примигнах и се опитах да накарам мускулите около очите ми да не треперят. Честно казано, нямах никаква представа за какво става въпрос в „Творба в процес на написване“. Нещо за „тъмната нощ на душата“, реки, Ирландия. Откъсите, които бях слушала _бабо_ да чете, бяха красиви, виещи се, мелодични. Но какво означаваха? Дали съм муза за нещо вулгарно? За нещо по-развратно, по-скандално и от „Одисей“? Не, беше невъзможно. Казах на Санди, че греши — в „Творба в процес на написване“ няма нищо нецензурно.
	Ала същевременно се зарадвах на обяснението за откъслечно подочутия разговор между родителите ми. Все пак какво друго може да включва книги със закони, ходене до Англия и репортери? Беше ли възможно „Творба в процес на написване“ да е толкова отвратителна, та да се наложи да напуснем Франция? Струваше ми се невероятно да може да бъде публикувана законно в Англия, но не и във Франция. Поклатих озадачено глава, докато нареждах моливите и хартията за скици. Ходът на мислите ми бързо ме отведе до госпожа Александър Калдър. Ако родителите ми се преместят да живеят в Англия (мама беше дала да се разбере, че Англия е любимата й страна, а Лондон е любимият й град), щеше да се наложи със Санди също да се установим там.
	— Санди, довърши ли вече брошката ми?
	— О, дявол да го вземе! Готова е, но я забравих в ателието. Ще я донеса следващия път. Обещавам. — Целуна ме разсеяно по главата.
	— А… а обеците? Онези, дето ще се полюшват, когато вървя и танцувам?
	— Все още са творба в процес на създаване! — Санди започна да се смее на собственото си остроумие.
	Ами обещаната изненада? Моят пръстен изненада? Чудех се дали да го попитам, но се отказах. Изглеждаше малко самонадеяно. Дори леко грубо. Целуна ме няколко пъти по време на урока, но някак разсеяно. Навярно той също се притесняваше от възможността семейството ми да замине за Англия.
	Приключих със скицата, а Санди ме похвали, че съм схванала принципите на перспективата и опакова цирка. После внезапно и най-неочаквано ме попита дали ще успея да се измъкна за една нощ. Искал да ме заведе да танцуваме, а след това да отидем в ателието му.
	— Ще ми бъдеш първият — прошепнах с наведена глава и прикован в скицника поглед. Усетих как по шията ми се надига гореща червенина, но дали от вълнение, или от свенливост, не бях сигурна.
	— Още си девствена? — Санди се протегна, хвана кичур от косата ми и го уви около пръста си. — Е, ще успееш ли да се измъкнеш? За една нощ?
	— Да. — Сърцето ми препускаше. Кой можеше да ме покрие? Китън! Само Китън щеше да излъже заради мен.
	— Нека да измислим план, когато дойда следващата седмица. — Той се отдръпна, затвори капака на куфара, взе си бастуна и го завъртя театрално. — Ще ме подлудиш, малка хитрушо!
	— Няма ли да те видя преди това? — Опитах се да говоря спокойно, но думите просто блъвнаха от устата ми. Без него цяла седмица? Да, дълга, празна седмица, но след това госпожа Александър Калдър щеше да се надигне като феникс от пепелта на миналото ми.
	— През следващата седмица ще имаме достатъчно време да си измислим план, моя малка ирландска девичке. — Усмихна се закачливо, а веждите му се мърдаха нагоре-надолу. После повдигна брадичката ми с палец и ме целуна бурно и пламенно по устните, та чак вътрешностите ми се надигнаха, после се спуснаха и се завъртяха, а кръвта бушуваше в сърцето ми. Когато най-накрая отворих очи, си беше тръгнал, оставяйки след себе си малко от аромата, енергията и топлината си.

	* * *

	Прекарах следващата седмица, реейки се на площад „Робиак“. Усмихвах се просто така за голямо раздразнение на мама. _Бабо_ обаче не забелязваше нищо. Беше доволен, че бе успял да накара известния диригент сър Томас Бийчъм да присъства на рецитал на Джон Съливан. Не обръщах внимание на бръщолевенето му какъв „невероятен тенор“ е Съливан, защото умът ми гъмжеше от други мисли. Нескончаемо си представях нощта със Санди. Помислих за всичко — какви обувки, рокля и бижута да нося, каква да бъде прическата ми, какъв цвят — червилото, къде да си сложа парфюм, да си купувам ли ново бельо.
	Докато родителите ми ги нямаше, телефонирах на Китън и й разказах за желанието на Санди да спи с мен, а аз се бях съгласила. Не успях да преценя съвсем добре реакцията й. Долових неохота, дори известно несъгласие, но в крайна сметка тя прие да ме покрие. Чак когато затворих, осъзнах колко абсурдно беше да се налага аз, вече двайсет и три годишна, да прибягвам до такива лъжи. Без никакво затруднение бих изброила куп момичета в Париж, които влизат и излизат от приемните на разни хора, извършващи криминални аборти. Но никоя от тях, естествено, не живееше заедно със старомодните си родители ирландци, от които не може да избяга.
	Настъпи денят на урока ми със Санди. Не си намирах място от нетърпение. Обикалях из апартамента, в стаята ми направих няколко стъпки _chasse_, като често спирах, за да си погледна лицето и косата, да си оправя червилото или отново да си напудря деколтето. Няколко пъти си смених огърлицата и обеците, но после се сетих, че Санди ще ми подари бижута. Махнах си гердана в очакване да ми сложи трептящата, потрепваща брошка и люлеещите се обеци. Допрях устни до огледалото и се целунах, ала стъклото — студено и твърдо върху езика ми — нямаше нищо общо със страстната уста на Санди. Направих още две обиколки из апартамента, разпъждах мухите, проверявах дали часовниците са навити, отварях капаците на прозорците, за да погледна дали ще го видя как върви по улица „Грьонел“. Накрая мама реши, че не може повече да понася нервността ми и излезе. Господин Леон и _бабо_ се бяха разположили в кабинета. Чувах тракането на пишещата машина и как _бабо_ диктуваше с мелодичния си глас, подобен на камбана.
	Най-накрая чух часовникът да бие. Време беше. Събрах си скицниците и моливите и ги наредих върху кухненската маса. За да се успокоя, се опитах да скицирам ножа за масло на мама със седефената дръжка, но поради прекомерната ми нервност се оказа невъзможно. Обикалях кухненската маса и произнасях безгласно „госпожа Александър Калдър“. Накрая се изморих. Започнах да си представям нощта, която ни предстои — големите му ръце свалят (новите) ми жартиери, а след това (новите ми копринени) чорапи, лицето му се сгушва във врата ми (напарфюмиран), той вкарва език в (измитата ми и повторно измита) уста и лочи като жадно куче. Мушнах ръце под блузата си, прокарах ги по ребрата, гърдите и корема си. Попих влагата от подмишниците си, прокарах език по зъбите и венците си, казах си, че тялото ми е направено за любов, и си пожелах да побърза.
	Минаха петнайсет минути, а Санди все още не беше пристигнал, затова отидох в коридора и започнах да го чакам там — крачех напред-назад, гледах часовника, потупвах късметлийското ни гръцко знаме и си мислех за усмивката на Санди, за ръцете на Санди, за дъха на Санди.
	Минаха още петнайсет минути. Изморена от мрачния задух в антрето, отидох в гостната, затворих капаците на прозорците и седнах на пианото. Прокарах треперещите си пръсти по клавишите няколко пъти, но господин Леон подаде глава от кабинета и ме помоли, ако нямам нищо против, да се занимавам с нещо по-тихо. Бях прекалено неспокойна, за да му покажа, че вече минава пет и ми е позволено да вдигам шум. Вместо това кимнах безмълвно и пак отидох в кухнята.
	Времето минаваше, а нервността ми започваше да намалява, след като стана ясно, че Санди няма да дойде. Почувствах как ме обзема равнодушие от разочарованието и осуетените ми надежди. Мама се върна с кошница със зеленчуци, а аз седях на кухненската маса, отпуснала глава върху неотворения си скицник. Бях обвила черепа си с ръце, сякаш, за да го предпазя.
	Мама започна да вади от една торба кални картофи.
	— Господин Калдър не дойде ли днес?
	— Не — промърморих в масата.
	— Сигурно е болен. Телефонира ли му?
	— Няма телефон. — Вдигнах глава и изведнъж усетих раменете си по-леки. Разбира се! Трябва да се е разболял. Никога досега не беше пропускал урок.
	— Защо не отидеш до ателието му да провериш дали има нужда от нещо? Вчера чух за някакъв клет нещастник, намерен починал от менингит в хотелската си стая. Абсолютно никой не забелязал. Лежал мъртъв и се разлагал в продължение на три дни. Ако побързаш, ще успееш да се върнеш навреме, за да дойдеш с нас във „Фуке“. А и ще ти се отрази добре да глътнеш малко чист въздух.

	* * *

	Дърветата се отърсваха от есенните си листа, а във въздуха се усещаше пронизващ студ. Бързах през „Монпарнас“ към ателието на Санди. Представях си го повален от менингит, може би дори вече умрял, със загнездили се в косата му насекоми. Уличните лампи започваха да светват и да хвърлят конуси топла светлина върху тротоарите. На всеки ъгъл, на колички, продаваха захаросани бадеми във фунийки или продавачи старци загребваха от мангали овъглени кестени и ги слагаха в квадратни парчета вестник. Продължавах да се препъвам по пътя, а пред очите си виждах как Санди умира, диша тежко, иска вода и едва стене за помощ. Ами ако съм закъсняла?
	Вече бягах и бях изпотена, но стигнах до ателието му на улица „Вила Брюн“. Почуках на вратата, ала не получих отговор. Погледнах нагоре към зиналите тъмни прозорци, вторачени в мен. Продължих да блъскам с юмруци по вратата. Накрая набръчкана старица подаде глава от съседен прозорец и извика:
	— Arrêtez-vous! Que voulez vous?* — Попитах я дали е виждала собственика на ателието, но тя ме отпрати да се махам и от силното затръшване на капаците на прозореца по тротоара се посипаха люспи стара боя.
	[* Спрете! Какво искате? (фр.). — Б.пр.]
	Явно Санди беше забравил. Вероятно е объркал дните и ще дойде утре. Разполагах с достатъчно време да го потърся в някои от любимите му барове. Тръгнах към булевард „Монпарнас“ и последователно отворих вратите на „Селект“, „Дом“, „Ротондата“ и „Купола“. В този ранен час навсякъде беше тихо: от Санди нямаше и следа. На излизане от „Купола“ Гастон, главният барман, ме извика иззад бара, където бършеше чаши. Беше ме виждал няколко пъти със Санди, затова му се усмихнах вяло и му обясних, че търся мосю Калдър.
	Очите му светнаха, после примигнаха от изненада.
	— О, мадмоазел Джойс, мосю Калдър беше тук снощи. Никога не съм го виждал да пие толкова много. Никога! — Гастон се удари по бедрото за повече изразителност. — Не успяхте ли да дойдете? Не съм бил толкова натоварен, откакто се самоуби Паскин. Каква трагедия! — Замълча, за да вземе друга чаша и ме погледна въпросително. — Вие сте приятелка на мосю Калдър, нали?
	Вторачих се объркана в Гастон.
	— Не, говоря за Александър Калдър, художника. Виждали сте ме тук с него много пъти. Често носи оранжев костюм, има мощен глас, винаги се смее, ръцете му са вечно покрити в лепило и боя.
	— Да, разбира се. Мосю Калдър! — Гастон замълча, погледна ме над ленената кърпа в ръцете си и продължи да бърше чашите. — Направихме му хубаво парти. Жалко, че го пропуснахте. Не знам как е успял да си хване парахода днес. Сигурно се е чувствал ужасно тази сутрин.
	— Параход ли? — повторих безмълвно.
	— Да, за вкъщи, за Америка. О, какъв загадъчен човек! Никой не знаеше, че е сгоден. Но снощи годеницата му също дойде. — Гастон видя шока, изписан по лицето ми, и посочи към стола зад мен. — Май имате нужда от питие, мадмоазел Джойс. Заведението черпи. Искате ли едно бренди?
	Гледах го глупаво, а устата ми висеше отворена, отпусната, безжизнена. Думите му се въртяха из главата ми. Санди — сгоден, заминал за вкъщи, за да се ожени. В деня, когато се предполагаше, че той и аз… Не! Невъзможно!
	Пресегнах се, взех чашата с бренди от Гастон, излях го в гърлото си и усетих как гори и щипе. Надигащите се паника и мрак започнаха да се оттеглят. Бях замаяна. Зашеметена.
	— И за вас ли е бил сгоден, мадмоазел Джойс? — Гастон тъжно поклати глава. — Тези художници са наистина ужасни. Е, какво ли знам аз, все пак съм просто обикновен барман. Искате ли още едно бренди?
	Гастон ми напълни повторно чашата, докато се борех да осъзная какво ми беше казал — щеше да _има_ госпожа Александър Калдър, но това _нямаше_ да съм аз; Санди е знаел от цяла вечност, че има прощално парти и не ме беше поканил. Не ме беше поканил! Не беше казал нищо нито дума. Нито думичка! Изгълтах брендито, усетих как вътрешностите ми изгарят, очите ми се насълзяват, слепоочията ми започват да пулсират.
	— Коя е тя? — Гласът ми почти не се чуваше, та се наложи Гастон да се наведе, за да ме чуе.
	— Някаква американска дама. Никой не я познаваше. — Гастон ми доля, поклати глава и няколко пъти изцъка съчувствено с език.
	— Как изглежда? — Сега гласът ми беше по-силен и по-висок и бавно си отпуснах ръката, с която държах чашата с бренди.
	— Не красива като вас, мадмоазел Джойс. — Добродушните му очи ме погледнаха набързо, изпълнени със загриженост и безпокойство. — Вие сте истинска ирландска красавица.
	— Попитах го, Гастон. Попитах го дали си има годеница. — Пресуших брендито, наслаждавайки се на топлината, която минаваше през тялото ми, на щипещото усещане зад очите ми, на лекотата в главата ми. В ума ми плуваха думите на Стела, потъваха, а после изплуваха отново като плавей. „Сгоден за друга в Америка.“ А аз го бях попитала! И той ми отговори с толкова страстна целувка, че почти извади въздуха от тялото ми.
	— Направил й прекрасен пръстен. Сам го изработил. Жена ми нямаше да го хареса, но беше много красив. — Гастон отново поклати тъжно глава.
	— Копеле! Щяхме да се женим. Не мога да повярвам! — После се сетих за брошката. Санди така и не ми даде брошката, която направи за мен! Гадно копеле! Представих си американската му годеница с нормалните си очи и пълни с американски пари джобове да ходи наперено с _моята_ брошка, с _моите_ обеци. Изправих се и олюлявайки се, стигнах до бара, изпълнена с гняв, ярост и обида. Треснах чашата върху мраморния плот и поисках още едно бренди.
	Гастон присви спокойните си очи и заяви, че според него е време да се прибирам.
	— Тя носи _моите_ бижута. Не разбираш ли, Гастон? Взела е _моя_ годеник. Той е копеле, но е мой! — Дъвчещите туристи на близката маса се обърнаха да ме зяпат, а бифтекът, набучен на вилиците им, застина във въздуха. Помещението започна да се върти. Да се накланя и усуква, сякаш светът се бе откачил от оста си. — _Аз_ съм госпожа Александър Калдър! — Олюлях се към дъвчещите туристи, а гласът ми ставаше все по-висок и по-груб.
	— Ще ви заведа до дома ви, мадмоазел Джойс. — Гастон повика един от сервитьорите, излезе иззад бара и решително ме поведе към вратата. С една ръка ме държеше за лакътя, а с другата ме крепеше за гърба и ме направляваше, докато спираше такси. Не се съпротивлявах. В онзи миг усетих, че цялото ми перчене и гняв се превръщат в самосъжаление, а силата на яростта ми се трансформира в ужасна умора. Облегнах се тежко на Гастон и си пожелах бумтенето в главата ми да спре.
	— Бяхме влюбени, Гастон. — В гърлото ми се надигна жлъчен сок — гранясал и горчив. — Бяхме влюбени! Как можа да ми причини това?
	— Знам, знам. По-добре да го забравите, мадмоазел Джойс. Забравете напълно мосю Калдър. — Докато таксито отбиваше, чух как Гастон казва на шофьора да ни заведе до площад „Робиак“.
	— Откъде знаеш къде живея? — Думите ми се завалваха и се пенеха, докато тромаво се намествах отзад.
	— Всеки знае къде живее великият мосю Джойс. А сега ми дайте ръка, мадмоазел Джойс, и се дръжте за мен. Ще се почувствате по-добре на сутринта.
	Облегнах се на кожената седалка. Всичко се люлееше — дърветата, сградите, уличните лампи, шофьорът. Малко стомашен сок започваше да се промъква през вътрешностите ми.
	— Ще ви оставя пред вас — осведоми ме Гастон, когато пристигнахме на площад „Робиак“. — Великият мосю Джойс не бива да си мисли, че аз съм напил дъщеря му. — Беше обвил с едната си ръка рамото ми, докато с другата ме държеше здраво и утешително за ръка.
	— Не ме оставяй, Гастон — измърморих. — Ще падна, ако ме оставиш. Моля те, не ме оставяй.
	— Няма да ви оставя, госпожице Джойс. Ще ви заведа до апартамента, ще почукам на вратата и ще се скрия, докато някой от родителите ви отвори. Няма да сте сама дори за секунда, обещавам. Ако никой не отвори, ще ви заведа обратно в „Купола“. Обещавам.
	Направи точно както ми каза. Заръча на шофьора на таксито да изчака и внимателно ме издърпа от задната седалка. Асансьорът на площад „Робиак“ беше все така развален, затова започнахме тежко да изкачваме стъпалата на петте етажа до вкъщи. Олюлявах се на омекналите си колене, а Гастон ме дърпаше, придумваше ме и ми повтаряше какво да правя. Накрая стигнахме нашия етаж, той ме подреди като купчина пране — сгъна ме и ме остави до вратата. Почука силно, обърна се и се втурна надолу по стълбите. Стори ми се, че седя свлечена така — с грижливо поставени една върху друга ръце — цяла вечност. Накрая вратата се отвори и се показа дългурестият господин Леон, който ме зяпна. Дойде и госпожа Леон с яркорозова шапка с перо. Чух мама да вика на _бабо_:
	— Боже милостиви! Джим, ела да видиш какво ни е донесла котката. Неприятна гледка. Благодаря на Господ, че си наполовина сляп.
	Междувременно чувах стъпките на Гастон да трополят надолу по стъпалата. Мислех си за всички онези, които ме бяха обичали и изоставили, чиито отдалечаващи се стъпки пееха и кънтяха в ушите ми.

	* * *

	Никога не казах на родителите си или пък на Джорджо за Санди. Когато Гастон ме доведе до вкъщи, си легнах и не станах десет дни под предлог, че съм болна. _Бабо_ беше напълно погълнат от законодателните си разследвания (господин Леон все още идваше и си отиваше с книги със закони) и от предстоящата очна операция. През последните шест месеца беше написал едва осем страници от „Творба в процес на написване“. Ободряваха го единствено новините за оперните успехи на Съливан. Мама мислеше само за предстоящата сватба на Джорджо и Хелън Флайшман и как най-успешно да я саботира.
	Лежах в леглото с „настинка“ и не спирах да плача винаги мълчаливо под завивката. Понякога ставах, поглеждах се в огледалото и видех ли, че кривогледството ми се връща, се пъхвах обратно в леглото и започвах да плача още по-продължително и по-силно. Плачех заради мълчаливата измама на Санди, заради немислимо жестоките му думи и обещания. А когато нямах повече сълзи за Санди, мислех за Бекет и от очите ми отново бликваха сълзи. Плачех за всичките си мъртвородени надежди и мечти — за любов и нежност, за освобождение, за сватбени букети, за къщурки с пухкави възглавнички, за градини с лехи от жълти нарциси. Всички те разбити, смазани на хиляди дребни парченца. Но най-много от всичко плачех за преждевременната смърт на госпожа Самюъл Бекет и госпожа Александър Калдър.
	След десет дни се насилих да стана и да отида на час в школата на Маргарет Морис. Правех спирали и скачах, извивах се и се извръщах, въртях се и се вихрех в кръг. Усещах как мракът вътре в мен бавно се отдръпва, а болката и унижението постепенно се оттеглят в далечните ъгълчета на съзнанието ми.
	Тогава си спомних за предложението на Китън — да танцуваме заедно, да правим нещо наше, нещо творческо. Как се беше изразила? Нещо, което ще ни даде контрол над собствения ни живот. Да, това беше! Ще се обадя на Китън. Ще поема контрол върху живота си, но не като нечия съпруга, а като самата себе си — като госпожица Лучия Джойс.

	* * *

	Една сутрин, немного след като се бях възстановила от „настинката“ си, _бабо_ ми съобщи, че е получил писмо от господин Калдър.
	Замръзнах по средата на един пирует.
	— Поднася извиненията си. Наложило се да се прибере у дома по семейни причини. Съжалява, задето повече няма да ти преподава. — _Бабо_ ми подаде писмото, но аз махнах, заявявайки, че през цялото време съм знаела за плановете на Санди да се върне в родината си. Докато говорех, гласът ми излизаше на пресекулки, а краката ми трепереха, но _бабо_ беше твърде разсеян, за да забележи. Попита ме иззад кожената броня на огромна книга дали искам друг преподавател по рисуване. Помислих за около минута, а после отговорих:
	— Не, благодаря.
	— Господин Калдър имаше високо мнение за художествените ти умения. — _Бабо_ ме погледна над тома със закони; очите му бяха покрити с млечно було. — Не мога да прогоня мечтата си ти и аз да работим заедно, mia bella bambina.
	— Аз да илюстрирам книгата ти вместо Стела ли имаш предвид? — В гърлото ми се надигна сподавено ридание. Без съмнение Стела беше чула за отпътуването на Санди. И сигурно ме смяташе за наивна глупачка.
	— Разбира се. — _Бабо_ говореше невъзмутимо в плесенясалите страници на книгата. — Госпожица Стайн вече няма ангажимент към мен.
	Мама внесе в гостната нова шапка в комплект с игла и _бабо_ я осведоми за заминаването на господин Калдър и за нежеланието ми да ми намери друг учител по рисуване. Тя ме изгледа строго и скептично, заявявайки, че не иска да се размотавам цяла зима. Тънките й начервени устни се затвориха над зъбите и пред очите ми се появи образът на капан за животни. В мен се надигна ярост, усетих го. Усетих как ниско в гърлото ми гъргорят ужасни груби думи. Пред очите ми проблесна същият нечленоразделен и неконтролируем гняв, който изпитах, когато научих за Джорджо и госпожа Флайшман.
	Стиснах уста, насилих се да се движа, поемах си дълбоки и дълги глътки въздух. Трябва да продължа да танцувам! Сковано обиколих канапето с тройна стъпка, а ръцете трепереха над главата ми.
	— Ще продължа да рисувам. И ще продължа да ходя в школата на Маргарет Морис. Няма да се размотавам. — Сетих се за Китън и за тайния ни план; гневът ми се разнесе, оставяйки след себе си приглушена болка от писмото на Санди, подобно на тихото бръмчене на комар в нощта.
	Понечих да споделя с родителите си намерението ми с Китън да започнем да работим заедно и за плановете ни да танцуваме отново, както едно време. Ако мама не беше там, вероятно щях да спомена нещо. Очите й обаче бяха студени и отегчени, а аз едва контролирах емоциите си. Не исках онзи демоничен глас пак да се надигне. Затова си замълчах.
	— Определено се нуждаеш от повече приятели. — Мама погледна шапката и я прониза с иглата. — Защо не приличаш повече на Китън? Тя има много приятели мъже. — Обърна се към огледалото, накриви шапката и й нагласи периферията. — Цялото това подскачане насам-натам. Разправят, че госпожица Морис скитосвала полугола напред-назад.
	_Бабо_ остави писмото от Санди върху масата и се мушна тихомълком в кабинета, където сервилно го чакаше господин Леон. Мама взе писмото, хвърли му бърз поглед и подметна, че и бездруго никога не го е харесвала. Бил твърде „бохемски“, твърде „див“, събирал се с не когото трябва. Остави писмото и обяви, че излиза на проба за ново палто.
	Останах сама с писмото на Санди и очите ми започнаха да се насълзяват. Защо не беше писал на мен? Защо бе изпратил толкова резервирано официално писмо до _бабо_? Не ми ли се полагаше някакво обяснение, някакво извинение? Тялото ми се отпусна, но вместо да се стоваря на канапето или да пропълзя отново в леглото, се насилих да отида до телефона, да набера оператора и да помоля да ме свържат с номера на Китън. Вдигна майка й — Китън не си била вкъщи, затова през стаени ридания я помолих, да, Китън да ми телефонира при първа възможност, защото имам да обсъдя нещо важно с нея. После си изтрих очите, преглътнах риданията си и се зарекох да се издигна отново. Но този път не като феникс, а като кокиче, което избутва зеленото си стъбълце през скованата от мраз земя. Да, отново щях да се издигна.


>	Ноември 1934 г.
>>
	_Кюснахт, Цюрих_
	— Отхвърлена два пъти в рамките на една година. Доктор Юнг си поглажда мустаците с показалец. — Сигурно ви е било много трудно, госпожице Джойс.
	— Бекет също ходи на психоанализа, докторе. Точно като мен. Точно сега. Три пъти седмично в Лондон. Не е ли съвпадение? И двамата да ходим на психотерапия по едно и също време. — Цяла седмица бях мислила за Бекет, бях сънувала Бекет. _Дали Бекет говори за мен, както аз говоря за него? Дали мисли за мен, както аз мисля за него? Дали го преследвам в сънищата му, както той все още ме преследва в моите? Друга поличба ли е това?_
	— Вярата в способността ви да предвиждате бъдещето беше ли разклатена от заминаването на господин Бекет? — Доктор Юнг се изправя и започва обичайната си обиколка из стаята. Една синя муха бръмчи ядосано на прозореца. — На този етап поставихте ли под въпрос пророческите си умения?
	— Бекет все още може да бъде моята съдба. — Гласът ми потъва и си припомням какво се случи вчера, как _бабо_ отново ми напомни за ясновидството. Предложих му да започне да пуши лула. По-изискано от цигарите, по-подходящо за мъж с неговата ерудиция. След като съм се върнала в санаториума, _бабо_ отишъл в парка и седнал на една пейка. Когато станал да си върви, видял на съседната пейка лула. _Не мога да разкажа това на доктор Юнг, защото не бива да знае, че бабо все още е в Цюрих. Не, това е нашата малка тайна, моя и на бабо_.
	— За състоянието на психиката ви по това време колко важно беше да танцувате?
	— Танците ми позволяват да говоря без думи. По онова време не го осъзнавах, докторе, но те представляваха спасителният ми пояс. — Поглеждам към прозореца — синята муха се блъска в стъклото с нарастващ гняв. От време на време някой лъч светлина пада върху лъскавото й синьо тяло и бръмченето става по-силно и по-натрапчиво.
	— Вярвам, че притежавате истински творчески талант, госпожице Джойс. Танците, струва ми се, са били вашият начин да изразите творческите си способности. Когато сте танцували, майка ви, навярно, ви е завиждала най-много, как мислите?
	— За какво да ми завижда? Тя имаше всичко… красота, _бабо_, деца, живот, в който намираше смисъл. Защо да ми завижда?
	— Баща ви ми сподели подозренията си, че госпожа Джойс е таяла завистливи чувства към вас. Били сте млада, талантлива и красива. Умеела ли е да танцува, или да пее, да рисува, или да свири на пиано? Била ли е музата за новата му книга? Отговорете ми, госпожице Джойс.
	Бръмченето на мухата е станало неистово яростно. Отмествам поглед от доктора към прозореца, където мухата се е омотала в паяжина и безпомощно маха с тънките си крила сред обгръщащите я нишки.
	— О, какво значение има! Единственото, което правя сега, е да говоря, говоря, говоря. Защо не обръщате внимание на физическите занимания? Защо няма спорт или движение в така нареченото ви лечение? — Ставам и се приближавам към доктор Юнг. Той отстъпва назад с предпазлив поглед. А през цялото време мухата бръмчи ли, бръмчи.
	— Госпожице Джойс, от няколко седмици асистентите ми ви наблюдават и не виждат причина да не се върнете към нормален начин на живот. — Докторът отива зад писалището и ми прави знак отново да седна в креслото. — Но за да има ефект психоанализата, трябва да изследваме дълбините на вашето подсъзнание. В състояние ли сте да се изправите срещу подсъзнанието си? Ще приемете ли това, което откриете там? Независимо колко е обезпокоително? Колко шокиращо? Готова ли сте да преминете през долината на смъртната сянка?
	— Смъртна сянка ли? — повтарям, примигвайки учестено. _Защо тази муха не спира да бръмчи! Не мога да се концентрирам върху думите на доктора… Бръмчи… бръмчи… в черепа ми… гласове… бръмчи._
	— Да. Не е лесно да се изправите срещу тайните на подсъзнанието. Някои са неспособни да го направят. Но е от изключителна важност, ако искаме отново да ви върнем към нормалния начин на живот. Трябва да знам дали притежавате издръжливостта да го направите. — Млъква и отново си погалва мустаците. _Защо бръмченето на мухата не разсейва доктора, не го кара да си губи мисълта?_ — И трябва да се случи още нещо, за да проработи психоанализата. Смятам, че сте уловена в психическата система на баща ви. Помолих го да напусне Цюрих, за да не бъде възпрепятстван процесът на пренос, необходим за успеха на лечението ви.
	— Той си замина. — Запушвам си ушите, за да не чувам звука, идващ от мухата. _Кога ще спре да бръмчи? Главата ми ще се пръсне от това трескаво бръмчене._
	— Не ме лъжете, госпожице Джойс. Заключил се е в хотел „Карлтън-Елит“ в Цюрих, а аз няма как да продължа да ви лекувам, ако и двамата се държите по този начин. Отново го помолих да си тръгне. В противен случай ще се наложи да прекратя лечението ви. — Докторът взема бележника от писалището, отива до прозореца и замахва с него към стъклото. Перва с пръст премазаната муха от тефтера си, а тя пада на пода. — Налага се баща ви да напусне Цюрих.
	През мен пробягва паника. _Ако бабо си тръгне от Цюрих, как ще го вдъхновявам? Как ще му давам идеите, от които така силно се нуждае? И кой ще ме посещава? Ще бъда затворена и сама — отново. Великата му творба ще се забави — отново._ Обхождам стаята с поглед и виждам мухата на пода — частично размазана. Единият й крак все още потрепва… потрепва.
	— Вие наистина сте _la femme inspiratrice_, музата на баща ви, неговата анима. Това не мога да отрека.
	— Анима ли? — Неспособна съм да отместя поглед от мухата на пода под прозореца. _Защо кракът й не спре да потрепва? Защо докторът не я уби, както трябва, отведнъж? Потрепва… потрепва… Кога ще спре да потрепва?_
	— Всеки мъж носи в себе си вечния образ на жената… женски образ… несъзнателно, разбира се. Този образ винаги е проектиран върху жената, която обича. Това е неговата анима, която служи като мост към творческия талант, към подсъзнанието. — Доктор Юнг млъква. — Слушате ли ме, госпожице Джойс? — Отива до прозореца, навежда се и вдига мухата за едно от разкъсаните й крилца. После я пуска в кошчето за отпадъци под писалището и сяда тежко на въртящия се стол, а коленете му шумно скърцат. — Така, да поговорим за баща ви.
	Вторачвам се неопределено в доктор Юнг: той седи зад писалището, потропва с пръсти по бележника си, наблюдава ме с присвити очи.
	— Не. _Бабо_ не живее в долината на сянката. Само той ме разбира. И само на него имам доверие. — Свличам се от креслото, прикляквам и се заглеждам в кошчето за боклук. _Дали кракът на мухата все още потрепва! Трябва да знам дали мухата е жива, или мъртва…_ Пълзя по пода и заставам точно пред кошчето за боклук. _Къде е мухата? Къде е?_
	— Лучия, кой живее в долината на смъртната сянка? Кой е с вас в долината на смъртната сянка? — Доктор Юнг се навежда от стола така, че под писалището лицето му увисва обърнато на обратно като на прилеп. _Защо ме нарича Лучия? Къде е мухата? Къде е?_ — Кой е с вас в долината на смъртната сянка? — пита отново с настоятелен и упорит глас.
	В този момент виждам мухата, премазаното й тяло е неподвижно, краката й не помръдват. Синият й цвят е загубил от блясъка си заради сенките, които хвърля кошчето. Спомням си кой е с мен в долината на смъртната сянка.
	Доктор Юнг се е свлякъл от въртящия се стол и е приклекнал до мен, под бюрото, а огромното му тяло е приведено и изгърбено. Отдолу е мрачно и тъмно като в антрето ни едно време на площад „Робиак“, като в кабинета на _бабо_. Всички капаци са затворени, щорите са спуснати до долу, завесите са дръпнати. Всички тези апартаменти, така тъмни и мрачни. _Докторът мирише на борови дървета и сапун, и тютюн за лула. Колко хубаво мирише…_
	— Мъртва е.
	— Кой е мъртъв?
	— Мухата. Кракът й спря да трепери.
	— Лучия, какво се случи в долината на смъртната сянка?
	Ала вече е прекалено късно. Заключила съм се далече, много далече, където докторът не може да ме хване. Където никой не може да ме хване. Където никой не може да ме човърка, драска, отчупва, сякаш съм изсъхнал струпей. _Не, не съм готова да бъда разкървавена и възпалена._
	— Госпожице Джойс? Госпожице Джойс, чувате ли ме?
	Всичко започва да притъмнява и да се размазва. Мракът нахлува в главата ми, изпълва я като черен дим от горяща къща. Думите отказват да се оформят в гърлото ми. Не чувам нищо, не виждам нищо, не усещам нищо. Нищо не е останало… _само миризмата на влажни борови иглички… такъв хубав аромат… такъв прекрасен аромат_…


>>	18
>>	Март 1931 г.

	_Париж и Лондон_
	— Знам, че не се чувстваш готова отново да се върнеш на сцената, мила. — Китън се наклони и докосна ръката ми. — Но ми хрумна друга идея, по-добра.
	— Ще се върна на сцената, когато кривогледството ми се махне. Трябва да ме оперират отново, това е всичко. Според мама е по-зле, отколкото беше преди. — Седяхме на една пейка в Люксембургската градина, съзерцавахме нарцисите и първите зелени листа на пролетта. По-рано беше валяло и сега всичко изглеждаше чисто и лъскаво.
	— Какво ще кажеш да си отворим наша школа по танци, мила? — Китън млъкна и ме погледна, а очите й сияеха и блещукаха като влажните листа на дърветата. — Ще си направим наша програма за физически тренировки. Сами ще измислим хореография и ще я наречем метод „Джойс Нийл“. Какво мислиш, Лучия?
	Да! Разбира се! Скочих от пейката, изтръсках влажното си палто и започнах да крача, размахвайки чадъра си, докато вървя.
	— Ще започнем, като предлагаме частни уроци. И когато вече имаме достатъчно ученици, ще прераснем в школа „Джойс Нийл“. Или Институт за танци и физическа култура „Джойс Нийл“.
	— Точно така! — Китън скочи и започна да върви нагоре-надолу по пътеката заедно с мен, а чакълът скърцаше под ботушите ни. Снопове зърнеста слънчева светлина падаха върху тревата и нарцисите. А отразено в локвите, се виждаше бледосиньото небе.
	— Когато си намерим достатъчно частни ученици, ще си наемем танцово студио. Китън, имам толкова много идеи за нашия метод. — Пресегнах се да я хвана за ръка и я държах здраво, докато вървяхме. — Ще бъде комбинация от спортна и ритмическа гимнастика и джаз танци. — Изправих се на пръсти и направих пирует, повличайки Китън със себе си.
	— Ще използваме всичките си знания. — Тя ме дръпна към себе си, сякаш щяхме да се понесем във валс през градината. — Балет, джаз, свободен танц, всичко, което сме учили. Вече започнах да измислям програма и смятам, че ако успеем да я завършим следващата седмица или някъде там, ще сме готови да приемаме ученици през май. Какво мислиш, мила?
	— Имаме нужда от визитки! Какво ще пише на тях?
	— Какво ще кажеш за ФИЗИЧЕСКИ ТРЕНИРОВКИ и отдолу ЧАСТНИ УРОЦИ. И ще оставим телефонен номер. Ще провеждаме уроците у нас.
	Завъртях чадъра и го размахах във въздуха, все едно е победоносно знаме. От свития му купол се посипаха капки и когато погледнах нагоре, видях под небесния свод да се извива нежна, прозирна дъга.
	— Ще попитам мама дали позволява да сложа нашия телефонен номер на картичките. Вкъщи винаги има някой. О, Китън, така се вълнувам!
	— Лучия, представи си, че методът ни стане наистина успешен. Ще ръководим наша собствена танцова школа. Ще е прекрасно, нали?
	— Да — съгласих се. Вече мислех за независимостта и свободата си. Този път няма да се проваля. Бях решена да не се провалям. Ще бъда госпожица Лучия Джойс, основателка на Института за танци и физическа култура „Джойс Нийл“. Не госпожа Калдър или госпожа Бекет, или госпожа Фернандез. Не нечия муза. Просто аз като себе си. И няма да се провалям.
	С Китън прекарахме следващите две седмици в работа по нашия метод — измисляхме поредици от движения и система от позиции за укрепване и тонизиране на тялото и за подобряване на баланса. Когато вече бяхме доволни от програмата, попитах мама дали позволява да използваме телефонния номер на площад „Робиак“ за всички запитвания, които неизбежно ще получим.

	* * *

	Мама седеше на кухненската маса, прегърбена над лист хартия. Пред нея лежаха наредени всички подаръци, направени й от госпожа Флайшман през последната година: порцеланов сервиз за чай, няколко копринени шала, четири парфюма във флакони от шлифован кристал, единайсет книги за _бабо_.
	— Всичко възлиза на повече от двеста лири и това — добави самодоволно — е без цигарите и виното.
	— Какво правиш, мама?
	— Смятам колко общо струват подаръците от оня вампир. Сигурно ти е подарила някакви неща.
	— Само разни непотребни дрехи и този шал. — Посочих към копринения шал „Коко Шанел“, който мама беше увила около чайника.
	— Ако подаръците продължават да пристигат така, в крайна сметка ще отида на сватбата. — Тя прободе въздуха с молив. — Ще разреша и на теб да отидеш, Лучия.
	Не ми се мислеше за предстоящата сватба на Джорджо, затова само кимнах и попитах:
	— Мама, моля те, ще позволиш ли да използвам нашия телефонен номер за визитните ни картички?
	— Какви визитни картички? — Огледа отново масата с подаръци и премлясна с устни.
	— Двете с Китън търсим частни ученици за уроци по танци и ни е нужен телефонен номер, за да се свързват с нас.
	— Значи това правехте вие двете! Цялото това шушукане и криене в спалнята ти. Ползвай нашия номер, но само в определени часове. Не искам да отговарям на телефона ден и нощ или да приемам съобщения, докато Джим се опитва да работи. Какво мисли баща ти за тази налудничава идея?
	— Още не съм му казала. Прекалено зает е с книгите си със закони.
	Мама завъртя бързо брачната си халка и ме погледна.
	— Да, най-добре не го занимавай. Само ще започне отново да опява за подвързването на книги.
	— Ще уточня да телефонират между два и три часа и всеки ден по това време ще седя на телефона. Обещавам.
	— А какво ще стане с танците в школата на Маргарет Морис? Не искам по цял ден да висиш тук и да ми се моткаш в краката.
	— Казах им, че напускам. Сега ми предстои да се съсредоточа върху работата с Китън — обясних, приближавайки се към вратата. Не разполагах с време да си бъбря. Отварях нова страница в живота си и трябваше да отида до печатницата — преди мама да е променила решението си.

	* * *

	След четири дни картичките ни пристигнаха. Колко елегантно изглеждаха! Малки правоъгълни тестета от твърди бели картички с имената ни, изписани в черно. Най-отдолу беше телефонният номер на площад „Робиак“, придружен от учтива молба да се звъни между два и три часа. И беше изписано моето име — не госпожа Александър Калдър или госпожа Самюъл Бекет, а моето — Лучия Джойс, преподавател по танци за частни ученици. Създател на метода „Джойс Нийл“. Основоположник и учредител на школата по танци „Джойс Нийл“. Сложих кутията с визитки — общо двеста — в гардероба. После се сетих за мама и _бабо_ и си заделих няколко в джоба. Щях да им дам по една картичка и да оставя няколко за приятелите им. Но първо щях да телефонирам на Китън и да й опиша колко удивително прелестни са визитките ни.
	— Изглеждат толкова авторитетно и модерно — нареждах ентусиазирано в слушалката. — Избрали сме перфектен шрифт. Кога ще дойдеш да си вземеш? И кога ще започнем да ги раздаваме?
	— Ще дойда утре сутрин, мила. Май вече намерих първия ни ученик. — Гласът на Китън цвърчеше от възторг.
	— Чудесно! Кой? — Държах слушалката плътно до ухото си, защото не исках да пропусна нито една сричка. Пред себе си, през прозореца, виждах светлините на Айфеловата кула, които започваха да светват етаж по етаж и да озаряват небето над града. — Приятелка на майка ти? Иска да се научи да танцува? Е, идва точно където трябва. Методът „Джойс Нийл“ е готов да покори Париж!
	Смехът на Китън ромолеше по телефонните жици към мен като заразна радост. Засмях се в отговор и й казах, че е време да затварям. Исках мама и _бабо_ да са първите официални получатели на нашите прекрасни нови визитни картички.
	Тъкмо поставих слушалката върху вилката и _бабо_ ме извика в трапезарията. Веднага схванах, че нещо не е наред. Мама седеше на масата с мрачно изражение, а устата й бе стисната като затегната с връв кесия. Беше сложила ръце в скута си и дишаше дълбоко през носа.
	_Бабо_ ми даде знак да седна на един стол и се покашля. Очите ми сновяха от него към мама и обратно. Мушнах си ръката в джоба и обвих пръсти около тестето с визитки. Това беше _моята_ нова житейска страница и каквото и да кажеха родителите ми, нищо нямаше да промени това.
	— Лучия, изпратих предизвестие на хазяина ни, че освобождаваме площад „Робиак“. — Думите на _бабо_ бяха бавни и премерени.
	— Не можеш да го направиш — отвърнах, а гласът ми едва се чуваше. — Визитките ни са напечатани с този телефонен номер. Трябва да уведомиш хазяина — веднага. Погледни! — Извадих картичките от джоба си и подадох по една на _бабо_ и на мама. _Бабо_ я погледна и се намръщи.
	— Да… добре… няма да ти трябват — отбеляза сухо мама, връщайки ми визитката. Тя погледна предизвикателно _бабо_ — видях как устните му мърдат, а тъмните кръгове под очите му треперят.
	— К-какво имаш предвид? — заеквайки, гледах обезумяла ту единия, ту другия.
	— Налага се да заминем за известно време. Тримата. Ще прекараме лятото в Лондон. — _Бабо_ замълча и отправи безпомощен поглед към мама, но тя отново се беше вторачила в масата и отказваше да срещне очите му.
	— Но аз не искам да ходя в Лондон. Искам да остана тук, на площад „Робиак“. — Гласът ми ставаше все по-висок, докато осъзнавах значението на думите му. — Учениците ми ще се обаждат тук. Това е единственото място, където съм живяла повече от няколко месеца. Няма да дойда!
	— Опасявам се, че ще се наложи, Лучия. Ние с майка ти трябва да заминем за Лондон и е необходимо ти също да дойдеш с нас. — _Бабо_ въздъхна тежко и затвори очи.
	— Абсолютно никъде няма да ходя! — Ударих с юмрук по масата. — Ще остана при Китън или госпожа Флайшман, или при който и да е от раболепните ти слуги, съгласен да ме приеме.
	— Лучия, не говори така на баща си. — Очите на мама наподобяваха гранит. Обърна се към _бабо_: — Вината изцяло твоя, Джим. Да ни влачиш нагоре-надолу из Европа. Какво, за бога, очакваше?
	— А Джорджо? И той ли ще дойде?
	— Ще остане с госпожа Флайшман, защото са почти женени. Налага се да заминем само ние тримата, нали така, Джим?
	Озадачена, погледнах _бабо_. Очите му бяха все така затворени, но адамовата му ябълка се мърдаше, а ръцете се въртяха в скута му.
	— Какво не ми казвате? — попитах подозрително. — Защо трябва да ходим в Лондон? Това има ли нещо общо с новата ти книга? — Спомних си думите на Санди за баща ми и вулгарните му книги и гневно погледнах _бабо_ с неприкрита погнуса.
	— Не, всъщност не. — Той отвори замъглените си кървясали очи и извърна поглед към мама.
	Тя изпуфтя и си потърка челото с длан.
	— Трябва да отидем в Лондон, за да се оженим. Така. Казах го. Налага се заради законите и нищо повече.
	Седях зашеметена и неподвижна, докато осмислях думите й. Нищо от това, което разправяха, нямаше смисъл. Дали най-накрая и двамата не се бяха побъркали?
	— Май не разбирате. Учениците ми ще се обаждат тук. _Тук!_ Отварям школа по танци. Двете с Китън измислихме цяла програма. Само това правихме през последния месец; изхарчихме всичките си спестявания за тези картички. Не мога да замина. Както и да е, вие сте женени, така че говорите глупости.
	— Не сме съвсем женени — възрази остро мама. — Недоумявам защо оставяш това на мен, Джим, наистина недоумявам. — Тя погледна пребледнялото лице на _бабо_ и поклати безпомощно глава.
	— Майка ти и аз трябва да се оженим в Лондон. — _Бабо_ извади цигара от джоба си, тикна я между устните си, запали я и дръпна дълбоко.
	Погледнах объркано лявата ръка на мама. Златната брачна халка блещукаше слабо на безименния й пръст. През главата ми препускаха спомени за всички годишнини от сватбата им, които бяхме празнували на всеки осми октомври. Спомних си живо тържеството за двайсет и петата им годишнина, организирано от госпожица Бийч. Мама ми беше купила нова рокля в граховозелено, носех предизвикателен виолетов тюрбан и вечерна пелерина, взета назаем от Китън.
	— Какво имаш предвид, как така не _съвсем_ женени? Защо трябва да се жените _отново_? Защо трябва да заминем? Не разбирам. — Скръстих решително ръце пред гърдите си и повдигнах въпросително вежди.
	_Бабо_ всмукна дълга глътка от цигарата си и отново погледна умолително мама. Тя обаче поклати глава и продължи да стиска устни.
	— Оженили сте се на осми октомври 1904-та. Всички го знаят. Затова винаги празнуваме тогава. Затова сте господин и госпожа Джойс. Затова мама носи брачна халка.
	— Не е толкова просто — въздъхна _бабо_. Той замълча, а аз наблюдавах как цилиндърче пепел пада от цигарата върху жилетката му на цветя.
	— О, Джим, изплюй камъчето, за бога, иначе ще стоим тук цял ден! Просто й обясни, става ли? — намеси се мама раздразнено.
	— Ти и Джорджо сте незаконородени. Трябва да сте законно родени, та децата на Джорджо и Хелън да носят законно фамилията Джойс. — _Бабо_ изморено си угаси цигарата и най-накрая се обърна да ме погледне. — Осми октомври е денят, в който с майка ти напуснахме Дъблин.
	Вгледах се в пребледнялото му лице, опитвайки се да разбера напълно какво ми казва. Вътре в мен се сблъскваха и разбиваха шок, ужас и недоверие.
	— Значи съм копеле? Така ли? — Отпуснах глава в ръцете си. Чувствах се унижена, оскърбена, мръсна. Не бях нищо друго, освен едно копеле. А те бяха лъгали през всичкото това време. Години наред.
	— Трябва да се оженим в Лондон, за да станем британски поданици и по този начин вие да сте законно родени. А за да станем британски поданици, се налага да направим така, че да изглежда, сякаш планираме да останем там известно време. Затова съм наел апартамент в Лондон за пет месеца. После можем да се върнем в Париж. — _Бабо_ запали още една цигара, а ръцете му трепереха, докато драсваше клечката кибрит.
	— Значи не съм Лучия Джойс, така ли? — Гледах _бабо_ гневно. — Аз съм Лучия Барнакъл, нали? Просто копелето Барнакъл!
	_Бабо_ затвори очи:
	— Ще бъдеш Лучия Джойс веднага щом се оженим.
	— И сте лъгали всичките тези години наред! Какво по дяволите сме празнували, щом през цялото време сме си били копелета? — Крещях, а от устата ми хвърчаха пръски слюнка. — И какви бяха всички тия глупости, че първо бил бракът, а лудориите после? Шибаният ирландски начин, а!
	— Мили боже! Успокой се, Лучия. Не е дошъл краят на света. Просто отиваме в Лондон за малко. — Мама се изправи и бутна стола си назад. — Както и да е, за мен е много по-лошо. Родната ми майка ще спре да ми говори, какво остава за другите от семейството в Ирландия.
	— Моля? — изпищях. — Разрушихте мечтата ми за работа с Китън! Казахте ми, че съм копеле — нищо повече от нежеланото джереме на някоя курва! Научавам, че сте лъгали мен и всички останали през целия ми живот! Отървавате се от единствения дом, който някога съм имала. И ти ми разправяш, че не е дошъл краят на света? Твърдиш, че по-лошо било за теб? Може да не е краят на твоя свят, но е краят на моя скапан свят! — Извадих си визитките от джоба и ги запратих по нея. После изстъргах със стола назад по пода така яростно, че той падна на една страна. Изритах го и минах покрай мама, бутайки я силно — усетих как залитна настрани.
	Докато отварях вратата, изгледах гневно _бабо_. Цветът беше изчезнал от лицето му, а по обрамчените му в розово очи личеше как е някъде далече. Спрях за секунда. Съобразих, че вината за всичко това е негова, че той и мама бяха разрушили живота ми.
	— Не се тревожете за мен! — извиках на излизане от стаята. — Аз съм просто едно копеле. — Тръшнах вратата с всичка сила и избягах в спалнята си. Взех кутията с картички от гардероба, отворих прозореца и ги изхвърлих. Те пърхаха и се въртяха към земята като големи конфети. Минувач с цилиндър погледна любопитно нагоре. Изкрещях през сподавени ридания:
	— Не се тревожете за мен — аз съм просто едно копеле!
	Мъжът извърна поглед, ускори крачка и изчезна зад ъгъла. „Най-обикновено копеле!“ Чувах как гласът ми се носи над наклонените покриви и комини на Париж, а вятърът отвява думите ми надалеч, много далеч.
	Най-после сърцето ми спря да се блъска и гневът ми утихна. Пропълзях в леглото, дръпнах си завивките над главата и се разплаках неутешимо. Не бях госпожа Самюъл Бекет, не бях госпожа Александър Калдър, а сега не бях дори госпожица Лучия Джойс. Бях копелето Барнакъл, съкрушена и ограбена.
	Припомних си всичките лъжи, всичките измами на тези, на които вярвах, че ме обичат. Джорджо ме беше лъгал. Бекет ме беше лъгал. Санди ме беше лъгал. И сега се оказваше, че и родителите ми ме бяха лъгали — през целия ми живот. „Сълзите ми никога няма да спрат“, мислех си.
	По-късно, много по-късно чух как майка опакова порцелановите съдове, а _бабо_ сваля семейните портрети от стената. Осъзнах, че е истина. Заминавахме за Лондон.


>>	19
>>	Май 1931 г.

	_Лондон_
	— Обеща ми никой да не научи, Джим. — Мама надничаше през мръсните дантелени завеси към опашката от репортери, скупчили се отвън. Някои носеха одеяла и възглавнички, сякаш планираха да лагеруват пред прага ни. Започна да крачи, кършейки ръце, из малката зловонна всекидневна на „Кампдън Гроув“ в „Кенсингтън“. От време на време очите й ставаха бляскаво — воднисти и очаквах да заплаче, но уви.
	Цял ден звънецът не спря да звъни. Първият журналист пристигна два часа след като _бабо_ кандидатства за разрешение за брак без обява (направи го само едно денонощие преди сватбата в патетичен опит за потайност). После заприиждаха един след друг, звъняха ли звъняха, крещяха през отвора на пощенската кутия на вратата, хвърляха камъчета по прозореца. Най-накрая, когато си помислихме, че са се разотишли за през нощта, _бабо_ настоя да излезем на вечеря само тримата. Върнахме се в полунощ и заварихме на стълбите още да седи репортер, метнал одеяло върху стърчащите си колене. Наложи се да го прекрачим, докато ни засипваше с въпроси.
	— Какво ще правим, Джим? — попита умолително мама. — Утре навсякъде по вестниците ще пише, че Нора Барнакъл — на четирийсет и седем години и майка на две копелета, най-сетне се омъжва!
	— Е, аз съм копелето! — изръмжах. — Ще ме изтипосат по всички вестници като копелето на Джойс. А после трябва да ходя в някакво художествено училище и да седя в стая, пълна с непознати хора, които ще ме сочат, ще си шушнат и ще ми се подиграват. Това е много по-лошо. А дори не съм виновна!
	— Имаме нужда да поспим — с непроницаемо и сдържано изражение _бабо_ си подръпваше нервно месестата част на ухото.
	— Как, за бога, очакваш да спим с всички тия репортери наоколо? А и в спалнята има мухъл. Не така прекарва човек нощта преди сватбата си! За нищо на света не биваше да бягам с теб по този начин. Глупачка… бях откровена глупачка. Нека ти бъде за урок, Лучия. Дори не докосвай мъж, преди да ти е сложил пръстен. Хитри мръсници са те, всички до един!
	— Няма да дойда на сватбата, знаете, нали? — Наблюдавах внимателно лицата им с надеждата да не се опитват да ме принудят да отида, както бяха постъпвали в толкова много други случаи за неща, които не желаех да правя.
	— Разбира се, че не, Лучия — отвърна _бабо_ меко. — Иди на пазар. Купи си нещо хубаво. Не е голяма новина, няколко реда в някои по-долнопробни вестника, но нищо повече.
	— О, така ли мислиш? Няколко реда в някои по-долнопробни вестника! Е, добре, дано си прав. Ние не сме филмови звезди или нещо подобно. Макар че ти, Джим, сигурно се мислиш за звезда. Ама не си — всъщност не заслужаваш и два реда в два парцала.
	— _Бабо_ винаги е прав — заявих предано.
	— О, я се погледни. Винаги лоялна, винаги да чуе всяка дума на баща си. Дори след като разбра, че си копеле. — Мама се изсмя пронизително и отметна глава.
	— Е, копеле съм, защото ти си ме направила такава! — изкрещях. — Ако си била по-мила, вероятно е щял да се ожени за теб!
	— Хайде, хайде, Лучия! Вече ти обясних — имахме нещо като сватба в Триест. Когато слязохме от парахода. — _Бабо_ си играеше с най-горното копче на ризата и избягваше погледите ни.
	— За бога, Джим, спри с тая история! Малцина ще нарекат сватба нещо, ако сложиш някакъв измислен златен пръстен на нечий пръст във въшлива хотелска стая, където няма място да се обърнеш! — Мама гледаше _бабо_ гневно, а бялото на очите й светеше в сумрака.
	— Стига, стига. — _Бабо_ въздъхна дълбоко. — Утре всички ще бъдем законно родени и женени, и легални. Лека нощ, Лучия.
	Той хвана мама за ръка и двамата ме оставиха да лежа свита в лекьосаното синьо кресло, откъдето слушах драскането на мишките и часовника, който удари един часа: един-единствен самотен звън прокънтя във влажния празен апартамент, където щяхме да започнем живота си като уважавано, законно семейство.

	* * *

	На следващата сутрин рано-рано ме събуди боботенето на лондонското метро, което минаваше точно под апартамента. Мама вече беше станала и се обличаше за „сватбения си ден“. Беше си купила нов скъп тоалет по последна мода — едва покриваща коленете й плисирана пола и модно прилепнало манто с маншети. Въпреки че беше топъл летен ден, настоя да сложи около врата си любимата си лисича яка, както и много ниско нахлупена шапка клош.
	— За да не ме разпознаят — обясни с тънка усмивка. Адвокатът пристигна и обяви, че „Дейли Мирър“ е публикувал голяма статия, а тълпи фотографи от Флийт стрийт чакали не само пред гражданското в „Кенсингтън“, но и по цялата „Кампдън Гроув“.
	— Ще ви преведа покрай журналистите, но ако нямате заден вход, не съветвам госпожица Джойс да излиза от вкъщи. — Така че се съгласих да си остана у дома, обсадена и затворена.
	— Порисувай малко. Успокоява нервите ти — нареждаше мама, докато пудреше носа си за трети път.
	— Все пак се пригответе за най-лошото — додаде адвокатът. — Всички неделни вестници ще бъдат там, а имат да пълнят много страници. — Той подаде на _бабо_ навит на руло брой на „Дейли Мирър“ и му каза да погледне на трета страница.
	— О, Джим, прочети го на глас — изписка мама.
	— Лондонски отдел за гражданското състояние е оповестил предстоящото бракосъчетание на господин Джеймс Августин Алойзий Джойс на четирийсет и девет години с адрес „Кампдън Гроув“, „Кенсингтън“. — _Бабо_ спря да чете и ни огледа, сякаш е на сцена, а ние сме неговата въодушевена публика. — Името на булката е Нора Джоузеф Барнакъл на четирийсет и седем години със същия адрес. Господин Джойс е авторът на „Одисей“. Според „Кой кой е“ се жени за госпожица Нора Барнакъл от Голуей през 1904-та. — _Бабо_ се позачуди, устните му потрепнаха леко, все едно се опитваше да потисне усмивката си. — Вчера адвокатът на господин Джойс заяви, че „поради завещателни съображения е било намерено за удачно партньорите да сключат брак съобразно английското законодателство“.
	— Какво, за бога, означава „завещателни“? — попита мама.
	— А, това ли? — _Бабо_ млъкна и си оправи папийонката. — Идеята беше моя. Не означава нищо конкретно, но стои добре, нали? — Звучеше самодоволно и арогантно и за минута ми се стори, че всичко това го забавлява: юридическите увъртания и игри на думи, вниманието и публичността.
	— Господин Джойс сметна, че е неопределено, но важно и достатъчно законно звучащо, за да ги заблуди. Ще видим дали ще проработи. — Адвокатът звучеше несигурно, но мама закима енергично в знак на съгласие, а _бабо_ се усмихна.
	— Хареса ми онова за „името на булката“. — Мама се изкиска. — Госпожица Нора Барнакъл от Голуей — в „Дейли Мирър“ редом до филмовите звезди!
	— Време е да потегляме, моя гиздава невесто. — _Бабо_ се усмихна самодоволно на мама и мушна внимателно бастуна си под мишница. Стоях и ги наблюдавах намръщено как се приготвят да влязат в сражение с репортерите и фотографите. Нито тя, нито той ме забелязаха на излизане от апартамента — мама нагласяше периферията на шапката си и прибираше разпилените си кичури коса, а _бабо_ стоеше подчертано изправен и експериментираше с наклона на главата си.

	* * *

	На следващата сутрин се събудих от смеха и кикота на родителите ми. Седяха в гостната, заобиколени от вестници.
	— Колко нацупен изглеждаш на тази снимка, Джим. — Майка се изкиска, вдигайки брой на „Ивнинг Стандарт“ във въздуха. — Виж колко стройни изглеждат краката ми! Доволна съм, задето си купих тази пола. По едно време си мислех, че е прекалено къса. Нали схващаш, прекалено къса, за да се омъжа в нея! — Засмя се кокетно.
	— Нора, виж тук. Нарекли са те „Нора Барнакъл, стара мома“ — със светнали от удоволствие очи _бабо_ бутна броя на „Сънди Експрес“ към майка.
	— Палавник! — размаха тя заканително показалец към _бабо_. — Обзалагам се, че си мислиш как ще продаваш повече книги.
	_Бабо_ не отговори, но продължаваше да се усмихва.
	— Или си спомняш за онова време, когато бях старата мома Нора Барнакъл от Голуей, ах, ти, палавник такъв! Е, вече съм просто старата госпожа Джойс и не можеш да направиш нищо по въпроса. — Тя се усмихна превзето и нетърпеливо посегна към вестника.
	— Ликувайте, госпожо Джойс, не сте вече изсъхнала тъжна мома, а радостна, сочна жена. — _Бабо_ се смееше, та чак раменете му се тресяха.
	— О, чувствах се същинска глупачка — изхленчи майка.
	— Видя ли телеграмата от Джорджо? — _Бабо_ й подаде тъничък плик. — В Париж пишат, че сватбата не е нищо друго, освен трик, за да си рекламирам книгите. — Той се удари развеселено по бедрото. — Бракомираме произведенията ми, Нора, моя флора.
	Стоях безмълвно и незабелязано на прага. Абсурдното удоволствие, което изпитваха, пораждаше у мен само погнуса и горчивина. Обхващаше ме гняв. Колко бързо бе изчезнало чувството им за срам.
	Отидох си в стаята и затръшнах вратата с всичката сила, която успях да събера.

	* * *

	Под завивките беше топло, тъмно и успокояващо. Чувствах се като семка, посята дълбоко в тъмната земя. Или като грапав, покрит с брадавици трюфел, свит мълчаливо сред гниещите букови листа.
	Лежах си и усещах как в мен нещо се заражда. Опитах се да си го представя като стрък, който се приготвя да излезе от семка или луковица. Но вечер усещането беше различно. Нещо, което не разбирах и не можех да назова. Драскаше ме и ме глождеше. Плашеше ме. Затова под пухения юрган с шарки на снопчета розови розички дишах и дишах, и дишах.

	* * *

	Стоях във влажното и мрачно антре на „Кампдън Гроув“ и чаках звънецът да звънне. Бекет беше в Лондон и щеше да дойде, за да вечеря с нас. _Бабо_ учтиво ме попита дали ще имам нещо против, ако ни посети. Възпротивих се, но после прецених, че може да е в мой плюс да го видя, да му покажа какво е изгубил в резултат на глупостта си. А и нямах приятели в Лондон, някой на моята възраст, с когото да си поговоря или да си споделям стари случки.
	Звънецът проехтя, отворих вратата, а там стоеше той. Бекет — със синьо-зелените си очи зад очилата с телени рамки, с клюнестия си нос, с изпитото си лице, все едно изсечено от камък. Когато ме видя, отстъпи изненадан назад, сякаш не ме е очаквал или са го измамили по някакъв начин. После се съвзе и заяви колко чудесно било да ме види.
	— Не очакваше ли да съм тук? — попитах несигурно. Внезапно усетих как въздухът около мен започва да ме притиска и изтласква, как се блъска в дробовете ми.
	— О, да, господин Джойс каза, че ще дойдеш с нас и много се зарадвах. — Пръстите му заопипваха някаква пъпка на врата му, после се преместиха към косата и обратно към пъпката. — Но ти изглеждаш… изглеждаш различно. Изглеждаш изморена, Лучия. Това е всичко.
	Въздъхнах с облекчение, а после се изсмях кратко — трябваше да звуча радостно, дори леко кокетно. Вместо това прозвуча повече като нервен кучешки лай.
	— Беше трудно време за всички ни. — Сетих се колко много се зарадваха родителите ми, задето вестниците бяха отразили сватбата им, колко се възмути _бабо_, понеже „Таймс“ не бе написал нищо, а „Ню Йорк Таймс“ беше скрил новината в колонката „Сватби, кончини и раждания“. — Трудно поне за някои от нас.
	— Сигурно нямаш търпение да станеш леля, нали? — Гласът на Бекет беше скован и официален, все едно едва се познавахме.
	— Ами да — отвърнах нехайно. — Предполагам. _Бабо_ е доволен, че родът му ще бъде продължен. Да се надяваме да е момче, нали? — Нададох кратко тремоло от смях, но видях колко странно ме гледа Бекет и смехът ми секна. — Както и да е, добре дошъл в „Кампдън Гроб“. Прилича повече на гроб, отколкото на горичка, не мислиш ли? Влез и пийни нещо, а после ще излезем. Искам да ми разкажеш какво ново около теб. — Говорех с весел глас и си поемах дълбоко въздух при всяка възможност. Не бях сигурна дали желая да знам какво се случва или не се случва с него. Тази нова среща ме изнервяше и ми се струваше, че стомахът ми е пълен с игриви хлъзгави змиорки. Изведнъж ми се прииска да съм си в леглото, дълбоко скрита под завивките. Защо беше дошъл? Защо се бях съгласила да вечерям с него?
	Вместо това казах:
	— Ще вечеряме в „Слейтърс“. Точно зад ъгъла е.
	— Чудесно — кимна Бекет.
	Осъзнах, че не съм поела нито палтото, нито шапката му, че не съм го поканила в апартамента. Все още стояхме в слабо осветения коридор с мръсни, нагънати и издути от влагата тапети, където миришеше на готвено зеле и мухъл.
	В следващия миг прокънтя гласът на _бабо_.
	— Бекет, ти ли си това? Влизай, влизай и пийни нещо.

	* * *

	Докато бяхме на по чашка вкъщи, а после и по време на вечерята, _бабо_ и Бекет обсъждаха работата си. Майка се перчеше с отличното печено пиле, което купуваше всеки ден съвсем близо до вкъщи, със сватбата и с бебето, което чакаха Джорджо и Хелън. Побутвах телешкия котлет в чинията си и се опитвах да прикрия колко обезсърчена и самотна се чувствам. Опитвах да се смея, където е редно, и да изглеждам сериозна и тъжна в подходящите моменти. Но, изглежда, не успях да улуча нито веднъж. Когато _бабо_ говореше за трудностите с „Творба в процес на написване“, се смеех маниакално, а когато мама се опитваше да разведри атмосферата с шеги по адрес на англичаните, от гърлото ми излизаха странни скимтящи звуци.
	— Лучия, няма ли да хапнеш нещо? — Майка смушка с вилица чинията ми, в която имаше купчина разбъркана храна.
	— Не съм гладна. Днес на обяд ядох много. — Знаеше, разбира се, че не съм обядвала, но как да обясня усещането за гадене, наподобяващо навита змия под лъжичката ми?
	Бекет внимателно и учтиво ме попита как са Стела и Китън и дали се наслаждавам на Лондон. Казах му, че нямам представа как са Стела и Китън, защото Стела замина да учи в „Баухаус“ в Германия и не ми знаеше адреса, а Китън беше много разстроена, когато разбих мечтата ни за школа по танци, а и тя също не ми знаеше адреса. Чувах как гласът ми става креслив и язвителен; виждах, че майка ме гледа ядосано, но продължих да говоря. Нали беше попитал.
	— Не, Лондон не ми харесва. Апартаментът е кошмарен. Нямам приятели в художественото училище. Не искат да говорят с мен, защото съм копеле. Тук нямам собствен живот. Мразя го! Искам да се върна в Париж възможно най-скоро. Мразя англичаните. Всички са магарета! Не мога да се отърва от тях в Лондон. Навсякъде са и непрекъснато ме зяпат. Знаят, че съм едно шибано копеле. — Думите се откачаха и падаха от устните ми, всяка следваща по-силна от предишната. Намръщих се, учудена как ларинксът ми говори — не, крещи — по собствено желание.
	Хората от съседната маса се вторачиха в мен. _Бабо_ — също. Бекет, забил поглед в чинията си, усърдно се бе съсредоточил в разрязването на бифтека. Майка ме гледаше свирепо. _Бабо_ подхвана на италиански как всичко щяло да бъде наред, щяла съм да си отида вкъщи, когато поискам, и съм можела да отседна при Джорджо в Париж. Не казах почти нищо повече. А и Бекет прояви благоразумие и не ми зададе повече въпроси.
	На тръгване от ресторанта отново разговарях съвсем нормално. _Бабо_ попита Бекет дали би искал отново да дойде с нас на вечеря следващата седмица, преди да замине за Дъблин. Само аз проумявах погледа в очите на Бекет, защото беше поглед на човек в капан. Само аз проумявах умилителния ласкаещ поглед в очите на _бабо_. Само аз знаех, че Бекет не може да откаже на баща ми.
	— Бекет, просто му кажи, че не искаш да идваш. Хайде, кажи го! Кажи му истината! Не искаш да бъдеш с мен. Не искаш да вечеряш с едно кривогледо копеле. Не ми пука. Просто го кажи!
	Бекет ме погледна изненадан, бузите му почервеняха и той бързо извърна поглед.
	— Хайде, Лучия. — _Бабо_ сложи паяшките си ръце върху раменете ми и ме завъртя към „Кампдън Гроув“. Погледнах надолу и видях тротоара на Кенсингтън Хай стрийт, осеян с малки купчинки кучешки лайна. Вдигнах поглед към смрачаващото се небе — стори ми се нестабилно и треперещо, сякаш щеше да падне всеки момент. Накрая завъртях глава настрани: там беше Бекет, вървеше по Кенсингтън Чърч стрийт с прегърбени и превити рамене. О, Бекет. Моят Бекет…

	* * *

	Онази нощ разбрах, че в мен има нещо тъмно и чудовищно, което се крие, чака, дебне сгоден момент. Не можех да го обясня или опиша, но ме плашеше. Понякога ме сграбчваше за гърлото и започваше да ме контролира. Не казах нищо на мама. А не исках да тревожа _бабо_. Трябваше да завърши великата си „Творба в процес на написване“. Нищо не биваше да застава между него и „Творба в процес на написване“. Чувствах се изморена. Чувствах се толкова изморена. Вече не танцувах. Липсваше ми енергия. А и майка твърдеше, че апартаментът е прекалено малък. Дори от изкачването на стъпалата се задъхвах. Изтощавах се от най-елементарни действия като това да си поема въздух. Съсредоточавах се върху рисуването — върху рисуването и дишането си.


>>	20
>>	Есен, 1931 г.

	_Париж_
	Идеята беше на _бабо_. Откакто започнах да вземам уроци по рисуване, говореше да се заловим да работим по нещо заедно. Когато се върнах от Лондон, не знаех какво да правя. Липсваше ми енергията отново да ходя на танци и, изглежда, вече нямах никакви приятели в Париж. Само Китън, но тя все беше заета с годеника си. Вече не живеехме на площад „Робиак“. Наехме малък, задушен апартамент в „Паси“, където в банята растеше мъх, а тъмни петна покриваха целия таван. Все повече се чувствах като обвивка — празна и безпомощна. Често си седях в стаята, гледах се в огледалото и се питах как да си начертая нов живот. Питах се коя съм и коя ще бъда. Отражението обаче не ми даваше отговори, а майка се дразнеше все повече от инертността ми.
	И така _бабо_ ме помоли да измисля орнаментирани цветни букви към всяко от тринайсетте стихотворения, които Университетското издателство на Оксфорд щеше да издаде в специално издание, озаглавено „Книга на Джойс“. Редакторът поканил тринайсет композитори да напишат музика към всяка творба. Щях да представлявам част от тази знатна компания от творческа брилянтност.
	„Книга на келтите“ със сигурност ще те вдъхнови, каза ми _бабо_. Така и стана. В добрите дни. Но в лошите дни виждах змии и когато после погледнех заглавките си, различавах съвсем ясно и отчетливо главата на змия, омотана в щрихи от гълъбовосиво, опушено синьо и най-нежното розово на розата.

	* * *

	Работих по заглавките на _бабо_ три месеца. Ежедневно. Бавно и старателно. _Бабо_ ги намираше красиви. Майка не коментираше. Най-накрая ги опаковах и ги изпратих в Оксфорд с бързата поща. Ала в началото на декември, когато въздухът в Париж беше станал крехък и мразовит, заглавките бяха върнати. Били пристигнали прекалено късно. Стихотворенията вече били налети и готови за печат.
	_Бабо_ обяви, че има друга идея — по-добра от предишната. Зае се да рекламира заглавките ми из цял Париж. След седмица ми каза, че „Блек Сън Прес“ са се съгласили да отпечатат двайсет и пет специални екземпляра на неговите стихотворения с моите художествено изрисувани букви. Щяха да бъдат отпечатани върху дебела гериптова хартия и подвързани в зелена сурова коприна с цвят на кисела ябълка. Към всеки лист щеше да има по още един — разделителен, от зелена копринена хартия. Името ми ще бъде щамповано на предната корица до това на _бабо_. Илюстрациите ми щяха да са на всяка страница. Книгите щяха да бъдат произведение на изкуството, колекционерско издание на стихотворенията на Джеймс Джойс.
	След седмица обаче се обади Карис Кросби от „Блек Сън Прес“. Чух как _бабо_ говори с нея по телефона. Дългите паузи, докато я изслушва. Унинието в гласа му, когато казваше: „Благодаря ви, госпожо Кросби“ и „Дочуване, госпожо Кросби“. Затвори и дойде в гостната, ала не можеше да ме погледне в очите. Стоеше неловко до прозореца и наблюдаваше безоблачното безцветно небе. Запали цигара, изпусна дълга струйка дим и ми обясни, че госпожа Кросби не успяла да намери никакви американски купувачи за творбата ни. Усетих покрай мен да минава подводно течение, подобно на поражение, на нещо мъртвородено, да ме притиска. _Бабо_ бързо си възвърна присъствието на духа. Имал друга идея — само трябвало да му дам време.

	* * *

	Майка, като същински Янус, посещаваше Хелън Флайшман-Джойс всеки ден. Ако не беше в апартамента на Джорджо и Хелън, обикаляше някъде с колата им и с техния шофьор. Не ми пукаше. Така или иначе никога не я бях харесвала.

	* * *

	— Плаши ме, Джим. Ето, казах го.
	— Нора, не бива да позволяваш на тези сцени ала крал Лир да те тревожат. Без съмнение се дължи на обикновен хормонален дисбаланс, лечим с помощта на добър лекар.
	— Джорджо не мисли така. Познава я по-добре от нас. Едно време бяха неразделни.
	— И какво казва Джорджо, докато горката Лучия седи мрачно мрачевееща в сумрака?
	— Че се побърква и трябва да бъде затворена, Джим. В лудница.
	Видях как обутите в чорапи стъпала на _бабо_ потрепват на канапето, чух как се драсва клечка кибрит. После мама отиде до вратата и я затвори. След това чувах единствено как сърцето се препираше с ребрата ми.

	* * *

	Януари 1932-ра. Над Париж валеше слаб сняг. Седях до прозореца — щората беше повдигната само няколко сантиметра — и наблюдавах как снегът се носи във въздуха и се трупа. Мислех си за Алекс Понисовски и колко много време прекарвахме заедно. Вече не даваше уроци по руски на _бабо_. Сега идваше вкъщи само за да види мен. Беше мил и внимателен, учтив и добронамерен. Мислех си за Алекс, усмихвах се тихо и гледах снега. И тогава майка каза нещо смразяващо, при което всеки мускул и сухожилие в тялото ми се скова от шок.
	— Лучия, исках да поговорим. По-добре е да го чуеш от мен, преди да го установиш сама. Господин Бекет е напуснал работата си в Дъблин и се е върнал в Париж. Живее на улица „Вожирар“. — Погледна ме, сякаш очакваше отговор. Нямах какво да кажа. Бавно обърнах глава към прозореца и докато наблюдавах снега, блед и рехав на фона на черното небе, в ума ми се въртеше само една дума. Защо? Защо? Защо? — Радвам се, че това не те притеснява. Сигурно ще го срещаш тук и там — знаеш как е в Париж. Нямаш ли какво да правиш, Лучия? Защо не порисуваш малко? Виж снега. Ако не спре скоро, ще ни затрупа тъкмо преди големия рожден ден на Негова Светлост. Неподходящо. Крайно неподходящо.

	* * *

	Понякога удушавах майка. Облечени в ръкавици, двете ми ръце извиваха увисналата й шия. Друг път й давах принудително от морфина на _бабо_ — сръчно го изсипвах в гърлото й с лъжица. Понякога се свеждаше само до леко побутване и тя политаше от балкона. Независимо по какъв начин се случваше, сънят беше един и същ. Наскоро в сънищата ми се появиха още хора. _Бабо_, Джорджо, Хелън Флайшман. Разпределях панически морфина, но нямаше достатъчно за всички. Бутвах майка от балкона, но Джорджо и _бабо_ ме виждаха, затова се налагаше да бутна и тях. Съзирах ужаса в очите им, докато ги обричах на смърт. Един по един убивах хората в живота ми бързо, делово, без милост. Всички сънища свършваха по един и същ начин. Приключех ли с убийствата, излизах от апартамента с пружинираща походка. Отивах при бараките по кея на Сена, където продаваха птици в клетки. Отварях кафезите един след друг и пусках всяко качулато канарче, всяко синеоко какаду, всяка розовобуза неразделка, всеки ален папагал ара да отлети свободно в небето. Накрая и последната птица се рееше в небето над мен, а ушите ми преливаха от звука на птичи песни. Тогава се събуждах трепереща и плувнала в пот.

	* * *

	Защото вината беше нейна. От нея ми беше кривогледството. Тя бе накарала _бабо_ да забрани на Бекет да идва на площад „Робиак“. Тя ме беше спряла да танцувам. Тя ме бе родила, без да е омъжена. Благодарение на нея бях копеле. Имаше и други неща. Неща, които не разбирах. И през цялото време нещо пърхаше по ръба на паметта ми. Нещо неописуемо гнусно. Да, вината беше нейна. Тя беше виновна… на първо място…

	* * *

	Втори февруари, 1932-ра. Петдесетият рожден ден на _бабо_ и десетата годишнина от излизането на „Одисей“. Всички се суетяха, оправяха жилетки и поли, отговаряха на телефона, търсеха шапки и ръкавици, и изгубени игли за вратовръзки. Един от Подмазвачите на _бабо_ бе организирал малко тържество. Щеше да има торта с петдесет свещички и копие на „Одисей“ от фондан в синьо и златно. Бях облякла новата рокля, която майка ми купи — горната й част обшита с мъниста, а към роклята имаше лента за глава и лачени обувки с Т-образни каишки, обсипани с кристали, и всичко това с цвят на узрели черници.
	Не мислех да питам за другите гости. Направих го едва няколко минути преди да стане време да тръгнем. Майка стоеше в кухнята и си пудреше носа, когато се поинтересувах кой друг ще идва на тържеството. Джорджо четеше вестник. Беше дошъл с шофьора си, за да ни закара с колата. _Бабо_ беше в банята и си сресваше косата назад, за да стои равна и гладка.
	— Тази година тържеството определено е много малко — констатира майка. — Покани ли господин Понисовски? Толкова приятен човек.
	Поклатих глава.
	— Имаше друг ангажимент. Така, кой друг ще идва?
	— Хелън ще дойде за малко, нали, Джорджо? — Мама се обърна към брат ми, а той кимна и продължи да си чете вестника. — Господин и госпожа Гилбърт и господин и госпожа Съливан. И господин Бекет ще дойде. Общо взето, ще сме малко. Наистина малко.
	— Бекет ли? — попитах невярващо. — Бекет ще идва?
	— Да, защо да не дойде? Отново сме приятели. — Тя затвори пудриерата и започна да си тананика.
	През мен профуча стихиен бяс — толкова силен, толкова категоричен, че без да мисля, грабнах най-близкия предмет — в случая дървен кухненски стол — сякаш е лек като сапунен балон. Вдигнах го високо над главата си и го запокитих по майка, която видя как столът се носи във въздуха и се отдръпна, а очите, лицето и устните й побеляха от паника и страх.
	Докато столът се изплъзваше от ръцете ми, осъзнах, че се треса неудържимо. Но преди да имам време да реагирам, да се извиня, да осъзная какво се е случило, Джорджо скочи и ме хвана за китките. Извиках от болка — толкова силно ме стискаше. Измъкна ме от кухнята и ме задърпа през коридора към асансьора. Докато ме влачеше, го чух да вика на майка, да й казва, че този път съм прекалила, и затова щял да поеме нещата в свои ръце. Слушах как асансьорът се изкачва към нас и как брат ми крещи. Зърнах и бледото лице на _бабо_ в антрето. Той извика на Джорджо да спре, да ме остави на мира. Но беше прекалено късно. Вратата се отвори и брат ми грубо ме натика вътре. Вратите се затваряха, а аз виждах единствено кристалите по обувките ми и мънистата на роклята ми, които блещукаха и проблясваха злокобно в слабо осветената асансьорна кабина. Тогава Джорджо ми изви ръцете зад гърба и ми стисна китките с костеливите си ръце. Ноктите му се забиваха силно в плътта ми — бях сигурна, че след мен ще останат следи от алена кръв.
	Изплаках от болка, а Джорджо сложи ръка върху устата ми. Ниско и с ярост в гласа ме предупреди, че няма да ми позволи да разваля петдесетия рожден ден на _бабо_ и никога няма да допусне да нараня мама — никога.
	— Хората разправят, че си си изгубила ума. Срамиш ни след всичко, което сме постигнали и за което сме се трудили толкова много. Как смееш! Как смееш да се опитваш да нараниш майка! Ти прекали, Лучия! — Избута ме от асансьора; едната му ръка беше върху устата ми, а другата все така ме стискаше за китките.
	Отпред ни чакаше буикът и проблясваше на оскъдната зимна светлина. Видях изненадата в очите на шофьора, когато изскочи от колата и ни отвори задната врата. Джорджо ме вкара на задната седалка и ме блъсна плътно към кожената тапицерия. Заклатих енергично глава в знак на протест, копринената лента се изхлузи надолу по лицето ми и застана като примка около врата ми.
	— Où? — попита изумен шофьорът. — Pas de le rue de Sévigné?*
	[* Накъде? Не сме към улица „Севине“, нали? (фр.). — Б.пр.]
	Проследих как очите на Джорджо пробягват наляво-надясно, сякаш се опитва да реши в каква посока да поемем. После каза на шофьора да кара възможно по-бързо. Съобщи непознат ми адрес, но чух думите „Maison de Santé“* и разбрах точно къде ме води. Подобно на нежелано ехо от миналото до мен достигна мисълта как същото се беше случило с госпожа Зелда Фицджералд. Спомних си с внезапна яснота думите на Санди отпреди две години. Първо отиваш в санаториум. Оттам имаше една малка стъпка да те заключат като душевноболен, както беше станало с госпожа Фицджералд и с Нижински. Отворих широко очи и започнах да се въртя, и да се опитвам да се отскубна. Исках да кажа на Джорджо, че не съм имала намерение да хвърлям стола, че не го бях хвърлила аз, че някой друг бе поел контрол над тялото и ръцете ми. Опитах се да извъртя глава към апартамента, за да погледна дали _бабо_ идва след мен. Но вратът ми беше приклещен към гърдите на брат ми и не виждах нищо.
	[* Санаториум (фр.). — Б.пр.]
	Джорджо се взираше мрачно през прозореца. След малко усетих как натискът на ръката му върху устата ми намалява. Отново се опитах да си освободя главата. Не можех да дишам. Исках да говоря. Но когато усети движението на главата ми, той отново стегна ръка и я притисна силно към устата ми. Бях принудена да вдишвам и издишвам тежко и шумно през носа.
	Най-накрая пристигнахме пред тежка, желязна, двукрила порта. Наредиха на шофьора да слезе и да отвори, а Джорджо ме държеше притисната към задната седалка, все така без да говоря. Вече не ми беше останала сила да се съпротивлявам. Свлякох се безжизнено на седалката и от време на време усещах как през тялото ми преминават тръпки. Минахме през портата и колата пое по тесен лъкатушен път към голяма бяла къща, заобиколена от чакълена пътека и лаврови храсти. Спряхме пред входната врата, Джорджо си махна ръцете от мен и излезе от колата. Нареди на шофьора да ме наблюдава и влезе в сградата. Върна се след няколко минути, придружен от двама едри мъже, и го видях да посочва буика.
	Шофьорът отвори вратата, за да изляза. Аз обаче се свих на задната седалка и започнах да скимтя като изплашено куче. Джорджо ми каза да сляза от колата. Не помръдвах. Имах чувството, че съм споена с кожената тапицерия, а краката и ръцете ми тежаха, въобще не шаваха. Внезапно думите се върнаха и спрях да скимтя. Умолявах брат ми да ме заведе вкъщи. Молех го за прошка. Исках да ми даде още един шанс. Заклех се никога повече да не издавам тайните ни. Той просто клатеше глава и заяви, че ако не изляза, двамата мъже ще ме измъкнат насила. Започнах бавно да слизам от колата. Единият мъж хвана дясната ми ръка, а другият — лявата. Внимателно, но решително, ме поведоха към голямата бяла сграда. Обърнах се и видях Джорджо да си приглажда косата и да се качва спокойно в колата.
	— Не го направих аз! — извиках. Той не се обърна, само чух как гумите на буика изхрущяват върху чакъла, докато автомобилът се отдалечаваше бавно и неумолимо.

	* * *

	В продължение на една седмица лежах в леглото или обикалях усойната, прогизнала градина на санаториума. Представях си ръцете на Бекет — пръстите му бяха като вейки, тънки и набраздени около кокалчетата, а вените му изпъкваха като усуканите корени на дърво. Когато успявах да откъсна ума си от ръцете на Бекет, си мислех за Алекс Понисовски. Той ми пишеше всеки ден, надяваше се, че се чувствам по-добре, надяваше се, че си почивам. И казваше колко много иска да ме види и да ме прегръща и целува отново.
	Ала през цялото време нещо ровичкаше и ми разбъркваше стомаха, сякаш в мен растеше още някой — гневен човек, звяр, изпълнено с ярост бясно чудовище, което ме мачка и измъчва.
	Когато звярът се оттегли в клетката си и го приковах здраво към решетките, писах на _бабо_.
C>
	Скъпи бабо,
	Моля те, ела и ме отведи. Вече съм напълно отпочинала и искам да се извиня на всички. А и искам да видя бебето на Джорджо и Хелън.
	Бабо, съжалявам много, но няма да се върна да живея с теб и с мама в „Паси“. Прекалено мрачно и тясно е, а освен това имам нужда да поживея без вас. Знам, ще ви бъде трудно, но трябва да го направя. Ще е възможно, предполагам, да отседна за известно време при господин и госпожа Леон, преди да си намеря самостоятелен апартамент, нали? Искам сама да си избирам дрехите и мебелите. През юли ще навърша двайсет и пет, а както знаеш, решена съм да се омъжа дотогава.
	Така или иначе се кискаш по цяла нощ, докато работиш над книгата си, и това ме държи будна. Знам, ще се съгласиш колко важна е почивката за здравето ми в момента.
	Ела и ме отведи възможно по-скоро.
	Само твоя bella bambina
@	Лучия
C$


>>	21
>>	Март 1932 г.

	_Париж_
	Така значи. Щях да се омъжа за Алекс Понисовски. Руски евреин в изгнание. Зет на слугата на _бабо_ Пол Леон. Брат на Луси Леон. Учител по руски на _бабо_ в продължение на няколко години, по времето, когато все още живеехме на площад „Робиак“. С диплома по икономика от Кеймбридж. Сигурна, надеждна работа във френско-американската банка. Очарователен. Мил. Умен. Напълно вероятно най-симпатичният мъж в Париж. Много добър приятел на Джорджо и Хелън. Приятел и роднина на Пеги Гугенхайм. О, и на Хейзъл Гугенхайм.
	Всичко беше уредено. Щях да имам зестра. Тържеството по случай годежа ни щеше да бъде в ресторант „Друан“ на площад „Гайон“. Всички приветстваха новината. Е, може би не съвсем всички. Майка го харесваше и смяташе, че най-накрая съм намерила достоен за мен мъж. _Бабо_ го харесваше. Многото Подмазвачи бяха доволни, че малката ми „crise de nerfs“ е преминала, а също и че ще се омъжвам и ще оставя _бабо_ да довърши шедьовъра си необезпокояван. Хелън беше очарована и ми изпрати поздравителна телеграма от Южна Франция, където беше на почивка с Джорджо и бебето.
	Само един човек беше против. Когато _бабо_ телеграфирал на Джорджо и Хелън, за да им съобщи новината, брат ми хванал първия влак за Париж и отишъл право в малкия апартамент в „Паси“, където сгълчал _бабо_. По-късно майка ми разказа, че според него не бивало да ми разрешават да се омъжа за Алекс, а да ме държат под ключ като всички други луди в Париж.

	* * *

	Китън спомена, че Санди Калдър е отново в Париж и живее в старото си ателие с новата си съпруга. Седях съвършено неподвижна на съвършено тапицираното канапе на госпожа Леон. Нямаше хвърлени столове, нямаше никакви проявени признаци на лудост или гняв. Само погледнах Китън, а ръцете ми лежаха спокойно свити в скута.
	— Носи ли _моите_ обеци и _моята_ брошка?
	— Е, сигурно е възможно. Не съм я виждала лично. — Китън се намръщи и извърна глава.
	— Ще се моля да не го срещна. — Не казах на Китън, че ходя на църква: промъквах се между огромните резбовани врати под прикритието на тъмнината, коленичех на каменния под, молех се за звяра в мен — за неговата екзекуция, за неговия край, без значение колко кървав би бил.
	— Сега поне си имаш Алекс. Изглежда чудесен във всяко отношение.
	— Да, слава богу, че си имам Алекс.
	— И когато се омъжиш, ще се почувстваш повече като себе си.
	— Като „себе си“ ли? — Намръщих се, несигурна коя точно е „себе си“ сега. Усещах как звярът се свива и размърдва, сякаш се надига отново, отърсва се от летаргията, роптае срещу неувереността ми.
	— Ще бъдеш госпожа Понисовски — отвърна весело Китън. — И може би отново ще започнем да танцуваме.
	— Да танцуваме ли? — повторих като ехо. Докато думите на Китън достигаха съзнанието ми, в тялото ми се разля усещане за лекота. Кръвта ми, толкова гъста и тежка, сякаш се превърна във въздух. — Имаш предвид да си направим наша школа по танци ли?
	— Защо не? И двете ще се чувстваме по-улегнали, когато се омъжим. А и ще мине малко време, преди да се появят бебетата.
	— Да — възкликнах. — Да! — Протегнах се да хвана ръцете на Китън и докато ги държах в моите, усетих как звярът пропълзява разгромен и мрачен обратно в клетката си.
	— Минат ли сватбите ни, ще си съставим план. Спомняш ли си всички онези комбинации от стъпки, които учихме при Маргарет Морис? Някои от тях бяха ужасно сложни. А програмата на мосю Борлен? Какъв особняк!
	Скочих и се изправих на пръсти. Дали ги помнех? Щях ли наистина отново да танцувам? Започнах да се въртя в бавни, премерени кръгове с извит гръб и разперени ръце, точно както му харесваше на _бабо_. Сковаността изчезна от крайниците ми, а втвърденият костен мозък направо се топеше в костите ми.
	— Все още се движиш толкова красиво, Лучия. — Китън си играеше с краищата на косата си и ме гледаше одобрително. — Обещаваш ли повече да не спираш да танцуваш?
	— Обещавам. — Говорех силно и заглушавах слабото ръмжене на звяра. Проточих шия, вдигнах си ръцете над главата, разперих пръсти и спуснах напред десния си крак. Защо да не танцувам отново? Да, веднъж да се махна от вкъщи и отново ще танцувам!

	* * *

	След седмица седях в ресторант „Друан“ срещу _бабо_ и Пол Леон, чиито лица бяха поруменели от виното. Всички бяха там. Всички, освен Китън — беше болна. А — и Джорджо. Пиеха шампанско, ядяха руски хайвер върху блини със сметана и вдигаха наздравици за годежа ми с Алекс. Сервитьорите носеха бутилка след бутилка, блюдо след блюдо. Лицето на _бабо_ ставаше все по-червено. Слава богу, че вече бе произнесъл кратката си реч. Господин Леон разказваше скучни вицове, а _бабо_ все по-високо си тананикаше ирландска балада.
	Чувствах се отлъчена от Алекс. Той прекара по-голямата част от вечерта на другия край на масата, приклещен от майка и Луси Леон. Чудех се какво ли му говорят. Използвах възможността да го разгледам внимателно. Отново. Гъстата му тъмна коса — мека и мъхеста. Лицето му — кръгло и меко като праскова. Очите му с цвят на печена умбра — кафяви, на точици, открити и откровени. „Съвсем не като острите, груби черти на Бекет“, помислих си. Когато образът на Бекет заплува свободно пред очите ми и пулсът ми се ускори, почувствах вина. Не бях напълно откровена с Алекс. Подлостта ми тежеше като вода, която изтласква въздуха от дробовете ми и дъхът ми излиза на пресекулки. Щом спрях да мисля за Бекет и го избутах обратно в малката кутийка, където му беше мястото, погледнах отново в откритите и откровени очи на Алекс и разбрах, че и той крие нещо — и той не е напълно откровен с мен. Алекс вдигна поглед, зърна ме и ми помаха. Помахах му в отговор със сияйно изваяната си усмивка. Моят бъдещ съпруг.

	* * *

	Беше уредено. След тържеството Алекс щеше да ме изпрати до апартамента на семейство Леон. Бавех се, за да позволя на господин и госпожа Леон да избързат напред. Когато вече не ни чуваха, попитах Алекс за точната причина, поради която ми е предложил да се оженим. Бил ми предложил, защото искал да стана негова съпруга, естествено. Помолих го да ми каже истината. Попитах го чия е била идеята. Попитах го кой я е насърчил. И защо ми е предложил сега, а не по-рано.
	За момент Алекс се умълча. Усетих как, докато го държах, ръката му се стегна. После ми разкри, че идеята е на Пол Леон: Пол и Луси Леон му казали, че се налагало да ми предложи. Не съм била от типа „американка си живее бохемски в Париж“, а добре възпитано момиче от буржоазно семейство с традиционни ирландски ценности. От онези семейства, които очакват, когато един мъж е излизал с дъщеря им, да й предложи брак. Обяснили му, че не съм от онези момичета, с чиито чувства може да си играе, и затова след случилото се помежду ни ми дължал предложение за брак.
	Попитах го дали ме обича и Алекс ми отговори: да, обичал ме, естествено. Наведе се да ме целуне по бузата. Не го попитах дали е влюбен в мен. Нито му казах, че сърцето ми все още принадлежи на Бекет.

	* * *

	С Алекс се целунахме за лека нощ и аз изкачих стъпалата до апартамента на семейство Леон. Пол Леон си беше легнал.
	— Пи прекалено много — подхвърли Луси отсечено.
	Отидох до канапето и се проснах на него уморена и объркана. Думите на Алекс рикошираха из главата ми, блъскаха се в черепа ми. Затворих очи и опитах да се съсредоточа върху дишането си. Но вместо обичайното облекчение усещах как пропадам — пропадам в черен мрак. Опитах да си вдигна крака, ала не успях. Опитах да си помръдна пръстите, но те не се подчиняваха на командите от мозъка ми. Опитах да си завъртя главата — без успех. Не можех да помръдна.
	Луси се приближи до мен и чух, че ми предлага чаша чай. Насилих се да отворя уста, но устните ми останаха залепнали. Взирах се безизразно в нея. Нито един мускул по лицето ми не трепваше. Видях я как ме гледа тревожно с чело, набраздено от дълбоки бръчки, и вежди, плътно събрани една до друга. Все още не можех да й отговоря. Усещах сковаността на лицето си като алабастрова маска. Чувствах, че очите ми са широко отворени и не мигат. Дъхът ми излизаше на кратки пресекулки. Луси донесе одеяла и юрган. Зави ме с тях и ги подпъхна — вече лежах като повито бебе.
	Чаках и си мислех как ще почувствам страх или паника. Щях ли да се движа отново? Щях ли да танцувам отново? Щях ли да говоря отново? Подобни въпроси се носеха из объркания ми ум. Не успях да им отговоря и не изпитах нищо — бях просто вцепенена. В стаята сякаш бе изпуснат райски газ, който е проникнал в плътта, в костите, в мозъка ми. Усещах само празнота и особено чувство на покой.
	Лежах на канапето на семейство Леон в продължение на четири дни. Не се движех, не говорех, не се хранех. Луси ми даваше вода през сламка и слушаше ударите на сърцето ми, като много внимаваше да не докосне кожата ми или да не се приближи твърде много до дъха ми. _Бабо_ дойде и ми попя. Хелън доведе бебето, за да ме разсмее. Китън пристигна с шоколадови бонбони. Алекс донесе нарциси, а очите му бяха изпълнение с тревога. Едва различавах неясните им безформени очертания, сякаш се намираха от другата страна на плътна газена завеса. Гласовете им звучаха, все едно говореха през асансьорна шахта.
	Чувах страха в гласа на Алекс, докато размахваше под носа ми донесените цветя. Струваше ми се отдалечен, а гласът му наподобяваше глас на призрак. Макар и в ступор, забелязах, че не се опита да ме целуне. Сякаш беше уплашен, да не би да страдам от заразна болест. Никой, освен мама не ме докосваше. Тя дойде при мен и сложи ръка на бузата ми, а очите й бяха като сребристи риби. Чувството за скованост изчезна, било то и само за няколко секунди. Усетих допира й и исках ръката й да остане на бузата ми завинаги. Но когато отстъпи и извърна глава, отново ме изпълни празнота. Вече не ме беше грижа. Понякога не съобразявах дали съм будна, или заспала, жива или мъртва. Да не би да бях в рая? Нямаше значение. Нямах отговор. Само наблюдавах. И чаках.
	След четири дни почувствах, че тялото ми отново реагира. Мускулите започнаха да ме болят и да потрепват. Попитах Луси какво ми се е случило, тя отвърна, че отишла до библиотеката, погледнала симптомите ми и ми поставила диагноза временна кататония. Нищо, за което да се тревожа, каза. Само нерви заради предстоящата сватба. Много често разпространено. Всичко ще бъде по-добре, когато се омъжа. Когато стана госпожа Понисовски.

	* * *

	След няколко дни, по време на вечеря, Хелън ни разказа за малкото парти, на което присъствали с Джорджо предишната вечер. Там била Хейзъл Гугенхайм, пеела много красиво. Видях как главата на Алекс рязко се извърна, неволно. Видях как в очите му се появи светлина. За един кратък миг погледите ни се срещнаха. Разбра, че съм го видяла. И че вече знам.

	* * *

	Априлският вятър ни зашлевяваше по бузите и придаваше на лицата ни свеж розов оттенък. С Алекс вървяхме из Люксембургската градина и се наслаждавахме на огнените цветове на нарцисите, осеяли тревата. Пред нас беше дървото, което някога ме бе вдъхновило да измисля танц за чинара и младото дръвче, борещо се да оцелее в сянката му. Спомних си как го разказах на Бекет. Спомних си също как се чудех дали Зелда Фицджералд ще танцува заедно с мен. Колко отдавна изглеждаше всичко това. Толкова отдавна…
	Споменът за Бекет ме измъкна от унеса. Именно него исках да обсъдя с Алекс. А, и Хейзъл Гугенхайм, разбира се. Казах му възможно най-мило, че го обичам, но съм влюбена в Сам Бекет. Че е несподелена любов, че Бекет е разбил сърцето ми и че, честно казано, сърцето ми още не се е възстановило.
	Алекс мълчеше. Гледаше право пред себе си, а устните му бяха изопнати и тънки. Но когато обърнах глава, видях в очите му сълзи. Продължих като хирург, който трябва да приключи с рязането възможно по-бързо. Казах му, че знам за чувствата му към Хейзъл Гугенхайм — не съм глупачка, искрена съм с него и искам и той да бъде искрен с мен.
	Алекс си пое дълбоко въздух и ми разказа за Хейзъл и за тригодишната им връзка. По тона му разбирах, че още я обича. Вече била с третия си съпруг, чакала още едно бебе и все още поддържала връзки и с други мъже. Разказа ми за двете й деца — били паднали от покрива на блок в Ню Йорк и починали. И за баща й, удавил се на „Титаник“. Не била, заключи той, от типа жени, който някога би поискал за съпруга.

	* * *

	Прямотата и мъката на всеки от нас внесе нова близост във връзката ни. В продължение на две седмици си говорехме всеки ден, често с часове, по телефона, докато се разхождахме из улиците и парковете на Париж или по време на вечеря в скромни ресторанти, където нямаше риск да ни разпознаят или подслушват. Говорехме си за любовта и секса. Размишлявахме за предимствата и недостатъците на уредените бракове, защото вече не хранехме илюзии. Нашият брак беше уреден. Обсъждахме какво искаме и двамата — деца, спокоен дом с телефон, куче с дълги уши. Споделих му, че винаги съм мечтала за градина с лехи от жълти нарциси, които да разцъфват през пролетта. Той се усмихна. Да, би искал да имаме и лехи с нарциси.
	Разправях на всичките си познати за така наречената от мен „Света троица“: любов, секс и брак. Необходим ли е бракът? Същностно важно ли е да обичаш съпруга си? Колко важен е сексът? Възможно ли е да обичаш двама души едновременно? Да обичаш един, но да си влюбен в друг? Грешно ли е да се омъжиш за някого, ако не си влюбен в него? Да спиш с някого, но да не го обичаш? Въпросите не спираха да се сипят — към прислужницата на семейство Леон, към Хелън, към Китън. На родителите си не казвах и дума. Според Алекс било най-добре да ги държим настрана от нашите размишления.
	Споделих му, че отново искам да танцувам, а може би дори да отворя школа за танци с Китън и той отвърна: „Разбира се“. Никога не би спрял съпругата си да танцува. За разлика от господин Фицджералд…

	* * *

	— Лучия, баща ти е на телефона. — Госпожа Леон посочи антрето, където върху мраморен плот седеше телефонът от месинг и махагон. Оставих четката за рисуване, отметнах косата от лицето си и кимнах.
	— Здравей, _бабо_. Всичко наред ли е?
	— Лучия, приготви си багажа. Налага се да дойдеш с нас в Лондон. Ще прекараме известно време на „Кампдън Гроув“, за да си подсигурим британското гражданство, гарантиращо, че си законно родена. — Гласът на _бабо_ се носеше към ухото ми, а после се загнезди някъде дълбоко в ума ми. Лондон ли? „Кампдън Гроув“? Дори не знаех, че още държим „Кампдън Гроув“. Онзи мизерен апартамент, под който трещеше метрото; апартаментът с миризма на задушено зеле, мухъл в коридора и с краваите кучешки лайна по тротоарите. Мълчах. — Сега, когато си на прага на брака и е възможно да станеш майка, нищо не бива да хвърля съмнения, че си законно родена. Положително го съзнаваш, Лучия.
	— Защо не се налага Джорджо да идва? — попитах подозрително.
	— Искаме _ти_ да дойдеш, mia bella bambina. Не е законово изискване децата ни да живеят с нас, но в нашия случай би помогнало.
	— Значи е възможно да остана тук, така ли? Или с Хелън и Джорджо? — Погледнах телефонните жици и си помислих колко лесно ще бъде да ги отрежа, да ги клъцна на две и да забравя за _бабо_ и за този разговор.
	— Семейство Леон имат нужда да освободиш стаята, защото очакват гост, а Хелън и Джорджо вече не разполагат със свободна стая. Сега там май спи бавачката. Няма да отсъстваме дълго.
	Мина ми през ума, че вероятно ми предлагат избор, макар и не директно. Да ги придружа за няколко дни или да остана в Париж, но не при семейство Леон. Сърцето ми се сви при мисълта, че трябва да си опаковам багажа и отново да се местя.
	— _Бабо_, няма къде да остана в Париж. Ще ми дадеш ли малко пари за хотел?
	— Лучия, нямам излишни пари. Наистина не отиваме за дълго. Искаме да дойдеш с нас, а аз ще ти направя малко ателие в гостната.
	— Добре — отвърнах с кратка въздишка. — Ще си приготвя пътната чанта. Какво да кажа на Алекс — колко време ще отсъстваме?
	— О, за съвсем малко. Изобщо няма да е много. — _Бабо_ звучеше облекчен — сякаш току-що бе преминал по опънато въже и бе открил, че е от другата страна невредим и ликуващ. — Лондон през пролетта ще бъде неочаквано удоволствие, Лучия. Ще си прекараме прекрасно, сигурен съм.

	* * *

	Едва когато пристигнахме на „Гар дю Нор“ и видях огромния брой сандъци, куфари и кутии за шапки, изпратени предварително от родителите ми, изпитах ужасно усещане за дежа вю. Двама носачи качваха на влака няколко сандъка, на които ясно пишеше „Джойс“. Струйки пот се лееха от лъщящите им лица, докато се напрягаха и дишаха тежко. Наблюдавах ги с отворена уста. В мен като вълна се надигаше и нагъваше някаква тъмнина, а звярът дрънчеше по решетките на клетката си ядосан, укорителен.
	— _Бабо_, дал ли си предизвестие за апартамента? — Опитвах се да говоря напълно спокойно.
	— Знаеш, че сме дали предизвестие, Лучия! — сопна се майка, докато се бореше да затвори една кутия за шапки.
	— Значи, вече нямаме дом в Париж, така ли? — попитах отново, дишайки дълбоко.
	— Не, нямаме. Имаме дом в Лондон и отиваме там. Само за няколко месеца. Не можем да си позволим две къщи. А сега вземи тази кутия за шапки и я носи.
	Погледнах _бабо_, за да потвърди думите на мама, и видях как дава на единия носач бакшиш от петдесет франка и кима показно. Примигна, забелязал, че го наблюдавам. После си мушна портфейла в джоба.
	— Готови ли сме да се качваме?
	Погледнах го ужасена. Дъхът ми излизаше рязко, придружен от дращещи звуци някъде дълбоко в гърлото ми. Изведнъж звярът излезе от клетката си и започнах да вия като диво животно. Отметнах глава назад — виех толкова високо, че хората се спираха и зяпаха. Усетих как очите ми се въртят в орбитите като очите на подплашен кон — забелени и паникьосани. Не исках да ходя в Лондон. Не исках да бъда с родителите си. Не исках да напускам Париж. Не исках да оставям Алекс… Алекс, моя бъдещ съпруг.
	След двайсет минути или някъде там (това ми го казаха по-късно — по средата на втората си „crise de nerfs“ нямах представа за времето и мястото), спрях да вия и започнах да плача неудържимо. Стиснал бастуна си, _бабо_ стоеше безпомощно пред мен със сведени очи, за да избегне погледите на зяпащите минувачи. Майка, с порозовяло лице, сякаш я бяха хокали, нареди на носачите да свалят багажа от влака. Наблюдаваше как смъкват сандъците един по един и ги трупат на перона.
	Когато всички сандъци, куфари и кутии за шапки бяха свалени, започнах да идвам на себе си. Все едно звярът се прибираше обратно в клетката си изтощен и укротен. Тялото ми спря да се тресе, раменете ми вече не се повдигаха, сълзите намаляха, най-накрая си изтрих очите и огледах около себе си. Родителите ми се бяха притиснали един в друг зад сандъците. Когато се появиха отново, _бабо_ ме хвана за лакътя и ме поведе към изхода. Каза ми, че всички отиваме на обяд, а после ще си наемем стая в хотел. Лицето на майка беше мрачно. Обичаше Лондон и знаех колко е бясна, задето плановете ни се бяха осуетили. Когато никой не ме виждаше, си позволих една едва доловима усмивчица.

	* * *

	Тази нощ в луксозния хотел на улица „Басано“ сънувах „Лучия ди Ламермур“ от Доницети. Не мелодията или либретото — сънят ми беше напълно беззвучен. Не, сънувах Лучия, моята съименница, предадена от брат си, принудена да се омъжи за някого, когото не обича; която потъва в лудостта и пробожда до смърт нежелания си съпруг. Държах ножа високо над главата си и нескончаемо намушквах с него сърцето на тяло без лице. Ножът се спускаше и се забиваше дълбоко в тялото. Но то продължаваше да потрепва и да мърда. Тялото не искаше да умре. В този момент се събудих — трепереща, изпотена и изплашена.

	* * *

	Върнахме се в мрачния апартамент в „Паси“ — майка, _бабо_ и аз. За щастие хазяинът не бе успял да намери нов наемател и апартаментът беше свободен. За нещастие при семейство Леон все още нямаше стая за мен. Брътвежите на майка ме влудяваха и след като избухнах три пъти в рамките на четири седмици, реших да се пренеса при някакви ирландски приятели Подмазвачи на родителите ми.
	Една вечер Алекс дойде да ме види. Сготвих вечеря за всички, а той ме попита дали искам да отидем на театър. Казах „да“ и си сложих шапката и палтото. Тъкмо щяхме да тръгваме, когато приятелите Подмазвачи се появиха и ми забраниха да излизам навън. С Алекс ги погледнахме слисани. Заявих, че излизам с годеника си, независимо дали им харесва.
	— Обещал съм да не те пускам навън — обясни строго господин Подмазвач.
	— Нима се изнесох от дома на баща ми, за да можеш ти да се разпореждаш с мен? — Пристегнах си колана около кръста и посегнах към дръжката на вратата. Как смееше да си позволява да ме контролира?
	— Няма да излизаш! — повтори господин Подмазвач и вдигна ръце — около подмишниците му се показаха солени кръгове пот.
	Алекс стоеше в антрето. Изглежда му беше неудобно и неловко.
	— Може би просто трябва да останем тук — каза тихо. — Ще поиграем на карти.
	— Аз излизам! И сама, ако се налага! — Отворих входната врата и започнах да слизам решително по стълбите. Тогава чух зад мен господин Подмазвач да нарежда:
	— Няма да те пусна навън, Лучия. Не ти позволявам да излизаш!
	Усетих ръката му на рамото си. Звярът се размърда в клетката си. Изчаках. Пръстите на господин Подмазвач ме стискаха все по-силно и по-здраво. Дълбоко в мен звярът простена. Изчаках да настъпи вече познатият пристъп на гняв. Напразно. Не се чу нищо, освен кратък сподавен плач на унижение.
	— Ти печелиш. — Нямах воля да се боря повече. Докато енергията се изсмукваше от тялото ми, си мислех за Лучия ди Ламермур и се чудех дали и аз не съм обречена на същата съдба.
	Качвах се бавно по стълбите с натежало сърце и пречупен дух. Господин Подмазвач вървеше дебнешком след мен и се извиняваше с рязък, решителен глас. Не му обръщах внимание. Върнахме се в апартамента, но от Алекс и госпожа Подмазвачка нямаше и следа. Миризмата на печено се носеше из въздуха, ала топлината беше изчезнала, сякаш през жилището е преминал студен бриз, а когато погледнах ръцете си, видях, че са настръхнали. Седнах на масата и зачаках Алекс. Чух как госпожа Подмазвачка затваря някакъв прозорец, а после се затръшва врата. „Сигурно излиза от банята“, помислих си. Изведнъж закопнях да усетя ръцете му около себе си, да сложа глава в извивката на рамото му, да чуя равномерното биене на сърцето му. Всичко ще бъде по-добре, когато се оженим, когато най-накрая съм свободна, когато отново ще танцувам.
	Появи се госпожа Подмазвачка. Изглеждаше едновременно объркана и готова да се разпорежда. Зачудих се дали не беше търсила тесте карти, за да поиграем реми с Алекс.
	— Къде е Алекс? — събрах енергия да се обърна към нея.
	— Тръгнал си е — отвърна тя, докато раздигаше чашите от масата.
	— Моля? — намръщих се. Апартаментът имаше само един изход — вратата, през която тъкмо бях влязла с господин Подмазвач.
	— Намерих отворен прозореца на банята. Сигурно се е покатерил оттам. — Тя остави чашите и се приближи към мен, но аз скочих покрай нея, излязох от трапезарията, изблъсквайки господин Подмазвач, който си навиваше часовника в антрето. Минах по коридора към банята, където, застанал на пръчката в клетката си, дългоопашат папагал отвори сънливо око и ме погледна. Отворих прозореца на банята и внимателно огледах покритите с плочи покриви. Видях за миг как светлият ленен костюм на Алекс се отдалечава надолу по един противопожарен изход. Отворих уста да извикам, но камбаните на „Сен Сюлпис“ започнаха да бият неумолимо, а отдолу се чуваха пискливите крясъци на биещите се в канавката котки. Алекс изчезна.
	Усетих как кръвта се надига през тялото ми като огромна яркочервена вълна. В следващия момент до мен вече бяха застанали господин и госпожа Подмазвачи, притискаха ме към пода и галеха косата ми. Звярът оголи зъби и захапа решетките на клетката си с толкова омраза, та осъзнах, че вече няма да мога да го контролирам.
	Никога повече не видях Алекс Понисовски.

	* * *

	След три дни Джорджо дойде в апартамента на Подмазвачите. Каза ми, че долу ни чака такси, за да ни заведе на обяд с мама и _бабо_. Взех си шапката и палтото и го последвах по стълбите.
	— Къде ще ходим?
	Той се поколеба, а после отвърна — в „Прюние“, един от любимите му ресторанти. След петнайсет минути осъзнах, че таксито се движи по грешна улица. Казах на Джорджо, забил поглед през прозореца с каменно изражение. В отговор той поклати глава, сякаш една грешна улица не е повод да се тревожи. Продължих да наблюдавам гледката от колата, възхищавах се на восъчните лалета в саксиите по прозорците и на тежко надвисналите цветове на лилавите люляци.
	След малко установих, че се отправяме към покрайнините на Париж. Погледнах Джорджо подозрително.
	— Доста далеч сме от „Прюние“. Току-що подминахме парка „Монсури“. Къде отиваме?
	— Изненада. Както казах, отиваме на обяд. — Не отместваше очи от прозореца, но пръстите му се протегнаха към колосаната яка на ризата.
	— Но мама и _бабо_ ще бъдат там, нали? — настоях аз.
	— Изненада е — повтори той, а дъхът му замъгли стъклото.
	— Не ти вярвам. — Присвих очи. Извиках на шофьора да спре, ала той не ми обърна внимание. Всъщност усетих как автомобилът ускорява. Скочих към вратата, но Джорджо беше подготвен. Издърпа ме към себе си и ме притисна към гърдите си.
	— Изобщо не биваше да те пускат от санаториума. — В гласа му нямаше никаква милост, никакво съчувствие. — Да се тръшкаш по гарите… да мълчиш в продължение на четири дни след така нареченото си годежно парти, през половината време си в леглото и отказваш да говориш… през останалото време си правиш каквото си искаш и ставаш напълно неконтролируема. Миналата седмица си ударила шамар на майка, сякаш да я замериш със стол не беше достатъчно. Дори Алекс смята, че не си наред. Защо иначе ще скача през прозореца, за да избяга от теб? — Той млъкна и заби пръсти по-дълбоко и китките ми. — За разлика от татко, аз не вярвам, че лудостта се лекува. И няма да позволя да се побъркваш пред приятелите и семейството ми. Няма да позволя да петниш името ми, нито името на майка и татко. Няма да го допусна! — Обърна се пак към прозореца, без да спира да ми стиска ръцете. Погледнах брат ми — той вече беше мой тъмничар — и усетих нещо студено и противно да се надига по извивката на гръбнака ми. Тогава от най-мрачната пролука на паметта ми нещо се откъсна и започна да драска.
	Всичко навън препускаше — дървета, къщи, улични лампи, дами с детски колички, мъже с кучета, бразди с лалета. Сякаш цветовете и контрастът навред бяха напълно изсмукани, сякаш небето беше погълнало цялата светлина. Усетих как енергията ми изтича. Не можех да се боря повече. От мен не беше останало нищо, съвсем нищо. Дори звярът ме беше напуснал. Бях празна и изтощена. Бяха ми взели всичко.
	Почувствах как една сълза на поражение пробожда клепача ми.
	— Ти печелиш — промълвих. — Ти печелиш.

	* * *

	Джорджо ме заведе в „ЛʼЕ-ле-роз“, институция за душевноболни. Назначиха ми пълна изолация. Предаде ме за принудително освидетелстване — с други думи, губех статута си на пълноправен възрастен. От този ден бях под лекарско попечителство. От този ден нататък само лекар щеше да определя бъдещето ми. От този ден нататък ме наблюдаваха, пазеха или се намирах под ключ.


>	Декември 1934 г.
>>
	_Кюснахт, Цюрих_
	— И след това започнахте да ходите от лекар на лекар, така ли? — Доктор Юнг барабани с върховете на пръстите си по последната страница от ръкописа ми.
	— Да, вие сте дванайсетият. Освен това съм имала дванайсет сестри и осем „придружителки“, както им вика _бабо_. Аз ги наричам стражарки, шпионки. — _Защо ноктите му са толкова мръсни? Какво е правил? Има полумесеци от черна мръсотия под всичките му нокти… усмихва ми се, смее ми се…_
	— Без потвърдена диагноза — според баща ви. — Докторът си побутва очилата нагоре по носа и се мръщи.
	— Да. — _Толкова много диагнози… преждевременна деменция, хебефрения, шизофрения, сифилис, хормонален дисбаланс, маниакалнодепресивно разстройство, циклотимия, кататония, невроза. И всички тези инжекции… ежедневни инжекции с морска вода… инжекции със серум, направен от тъканите на говежди ембриони. И всичко това за какво?_
	— Единственото, с което всички са съгласни, според баща ви, е, че изпитвате неприязън към изолацията и ограниченията. — Доктор Юнг се взира в мен над очилата си, отново спуснали се по носа му.
	— Аз съм танцьорка! — _Танцьорка ли съм още? Художничка ли съм още? Изобщо нещо ли съм сега? Инсект, насекомо? Затворник… това ли е всичко, което съм сега?_ Млъквам и си избърсвам лицето с ръце. Докато го правя, забелязвам червения белег на палеца ми, тънките лъскави гънки, наредени като сърдити хребети. Докторът не казва нищо, затова продължавам. — Да ограничиш един танцьор, е престъпление. Чудно ли е, че бях докарана до ръба? — _Всички тези усмирителни ризи и кожени ръкавици, и пълната изолация, и прозорците с решетки, и безкрайните ключове, въртящи се в ключалките, и всички очи, които наблюдават, следят, проверяват, дебнат, шпионират…_
	— Действително — доктор Юнг поглежда записките си. — А няколко доктори са счели, че ви няма нищо. Лека невроза, според един от тях. Никакви симптоми за каквато и да е било психоза, според друг.
	— Доктори! — Изправям се и бавно се приближавам към прозореца. _Колко съм скована… колко схванато е тялото ми… аз, която танцувах на едни от най-великите парижки сцени… аз, която танцувах с най-прочутите танцьори на света… какво съм аз сега?_
	— Ще възразите ли, ако си запаля лулата? — Той не дочаква отговора ми, а слага лулата в ъгъла на устата си и започва да пуши. — Мога да ви излекувам, госпожице Джойс. Но само ако баща ви напусне Цюрих. Преносът не може да се случи насила, а без него ще бъде невъзможно да ви излекувам. — Димът от лулата му се извива във въздуха като лозови филизи.
	— Защо всичко опира до баща ми? — _Баща ми, който изпи енергията, кръвта от всички нас, от всичко около себе си. Дори сега твърди, че неговият талант, искрата, която носи в себе си, е преминала в мен и е разпалила пожара в ума ми. Що за глупости!_ Извръщам глава от доктор Юнг и се заглеждам през прозореца към малкия кей, където е закотвена лодката му. Снегът започва да вали по-силно, носи се над езерото, преди да се разтопи в черната вода.
	— Възможно е Джорджо да ви е изпратил в лудница в опит да победи баща ви. Като е отстранил вас, той е отстранил музата му, източника на творческия му талант. Без съмнение доктор Фройд би казал това. Би го нарекъл Едипов комплекс. Това обяснява и защо баща ви има проблеми с писането в момента. — Чувам как докторът шумно си дърпа от лулата; обръщам се да го погледна и го виждам да зяпа разсеяно тавана.
	— Всичките му Подмазвачи смятат, че вината книгата му да не напредва е моя. Мислят, че го разсейвам. — _Така ги мразя тия Подмазвачи… как свеждат глава толкова почтително, раболепно, сервилно…_
	— Баща ви наистина е решен да ви излекува. Не приема, че имате каквото и да било психическо заболяване. Приеме ли, ще бъде принуден да се съгласи, че и той има психическо заболяване. Но да се върнем на Джорджо. — Той махва към висящата между нас мъгла от тютюнев дим.
	_Да, Джорджо — продажник, предател, Юда. Той ме предаде на докторите, той заяви, че съм нелечимо луда, той промени съдбата ми. Но не за да отнеме музата на бабо. О, не! Причината никога не е била това… Колко грешите, доктор Юнг!_ Усещам как звярът в мен се размърдва, надига се, събужда се.
	— Така. Защо майка ви настоя да не спите повече в една стая с Джорджо, госпожице Джойс?
	Звярът се движи, отърсва се и се гърчи вътре в мен, приготвя се да нападне. Усещам как ноктите му се разтварят, устните му се извиват, тънкото му тяло се извърта, махва с опашка. Мракът също е тук… приближава сантиметър по сантиметър, идва за мен… _Трябва да говоря… преди да е станало твърде късно. Говори! Усещам как звярът си отваря челюстите. Долавям как ревът му се надига и прогърмява…_
	— Намерихме едни писма — изричам неуверено, колебливо. Виждам ги. Тънки листове хартия, сгънати на малки квадратчета, опръскани с мастилени петънца. _Защо този спомен се върна? Защо разказвам това?_ — Бяха в бяла кожена кутия… подплатена с бял сатен… Джорджо ги намери. Търсеше нещо, а мама и _бабо_ бяха излезли. — Спирам и поглеждам към прозореца. Снежните вихри се блъскат в стъклата.
	— На колко години бяхте, госпожице Джойс?
	— На девет или десет, мисля. — Вглеждам се в снега, който се трупа на прозореца. _Колко студен изглежда, толкова студен._
	— Прочетохте ли писмата, госпожице Джойс?
	Затварям очи и притискам силно колене, обвивам ръце около себе си така, че да усещам как лопатките ми стърчат. _Колко съм отслабнала. Защо съм толкова слаба? Слаба като насекомо. Да, слаба като комар. Слаба като инсект. Тази дума видях в тефтера на доктора. Не беше инсект, нали?_ Усещам как сърцето на звяра бие в гръдния му кош. Още едно махване с опашка. Нетърпелив. Гневен. _Толкова съм слаба. Трябва да ям повече…_
	— Говорехме за писмата, госпожице Джойс — от кого бяха?
	— От майка. Бяха от майка до _бабо_. — Вече няма връщане назад. Вмъкват се и се просмукват обратно в паметта ми, изскачат пред очите ми, подиграват ми се, гнусните вулгарни думи изпълват главата ми. Толкова неприлични, толкова противни, че засядат на гърлото ми като пилешки кости. _Няма да повторя онези грозни, мръсни думи, онези гадни скотски желания. Не и пред доктор Юнг с неговата бяла колосана риза и туидения му костюм. Пред никого! Никога!_
	— Прочетохте ли ги?
	— Джорджо ги прочете. Прочете ги на глас. — Изведнъж пискливият момчешки глас на Джорджо проехтява в главата ми. Притискам си ушите с ръце, но гласът му все още се чува. Като призрачен глас, завърнал се, за да ме преследва.
	— Лучия, виж какво намерих! Писма от мама до _бабо_. Намерих ги в чекмеджето на _бабо_. Чак най-отзад! Ще видим дали ще ходим да живеем в Ирландия. — Джорджо вече беше разгънал едно писмо и го гледаше с присвити очи, сякаш слънцето му блестеше много ярко.
	— Пише ли дали ще получим подаръци за рождените си дни тази година?
	— Не мога… не… о! — Джорджо се отдръпна и сбръчка нос.
	— Искам коте. Пише ли нещо за коте?
	— То е… то е за… — Погледна ме и спря. После погледна пак писмото: — То е за какво правят възрастните.
	— Искаш да кажеш за чистенето на къщата и изпразването на нощните гърнета, и паленето на огъня ли? Аз помагам за тези неща!
	— Май правят и други неща. — Намръщи се и измъкна друго писмо. — Лучия, знаеш ли откъде идват бебетата?
	— От Бог. Може ли да прочета някое? За Бог ли е?
	Джорджо поклати глава. Очите му бяха много широко отворени и изплашени.
	— Не се споменава за Бог. Пише за пишкане и с-сране и — и смучене.
	Сложих ръка на устата си и се изкикотих.
	— Гадост!
	Издърпа още едно писмо и го прочете със същото объркано изражение. От време на време лицето му се изкривяваше в гримаса, все едно беше отхапал неузрял плод.
	— Възрастните правят м-много с-странни неща.
	— Какво искаш да кажеш? Прочети го на глас, Джорджо! — Започнах да се отегчавам. Гледах си куклата, която лежеше съблечена върху леглото на Джорджо. Трябваше да й се сложат дрехите и шапката. И после да изведе меченцето си на разходка. — Покажи ми го! — Посегнах към писмото.
	Джорджо се отдръпна. Пое си дълбоко въздух.
	— Аз съм твоята к-кафявогъза к-кучка и ще се из-изсе-ра в гащите си, после ще легна по корем, а ти ще целуваш з-задника ми навсякъде и после ще ме ч-ч-чукаш отзад, както н-нерезът язди свинята, а след това ще седна върху теб и ще се из-изпикая върху тво… — Спря и премигна.
	— Това е отвратително! — Исках да се изкикотя отново, но вече не ми изглеждаше смешно. И Джорджо не се смееше. — Върху твоето какво? Гърне ли?
	— Патка. — Гласът му прозвуча равен и безизразен. — И топки.
	— Топки ли? — Знаех, че патката е патица, но не разбирах защо мама иска да пишка върху патица. Не разбирах също защо ще си цапа гащите, вместо да използва гърнето. И защо пише на _бабо_ за прасета? И за какви топки говори? Дали за топките, които си подавахме в парка?
	Но Джорджо не обърна внимание на въпроса ми и продължи да чете, устните му тихо се мърдаха, а челото му се бърчеше.
	— Значи не пише нищо за моето коте, а?
	— Д-дали всички възрастни п-правят така? Така ли са ни направили мама и _бабо_? — изпелтечи брат ми.
	— Може да го пробваме с куклата ми. — Посочих към леглото на Джорджо. — Има нужда от още едно бебе. Ще взема топката ти от шкафа и ще се изпишкам върху нея като мама.
	— Да го пробваме ли? — Гласът му беше преминал в шепот. — Лучия, бързо. Вдигни си нощницата.
	— Обаче ще си имам неприятности, ако си изцапам гащите — възпротивих се. — И топката я няма.
	— Имам пиш. — Той грабна нощницата ми. — Ще сме като възрастните.
	— Ще ми направиш ли бебе с твоето пиш? — Вдигнах си нетърпеливо нощницата. Мое бебе! И двете с Доли щяхме да имаме бебета! Легнах на пода с вдигната до кръста нощница.
	— Завърти се, Лучия. Аз ще го направя на теб, а после ти ще го направиш на мен. Точно както правят мама и _бабо_.
	Усетих устните му върху голото ми дупе, докато го обсипваше с малки непорочни целувки.
	— Направи ли вече бебето?
	— Не още. — Усетих топлината на тялото му, докато сядаше върху мен, а после топлата течност върху гърба си. А под корема си усещах писмата на мама, които се мачкаха и сгърчваха. — Лучия, обърни се.
	— Не в лицето ми… гадост!
	— За да направя бебето, глупачке!
	Обърнах се бавно. Нощницата ми беше подгизнала, а стаята миришеше на урина — остра, металическа миризма. Джорджо беше свалил нощната си риза и се приготвяше да седне на лицето ми.
	— Трябва да го смучеш. — Посочи малкия си блед пенис.
	— Трябва ли? Нали щях да смуча топка. — Погледнах към Доли. Беше ми писнало от тази глупава игра.
	— Това е патката ми, глупачке!
	— Па-па-па! — изкряках и хванах пениса му. Изглеждаше по-голям от нормалното, леко подут и зачервен, сякаш беше покрит с ухапвания от насекомо. Наклоних го към лицето ми и забелязах, че тялото му трепери. Изведнъж вече не исках да играя. Джорджо ме плашеше с особената си настоятелност, а очите му бяха станали тъмни и оцъклени. Не исках повече да мисля за писмата на мама. Или за нещата, които правят възрастните, или за правенето на бебета. Исках да сложа на Доли най-хубавата й шапка и да я отведа далеч, много далеч. Затворих си устата и си стиснах носа с палец и показалец. Щях да целуна пениса му веднъж и после да си играя с Доли. Усетих нещо да ме смушква, да се притиска, да се бута в устата ми. Свих устни, за да целуна нещото на Джорджо и усетих как се плъзва покрай венците ми.
	_Много ми е горещо… много е горещо в кабинета на доктора! Трябва да си сваля коженото палто… прекалено горещо… И миризмата! Миризмата ме беше проследила чак дотук… Имам нужда от въздух… Чист въздух… планински въздух! Защо не отвори прозореца? Вонята тук е непоносима… задушавам се, гади ми се от нея… Защо той не се задушава?_
	— Госпожице Джойс, защо си държите носа? Какво подушвате? Госпожице Джойс? Госпожице Джойс? Чувате ли ме?
	Гласът на доктора звучи, сякаш пътува към мен през много дълга тръба от много, много далече. _От толкова далече, че едвам го чувам… Толкова далече…_
	— Затова ли майка ви забрани да спите с Джорджо в едно легло? Лучия? Лучия — чувате ли ме?
	_Сега я виждам, мама, на колене, крещи и кълне, и бърше мръсотията. И ми е толкова ядосана. Толкова, толкова ядосана. Подушвам, че нещо гори… ярките пламъци на огъня подскачат в камината. Изгаря всичко — писмата, мократа, воняща нощна риза на Джорджо, изцапаната ми нощница — стаята е изпълнена с дим. А ръката ми така пари, пари ужасно. Не ръката ми, мама! Моля те, не ръката ми! Исках да си имам бебе, мама… Само си играехме… Крещи ми… Ти направи това, Лучия! Намерила си лични писма, накарала си Джорджо да ги прочете, подтикнала си го да го направи като проститутка, като уличница. Не, мама, ние само си играехме… А Джорджо не казва нищо. Абсолютно нищо._
	— Лучия? Чувате ли ме?
	_Бабо е в коридора… вика за мама. От главата му тече кръв, а той крещи с глава в ръцете си, докато кръвта капе между пръстите му на пода. И през дима виждам очите му, огромни и лилави като сливи. Вече плаче, казва, че не вижда, че е сляп и с живота му е свършено. От черепа му бързо тече гъста кръв. Казва, че в слепотата си се е блъснал в улична лампа, че никога няма да върви отново сам — че с живота му е свършено._
	— Лучия? Лучия? Чувате ли ме?
	_Мама също вика, нарича го перверзен ненормалник, обвинява го, че и нея е направил перверзница, неговото курварство и пиене е направило всички ни перверзници. А дяволските му желания са преминали в родната му дъщеря, направили са я курва и развратница, тласнали са я да обезчести родния си брат. И не иска повече курвенските му болести… и мръсните му желания… А ръката ми пари… толкова е гореща… палецът ми се сбръчква и свива. И всичко е по моя вина… заради лошотията ми… Защото исках бебе… и накарах Джорджо да ми направи бебе… А стаята все още вони на изгорено и на пикня… по пода има локви кръв… вината е моя… само моя… През цялото време мама гали косата на Джорджо, крещи на бабо. Който плаче и кърви. Аз си смуча ръката в ъгъла…_
	— Лучия? Погледнете ме! Можете ли да дишате? — Докторът е на колене до мен, пръстите му са върху китките ми.
	Ръцете ми отново са притиснати към ушите. Гласовете вече се отдалечават, миризмата е изчезнала, а мракът идва за мен, докосва кожата ми, приближава се. Заливат ме огромни мрачни вълни. Протягам се към звяра. Но него го няма. Заминал е. Избягал е. Клетката му е празна.
	Накланям глава към прозореца и отварям уста. Гади ми се. Имам нужда от въздух. Докторът се забързва, отваря прозореца и в стаята влетяват цял куп снежинки.
	Поглеждам навън през снега. Къде е езерото? Къде са горите? Аха-а… хълмовете! Мярвам едва-едва синьо-черните хълмове в далечината, размазани и сини, покрити с планински цветя. А снегът пада ли, пада. Толкова меко, толкова тихо.
	Докторът стои над мен, устата му се отваря и затваря като на умираща риба. Чувам как гласът му се носи към мен, долавям отекваща нотка на надежда, която се издига и спуска заедно с него.
	— Ще ви излекувам, Лучия. Ще ви излекувам. Баща ви трябва да напусне Швейцария и после, кълна се в Бог, ще ви излекувам.
	Гласът му замира и за няколко секунди не чувам нищо. Но после, отнякъде, долавям музика. Идва през отворения прозорец, влетява със снега… един-единствен лъч музика. Гледам покрай доктора, покрай езерото и горите, покрай синьо-черните хълмове с планинските цветя, през снега, който се сипе като пресята захар.
	И някъде далече, на ръба на хоризонта, виждам тънка светлорозова линия. Нещо идва оттам… носи се на снопове трептяща светлина. Отивам, танцувам към прозореца. И в розовото на това далечно небе ги зървам — моите дъгоцветни момичета. Виждам как си повдигат стъпалата… Гледам извитите сини венички и малките кости между пръстите на краката и петите им… като навити пружинки… Виждам как се движат и полюшват… спускат се към мен като вода. О! О! Виждам как се въртят в кръста! И вълнението в раменете им. Виждам как извиват върбовите си гърбове. Виждам колко гъвкави са крайниците им. Виждам как се отправят към мен. Моите дъгоцветни момичета идват… за мен!


>	Епилог

	Джеймс Августин Алойзий Джойс седеше в приглушената тишина на хотелската стая с дебели килими и плътни завеси. Беше отпуснал главата си в ръце. Тия дни самотата му, изглежда, го преследваше като сянка, от която не можеше да се отърси. Или беше повече като израстък, като гуша или тумор, подуващ се на тила му. Навярно персоналът на хотела му се присмиваше зад гърба. Навярно беше точно толкова очевидно за всеки друг, колкото и за него. Навярно този шарлатанин доктор Юнг също го бе забелязал.
	Нора му липсваше. Липсваше му как изчетква праха от раменете му. Знаеше, че е пърхот, но тя винаги казваше: „Джим, това е само прах и нищо повече“. Липсваше му как му оправя маншетите и му наглася папийонката, а после се уверява, че връзките на обувките му са добре вързани. Липсваше му как се движи около него с брадичка, вирната като носа на кораб, как го води и напътства, та да не се блъсне в нещо. И гласът й. Би направил всичко, за да чуе гласа й. Но вече й беше телефонирал три пъти тази сутрин и при последното позвъняване звучеше подчертано раздразнена. Ще й се обади пак по-късно. Може би отново ще я помоли, за последен път, да дойде при него в Цюрих.
	Вдигна синия пастел, с който се беше опитал да пише. Трябва да напише поне още една дума тази сутрин. Пет думи ще са за предпочитане. Ако напише пет думи, преди да дойде Лучия, ще бъде доволен. Едно кратко изречение. Едно кратко изречение на ден. Ще бъде достатъчно. Свали си очилата и бързо си избърса очите. Усети сълзите в тях. Вече винаги бяха там. Всички мислеха, че очите отново му създават проблеми. Но не беше от очите.
	Сълзи, уши, господин Ерикър, подслушвач. Всичко беше в книгата му. Книгата, която не можеше да завърши. „Бдение над Финеган“. Заглавието все още беше тайна, разбира се. Но вчера го разкри на Лучия, докато танцуваха жига в хотелската му стая. Беше й обяснил всички каламбури, смисловите пластове, двусмислиците. Разбра всичко, естествено. Реакцията й беше самата противоположност на реакцията на жена му. Когато разказа на Нора същите тези неща преди толкова много години, тя го погледна съвсем безизразно, а после каза: „Ти и твоите думи, Джим“.
	И това беше. Но Лучия разбра всичко. А когато й каза, че „тази книга ще занимава професорите в продължение на триста години“, отметна глава назад и се смя от сърце.
	Усети внезапен пристъп на гняв. Защо доктор Юнг говори единствено за неговото — на Джим — влияние върху Лучия? Понякога си представяше как слага ръце около дебелия врат на неразбиращия доктор Юнг и го души. Защо никой не разбира _нейното_ влияние върху него? „Бдение над Финеган“, този плътно извезан гоблен от думи, тази блещукаща езикова паяжина, е _нейната_ книга. Нямаше да може да я напише без нея. Защо всички говорят за неговия гений, но никога за нейния? Той погледна нагоре към прозореца, забеляза как повторно завалелият сняг се блъска в стъклото. Светлината дразнеше очите му. Нагласи си очилата и напрегна очи толкова силно, че усети как болка прорязва роговицата му. Но нещо в начина, по който падаше снегът, не му позволи да дръпне завесите. Начинът, по който блуждаеше, по който се носеше и после внезапно започваше да лудува, когато вятърът улавяше няколко снежинки, сякаш почукващи по стъклото като ноктите на краката на малки дечица. Сякаш снегът искаше да влезе…
	Той открехна съвсем леко прозореца. Шепа снежинки се спуснаха право към лицето му. Усети как се удрят в челото му, омекват и се разтопяват, търкалят се по стъклата на очилата му. Затвори прозореца и отново насочи поглед към гледката навън. Струваше му се, че снежинките танцуват, въртят се и се движат като в делириум. Лучия! Беше дошла при него. В този миг думите бликнаха в главата му. Взе пастела и започна да пише.
	„Така и така, пръст по пръст, напред-назад въртят се в кръг, защото те са ангели, глави допрели като момичета, които… Изглеждат толкова красиви, светещо красиви в клопката на нежно брачна нощ.“
	За секунда се видя не как пише думите, а танцува с тях. Спря, пак погледна прозореца. Снегът се въртеше и пееше. Усещаше го близо около себе си. Затвори очи. Тя отново беше там. Навсякъде, във всяка снежинка, във всяка нишка на паметта му, във всяка фибра на тялото му, във всяка дума на ужасяващата му книга. Започна да пише, а думите сякаш излитаха от пастела, от пръстите му.
	„За последен път в незначителния си дълъг живот тя събра безчетните плаващи умове в един… Развя се светла дреха. Отиде си. И в реката, която някога беше поточе, падна сълза, една-единствена сълза, най-красивата от всички сълзи…“
	„Такъв наплив от мисли и думи — като да удариш златна жила“, помисли си. Удряше я силно и още по-силно, а във въздуха летяха късове златна руда, цели блестящи кюлчета. И колко умело, колко бързо ги улови. Остави пастела и започна да брои думите, ала не успяваше да се съсредоточи. Продължаваше да греши, смесваше думи и изречения, бъркаше едноцифрени и двуцифрени числа. Усети как кръвта му се забавя, а сърцето му се стяга и свива. Спря да брои. Съвсем под повърхността на ума му плуваше друга мисъл. Надигаше се точно в този миг. Самоуверена. Пронизваща. Усети как мисълта се успокоява и оформя като втвърдяваща се глина.
	Седеше много спокоен. Усещаше думите да напират и изпълзяват от устата му. Искаха да бъдат произнесени на глас.
	— Тя няма да се оправи, докато не приключа с тази книга. — Той си свали очилата и притисна основите на дланите към очите си. Тези непрекъснати сълзи… Никога ли няма да свършат? Сложи си пак очилата и подсмръкна. — Когато напусна тъмната нощ, тя също ще се излекува.
	Въздухът около него се затегна. Снегът биеше в прозореца. Внимателно постави ръка върху ръкописа пред себе си. Може да я излекува! Ще я излекува! Но само когато приключи тази прокълната книга. Отново взе пастела.
	„Умирам. О, горчив свършек! Ще се измъкна, преди да са се събудили. Никога не ще разберат. Нито ще научат. Нито ще им липсвам. Това е старост, а старостта е тъжна, старостта е тъжна и изморен се връщам при теб, мой мъртви татко, мой мъртви, обезумял татко, мой мъртви, обезумял, приказен татко… Листата ми си тръгнаха от мен. Всичките. Но едно седи още. Ще го нося върху себе си. За да ми напомня. Уф! Така мека е тази утрин наша. Да. Носи ме, тати, както ме носеше на панаира на играчките…“


>	Историческа бележка

	Лучия прекарва четири месеца в санаториума в Кюснахт, след което К. Г. Юнг отказва да продължи лечението й, заявявайки, че продължителната психоанализа е възможна, но резултатът би бил неясен и може да доведе дори до влошаване на състоянието й. Джойс, който винаги е таял опасения относно психоанализата и Юнг, премества Лучия от Кюснахт в цюрихския хотел, където е отседнал, и й наема медицинска сестра. Докато Юнг води лечението на Лучия, той и асистентите му се опитват да проучат има ли някаква „сексуална тайна“ в миналото й, но тя системно се затваря и отказва да отговаря на подобни въпроси. По-късно Юнг изгаря всичките си записки и досието по случая на Лучия, но държи на мнението си, че Джойс е причината за заболяването й. След време Юнг заявява: „И двамата се спускаха към дъното на океана — той се гмуркаше, а тя потъваше“.
	В началото на 1935-а покровителката на Джойс Хариет Уийвър и негови поддръжници започват да се отчайват, че той никога няма да успее да довърши „Бдение над Финеган“. Според тях Лучия е основната пречка в работата му. Хариет Уийвър и асистентът на Джойс Пол Леон кроят планове да я изпратят в Лондон, за да може Джойс да продължи да пише. Лучия не се възпротивява — тя отчаяно иска отново да види Бекет. Стига до Лондон с придружител. По онова време Бекет също живее там и след смъртта на баща си се подлага на психоанализа. Няма записи какво се случва между тях, с изключение на един коментар в писмо на Бекет: „Лучия лумна като въглен и угасна“.
	От този момент нататък Нора Джойс отказва да приеме дъщеря си у дома. След престоя си в Лондон с Хариет Уийвър Лучия стига до Ирландия, където няколко месеца живее при свои братовчеди. Според биографа й именно там тя се пристрастява към барбитурата „Веронал“, който баща й й изпраща по пощата в огромни количества, вярвайки, че ще й помогне да спи. По това време Лучия прави опит да се самоубие, след като е прочела интервю с Джорджо в „Ню Йоркър“.
	Лучия бяга от къщата на братовчедка си. Откриват я в Дъблин, където живее и спи по същите тези улици, за които баща й е писал и й е говорил през целия й живот. В джобовете й са намерени оръфани страници от „Бдение над Финеган“, които Джойс й е изпращал. Разказва на братовчедите си, че тя е темата и музата във всички части на „Бдение над Финеган“, в които става въпрос за любов, танци и лудост. В този момент й помага приятел на Джойс, а след това я изпращат в Англия, където започва нов курс лечение с доктор, предписал й седем седмици пълна изолация. Както и преди, колкото повече я ограничават, толкова повече се мъчи Лучия.
	Прекарва остатъка от живота си затворена в различни институции, една от които е в Нортхамптън, Англия. След многобройни разнопосочни диагнози най-накрая е диагностицирана като шизофреничка. До смъртта си Джойс не спира да търси възможни лечения, нови доктори, по-добри сестри и санаториуми за нея. Не спира да й пише, говори непрекъснато за нея и редовно й изпраща подаръци. Никога не позволява дължимите възнаграждения и такси за лечението й да го спрат, въпреки че го докарват до ръба на финансов крах. Междувременно Джорджо и Нора единодушно твърдят, че Лучия трябва „да бъде затворена и оставена да потъне или да започне да плува“ (отбелязано в писмо на Пол Леон до Хариет Уийвър, цитирано в книгата на Каръл Льоб Шлос „Лучия Джойс: танц по време на бдение“). До края на живота си Нора не посещава дъщеря си нито веднъж.
	Джойс не спира да настоява, че Лучия е ясновидка, като твърди, че той и Нора са „виждали стотици примери за ясновидските й способности“ и че „интуицията й е невероятна“.
	Въпреки че не танцува пред публика отново, нейните художествено илюстрирани букви („заглавки“) са публикувани в стихосбирката на Джойс „Плодче за по пени“ през 1932-ра; в „Мимът на Ник, Мик и свраките“, откъс от „Творба в процес на написване“, през 1934-та и в стихотворението „Азбучен Чосър“, което излиза от печат на рождения й ден през 1936-а. Положителни отзиви се появяват в редица вестници, сред които „Дейли Телеграф“, „Ню Йорк Хералд“, „Пари-миди“ и „Меркюр дьо Франс“.
	Лучия е посетена за последен път от баща си през 1939-а. До 1940-а нацистка Германия вече е анексирала Австрия, нападнала е Чехословакия, Полша, Норвегия, Дания, Холандия, Белгия, Люксембург и Франция. През юни 1940-а немската армия пристига в Париж, където Лучия е въдворена в лудница. Нацистите убиват много от душевноболните като част от програмата им за евтаназия, но Лучия има късмет и оцелява. Дочаква края на войната в приют за душевноболни в Северна Франция.
	Писмата на Джойс от този период разкриват как той се опитва неуморно (но безрезултатно) да премести Лучия в Швейцария, където той, Нора и Джорджо живеят в безопасност. Когато умира, всякаква връзка с Лучия е прекъсната. В крайна сметка Хариет Уийвър се намесва и урежда Лучия да бъде преместена в Англия, за да я наглежда.
	От 1951-ва до смъртта си през 1982-ра Лучия живее спокойно (благодарение на Фенотиазина) в болницата „Сейнт Андрю“ в Нортхамптън. Там тя продължава да мисли за брака, непрекъснато преглежда списъка си с бивши любовници и размишлява за кого е трябвало да се омъжи. Продължава похода си за свобода (пише дори до генерал Шарл дьо Гол) и все така ненавижда принудителното задържане под ключ. Единствените й редовни посетители са покровителката на Джойс Хариет Уийвър и Джейн Лидърдейл, кръщелница на Уийвър; от време на време я посещава и изследовател на Джойс, който се интересува от баща й. Самюъл Бекет никога не забравя Лучия. Винаги й изпраща подаръци за рождения ден и й пише редовно до смъртта й. След кончината му сред личните му вещи е намерена снимка на Лучия, облечена като русалка по време на Международния конкурс по танци в зала „Бюлие“.
	Лучия умира на дванайсети декември (в навечерието на празника на Св. Лучия) 1982-ра. Въпреки че за нея има отредено място в семейния гроб на Джойс в гробището „Флунтерн“ в Цюрих, тя най-накрая демонстрира независимостта си и избира собственото си погребално място в гробището „Кингсторп“ в Нортхамптън.
	През 1938-а, седемнайсет години след като започва да пише „Бдение над Финеган“, Джойс написва финалните редове на творбата си. По-късно заявява, че е видял дълбока връзка между писането на романа и страданията на дъщеря си. Според нейния биограф „влиянието на Лучия върху живота на баща й и върху формата и съдържанието на «Бдение над Финеган» е много дълбоко“. Джойс умира в Цюрих две години по-късно, без да е виждал Лучия повече от година и съкрушен от това, което е преживяла. Нора умира в Цюрих в присъствието на Джорджо през 1951-ва. Скандалните „мръсни писма“, които пише до Джеймс Джойс, са унищожени, но неговите са направени публично достояние. Спекулира се, че участието на Нора в тази скандална размяна на писма е бил нейният опит да накара Джойс да не посещава гъмжащите от сифилис бордеи на Дъблин, докато е в града по работа, а тя в Триест.
	Джорджо напуска съпругата си Хелън (госпожа Флайшман) през 1939-а. Диагностицирана е като „подчертано невротична“, след като показва признаци на ранна депресия. По-късно диагнозата й е променена на шизофрения. Той посещава Лучия в Англия само веднъж през 1967-а.
	Племенникът й, последният останал наследник на Джеймс Джойс, унищожава по-голяма част от писмата на Лучия. Сред тях са писма до и от Самюъл Бекет, унищожени — както се твърди — по желание на Бекет. Хариет Уийвър също унищожава всичките си писма от Лучия. Описание за унищожаването на писмата на Лучия може да се намери в нейната биография (вж. Благодарности).


>	Послеслов

	Самюъл Бекет е един от най-влиятелните писатели на XX в. Получава Нобеловата награда за литература през 1969-а, както и френски военен кръст и медал на признателност за проявена смелост като участник във френската Съпротива по време на Втората световна война. Смята се, че Лучия е прототип на една от героините в ранния му роман „Жени от хубави до всякакви“.
	Александър Калдър се превръща в един от великите скулптори на XX в. Известен е като създателя на мобил (кинетична скулптура). Творбите му могат да се видят на много места — в това число в Музея за американско изкуство „Уитни“ в Ню Йорк, в Музея за модерно изкуство в Ню Йорк, в колекцията на Пеги Гугенхайм във Венеция и в Центъра „Жорж Помпиду“ в Париж.
	Зелда Фицджералд е диагностицирана с хронична шизофрения и от 1930-а до края на живота си живее в различни психиатрични институции — първоначално във Франция (включително в същия санаториум и под наблюдението на същия доктор като Лучия), а после в САЩ. Умира по време на пожар в болница „Хайленд“ в Ашвил.
	Стела Стайн напуска Париж, за да учи в „Баухаус“ в Германия. След възхода на фашизма напуска Германия и прекарва остатъка от живота си в Лондон. Рисува спорадично, а картините й са част от много британски и ирландски колекции, включително и тази на Даунинг стрийт 10.
	Алекс Понисовски замалко да бъде съден от семейство Джойс за нарушаване на договора за годеж с Лучия. Понисовски помага за спасяването на колекцията на Пеги Гугенхайм от Париж през 1940-а, но е заловен от нацистите в Монте Карло през 1942-ра и никога повече не е видян.
	Пол Леон е застрелян от нацистите през 1942-ра, след като спасява книжата и вещите на семейство Джойс, които бягат от парижкия си апартамент през 1939-а.
	Емил Фернандез се жени, но бракът му се проваля. Има дете от връзка с петнайсетгодишно момиче от Кот дʼИвоар. Музикалната му кариера никога не достига успехите на братовчед му Дариус Мийо.
	Новаторското танцово движение на Маргарет Морис се практикува и до днес по цял свят.
	За повече информация за всичко изброено, моля посетете www.annabelabbs.com.


>	Благодарности

	Особено задължена съм на изключително плодотворните усилия на Каръл Льоб Шлос, които е вложила в биографията „Лучия Джойс: танц по време на бдение“. Шлос прекарва шестнайсет години не само в задълбоченото изследване и написването на биографията на Лучия, но и в борба с наследниците на Джойс в първото по рода си дело за правата за достъп до семейните документи на прочутата фамилия.
	Също така съм задължена на великолепната работа на редица други изследователи и биографи, твърде много, за да бъдат изброени тук. Но произведенията, на които разчитах най-много, са: „Джеймс Джойс“ от Гордън Баукър; „Джеймс Джойс“ от Ричард Елман; „Нора“ от Бренда Мадокс (включително цензурираната последна глава, за което благодаря на Център „Джойс“ в Цюрих); „Самюъл Бекет“ от Диърдри Беър, „Обречен на слава: биография на Самюъл Бекет“ от Джеймс Ноулсън, „Бекет“ от Джери Дюкс; „Зелда“ от Нанси Милфорд; „Тесен кръг от сродни умове: Джойс в Париж“ от Конър Фенъл и „Скъпа мис Уийвър“ от Джейн Лидърдейл и Мери Никълсън.
	Автобиографията на Александър Калдър „Моят живот в картини“ беше полезна, а негови скулптури, рисунки и бижута могат да се видят онлайн, както и в много музеи и галерии, включително в музея „Уитни“ в Ню Йорк. Циркът на Александър Калдър е достъпен в YouTube.
	Творбите на Джойс и Бекет бяха основни четива и по-специално „Одисей“, „Бдение над Финеган“ и ранната проза на Бекет („Събрани разкази“, редактор С. Гонтарски).
	За обща информация относно Джойс, Париж през двайсетте години на XX в. и танците съм задължена на: „Париж беше вчера“ от Джанет Фланър; „Да бъдем гении заедно“ от Робърт Макалмън и Кей Бойл; „Силвия Бийч и Изгубеното поколение: история на литературния Париж през двайсетте и трийсетте години“ от Ноел Райли Фич, автобиографията на Пеги Гугенхайм „Извън този век“; „За Париж“ и „Безкраен празник“ от Ърнест Хемингуей; „Лудите години“ от Уилям Уайзър; „Най-опасната книга: битката за «Одисей» от Джеймс Джойс“ от Кевин Бирмингам; „Флапърки“ от Джудит Макръл; „Моят живот в движение“ от Маргарет Морис; „Маргарет Морис: пионер на модерния танц“ от Бев Трюит и Джим Хейсти; „Съзвездие «Гений»“ от Кевин Джаксън; „Париж между войните: изкуство, стил и блясък в лудите години“ от Венсан Буве и Жерар Дюрозоа; „Париж на емигрантите“ от Арлън Хансън; „Запази ми този валс“ от Зелда Фицджералд; „Автобиографията на Алис Б. Токлас“ от Гъртруд Стайн.
	За информация относно Юнг препоръчвам „Опасен метод“ на Джон Кър, „Юнг: човек и мит“ от Винсънт Броум и „Сънища, спомени, размисли“ от Юнг.
	От малко по-леките четива трябва да спомена два графични романа: награждавания „На татко момичето“ от Мери и Брайън Толбът (без който вероятно никога нямаше да чуя за Лучия) и „Джеймс Джойс: портрет на един дъблинчанин“ от Алфонсо Запико.
	Тъй като много доказателства (включително писма до, от и относно Лучия, медицински записки, романът и стихотворенията й) са били унищожени или изгубени, в целия роман съм си представяла чувствата и мислите на Лучия. Ето защо това е роман на въображението, а не документална творба. И все пак, там, където беше налична фактологична информация, съм се придържала възможно най-близо до нея в рамките на повествованието.
	В текста са включени неупоменати цитати и отделни думи и фрази от писма и творби на Джойс („Избрани писма от Джеймс Джойс“, ред. Ричард Елман, „Дъблинчани“, „Портрет на художника като млад“, „Одисей“ и „Бдение над Финеган“).
	Най-накрая бих искала да благодаря на всички онези, които ме подкрепяха толкова щедро с времето и знанията си: Барбара Абс, Пам Ройдс, д-р Лиза Дарт, Сара Уилямс, Ема Даруин, Клеър Стивънсън-Хамилтън, Ани Харис, Клер Болдуин, Стефани Кабът, Дъглас Матюс и Томасин Чинъри. Особено благодарна съм на Шарън Галънт от литературна агенция „Цайтгайст“, която повярва в този роман от самото начало, и на Дейвид Лансет и Рейчъл Сингълтън от „Импрес Букс“, които ми дадоха своята награда и освен това се доказаха като отлични редактори. Благодаря и на Натали Кларк и всички останали в „Импрес Букс“.
	Благодаря на всички, които отговориха на въпросите ми по най-различни теми като дъблинските диалекти, ирландската фразеология, стъпалата на балерините, модерния танц и малко известните места в Париж: Али Мън-Гавин, Ан Маршал, Сандрин Мариньо, Анна Карлайл и Бърни Флин. Благодаря на танцьорите от „Маргарет Морис“, които ме изтърпяха, докато се учех да танцувам.
	Благодаря и на моите четящи приятелки, с които първо открих Лучия: Ейми, Алисън, Катрин, Айсис, Нина, Рейчъл и Сюзън.
	Най-голямата благодарност, разбира се, е отправена към съпруга ми Матю и децата ни Имоджен, Брайъни, Саскиа и Хюго.
	В памет на Лучия Джойс всички приходи от продажби, спечелени през първата година, ще бъдат дарени на благотворителната фондация YoungMinds. YoungMinds провежда кампании за подобряване на психическото здраве и благополучие на децата и младите възрастни в Обединеното кралство.
	И последно, всякакви допуснати грешки са мои и само мои!


>	Речник на използваните термини

	„Заешка прегръдка“ — популярен танц през двайсетте години на XX в., повлиян от джаз музиката;
	chasse (фр.) — танцова стъпка (подскок), при която задният крак измества предния;
	grand jeté (фр.) — скок, при който балетистът повдига във въздуха единия си крак, оттласква се от пода с другия, подскача и се приземява отново на крака, с който е започнал движението;
	шими — рагтайм танц, при който цялото тяло се люлее;
	plié (фр.) — свиване в коленете; основно движение в балета, което предхожда или следва по-сложни стъпки;
	attitude (фр.) — позиция, при която балетистът е застанал на един крак, а другият му крак е вдигнат и изпънат напред или назад;
	port-de-bras (фр.) — балетен термин, описващ движението на ръцете от една позиция в друга.
