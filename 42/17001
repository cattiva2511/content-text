P>
	От тревата се учех с тетрадка пред мен,
	като флейта звучеше тя в дългия ден.
	И когато запяваше химни щурчето,
	аз хармония търсех в звука и цвета.
	Сред зелените струни — летяща комета —
	всяка капка роса бе сълза в утринта.
	И разбрах — всяка клетка в очите огромни,
	всяка ярка дъга на крило в полет тих
	приютява духа на пророци бездомни.
	И по чудо библейската тайна разкрих.

	Как обичах труда си мъчително-сладък —
	тези думи, споени в душата ми млада
	с мисли ясни и смътна, загадъчна страст…
	Пишех правда и в думата виждах я аз.
	Бе езикът ми точен — спектрален анализ.
	И нареждах тъй думите — наниз след наниз,
	Събеседнико мой, ти си прав във това:
	и в шума аз дочувах, и в сумрака виждах,
	но не съм унизил ни другар, ни трева,
	с равнодушие родния край не обиждах.
	На земята работех. И ден подир ден
	в дар приемах насъщния хляб и водата
	и бездънни сияеха все небесата,
	и валяха звезди върху мен.
P$
