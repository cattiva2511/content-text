P>
	Земята се самоизяжда
	и свода блъскайки с глава,
	тя ями в паметта заглажда
	ту с нови хора, ту с трева.

	Трева под конската подкова,
	Душа, затворена в ковчег…
	И само слово, само слово
	в степта разнася вятър лек.

	Степта — Ниневия заспала.
	Върху могилите навред,
	опити от луната бяла,
	спят стражи — камъни безчет.

	Последно словото загива.
	Небето ще се движи пак,
	щом воден свредел все пробива
	на континента щита як.

	Потрепва репеят с ресници,
	блести на скакалец седло,
	като дъга случайно птица
	разперва сънено крило.

	От рая, в мляко до плещите,
	Адам ще слезне сред степта —
	на птиците и на скалите
	ще върне разума, речта.

	Душа ще вдъхне на тревите,
	познали свойта същина,
	пресътворил в съня, в мечтите
	трептящите им имена.
P$
