P>
	Говорят ми, но вече не ги чувам —
	душата ми заслушва се сама
	във себе си, тъй както Жана Д’Арк.
	И зазвучават странни гласове…

	Аз дълго учих се да ги избирам:
	ту флейтите, ту арфите извиквам,
	ту пък фаготите. От сън пробуден,
	разбирам, че отдавна те звучат
	и че финалът вече наближава.

	Привет, стебло високо с мощни клони,
	с безброй листа зелено-златни!
	Поздрав, загадъчно дърво! От теб към мен
	полита птица — сякаш първа нота.

	Но щом поискам да запиша с думи
	тътнежа на безбройните литаври
	и ловните сигнали на тръбите,
	и пролетните пориви на лъка —
	разбирам аз какво със мене става:
	душата пръст до устните допира —
	мълчи! Мълчи!
			И всичко, чрез което
	смъртта е жива, а животът — сложен,
	в миг придобива нов, внезапен смисъл —
	като стъкло прозрачен. Аз мълча,
	но целият съм в гърло на фанфар,
	докрай със звуци утринни изпълнен.
	И затова едва преди смъртта
	разбираме, че нито дума ние
	не сме написали за нас самите.
	Това, което смятахме, че сме,
	се движи по кръга —
	спокойно, отчуждено, несравнимо —
	и вече нас във себе си не включва.

	Ах, Жана, Жана! Малка Жана! Нека
	е коронован твоят крал — каква
	заслуга е това? Вълшебен дъб
	шуми и глас говори нещо странно,
	а ти гориш в несъразмерна риза.
P$
