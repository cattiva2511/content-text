P>
	Пристъпваш ти под тежки лаври,
	синът на своята страна,
	гърмят ликуващи литаври,
	пращят победни знамена!
	Поглеждаш тих, грядущ и мъдър,
	самин за себе си закон,
	блести под лоба среброкъдър
	избистрен твоят небосклон!

	Днес под съня ти многогранен
	един народ се подслони,
	и търси в погледа ти странен
	забравата за тежки дни!
	Тук всички клетвата ще сторят,
	що в знаме си издигнал ти,
	а тихо на сърцата хорът
	ще шепне: Татко наш, прости!

	Пред първенеца си помазан
	днес плаче всякой прероден,
	и цял един живот разказан
	раздипля своя път свещен!
	Възкръсва песента могъща,
	всемира дето е горял,
	но скрито споменът разгръща
	странйци на самотна жал!

	Морета с бури непознати,
	е цепил твоят кораб твърд,
	макар изпратен сред проклятия
	и гонен от самата смърт!
	Ти, пееща безсмъртна младост,
	с безумен химн на любовта
	приканваше към земна радост
	децата мрачни на света!

	А в теб се раждаше тогава
	свободен земният живот,
	ти сам бе истина корава,
	словата ти — вълшебен плод!
	Но в скърби дълго ти остана
	все чужд, на братята дори,
	макар пророческо — Осанна! —
	към Бога пътя да откри!

	Но никой тук не вижда още
	как зее царствената гръд,
	че не в сърце, а в живи мощи
	на радост сълзите горят!
	Гърмят ликуващи литаври,
	тих венценосецът стои
	и скритом от безсмъртни лаври
	кръвта на цял живот струи.
P$
