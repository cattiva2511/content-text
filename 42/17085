P>
	По асфалтови широки улици
	ходят-бродят вехтошари старчета,
	на които нужно е ненужното,
	вехтото, протритото, съдраното…

	Ходят хора — всеки си е с грижата.
	А пък те все ровят с прах покритото
	и завинаги на прах разбитото.
	Ето всъщност тяхната загриженост!

	Аз все търся още неоткритото,
	а пък те — износеното, старото.
	И не зная как да се отнасям с тях:
	със почуда, страх или презрение?
	Ходят хора с разни притежания,
	а пък тяхното богатство ето го —
	късчета, отломки и парцалчета.
	Всичкото, което притежават те!

	И ги срещам аз на всяка улица —
	с рамене увиснали, прегърбени
	и с ръце без сили — костеливи и
	с гласове унили — преунили…
	И изтръпвам винаги — кои са те:
	пристрастените към най-мизерното,
	любещи от всички нелюбимото,
	помнещи, което съм забравила?
P$
