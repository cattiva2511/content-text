P>
	Щом въздушната тревога
	на земята обявят,
	в миг протягат се до бога
	белите криле за път.

	Щом душата смут обхваща
	и плътта разтърсва плач,
	в тоя смъртен град изпраща
	господ своя съгледвач.

	Той през мрака прелетява,
	през лазурните лъчи,
	но невидим все остава
	за човешките очи.

	Слиза пратеникът божи
	през засади и стрелба,
	лудостта не го тревожи
	на човешката съдба.

	И ни гледа той — бездомни,
	в ад подземен до зори
	и сред мрачни катакомби
	ангелският взор гори.

	Но молби не трогват бога:
	ангелско сърце — елмаз!
	Все така тръбят тревога
	и не чува господ глас.

	И разсякъл сумрак душен,
	ненамерил тук цветя,
	ангелът е равнодушен
	пред сълзите и скръбта.

	А не сме от бога взели
	и небесните врата
	не обстрелвахме с шрапнели
	ние — глуха нищета.

	И каква ни е вината
	тук, сред адска тъмнина?
	Или ангелът с крилата
	носи цялата вина…
P$
