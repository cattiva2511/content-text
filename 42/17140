P>
	Смирен пред тебе исках да пристъпя,
	смирен да моля властен господар,
	макар че сещах още болка тъпа
	от черния мъчителен кошмар.

	Не знаех аз, че в следнята минута
	ще пламна в гордост и ненавист пак,
	че с гняв разкъсал раната си люта,
	ще зърна в твойта обич скритен враг.

	Десницата ми твойта не намери,
	че жива още всяка болка бе,
	че мрак покрил бе царствените двери
	към радостта и нейното небе.

	Прости! Днес тръгвам в просешка одежда,
	тъй беден съм, ти сън последен взе,
	а в миг на ужас — вехъл стрък надежда
	захвърли с присмех в моите нозе.

	Аз пазя друга радост съкровена,
	ликува споменът за власт и грях,
	лежеше ти, пантера укротена,
	блестеше бисер в твоя детски страх.

	Смирен, пред тебе исках да пристъпя,
	но кръв струеше всеки спомнен миг,
	и скръб и радост, толкоз много скъпи,
	явиха се, пак в първия си лик!
P$
