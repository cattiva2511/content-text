P>
	По късна есен и почти към края
	на най-горчивия живот,
	изпълнен със печал, навлезнах аз
	в безлистна и безименна гора,
	измита с млечнобялото стъкло
	на гъстата мъгла. По сиви клонки
	се стичаха сълзи кристално-чисти,
	с каквито плачат само дървесата
	пред всеобезцветяващата зима.
	И стана чудо изведнъж: по залез
	просветна в облаците синева
	и блесна ярък лъч, като през юни —
	на птича песен леката стрела
	от бъдещето в миналите дни.
	И плачеха дърветата безшумно,
	предчувстващи отново щедростта
	на бурите, кълбящи се в лазура,
	и екна пак на птици песента,
	и сякаш пръсти по клавиатура
	достигаха небесна висота.
P$
