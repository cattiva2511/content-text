P>
	Бе жега. Из околността вилнееха пожари.
	Едва се точеше денят. Оттатък, у съседа,
	петел изкукурига. Станах да се поразтъпча.
	На пейката, облегнал гръб в стобора,
	задрямал беше скитник сърбин, сух и черен.
	Висеше тежко сребърно разпятие върху гръдта му полугола
	и капки пот се стичаха надолу. А над него,
	върху оградата, бе седнала маймунка с алена поличка
	и прашните листа на люляка гризеше;
	кожен вехт нашийник, назад опънат от синджира тежък,
	се впиваше във гърлото й. Сърбинът се сепна
	от стъпките ми; с длан отрил потта, вода поиска,
	опита я дали не е студена,
	паничката на пейката остави
	и тутакси маймуната нетърпеливо
	я сграбчи с две ръце и я надигна.
	Тя пиеше, застанала на колена и лакти,
	брадичка в пейката почти опряла,
	с гръбнак, извит над плешивеещото теме.
	Така навярно император Дарий
	стоял е, устни свел към локвата крайпътна,
	от Александровите мощни легиони погнат…
	Водата пресушила — празната паничка
	маймуната захвърли, после се изправи
	и — този миг нима могъл бих да забравя? –
	мазолестата си космата длан,
	все още влажна и прохладна, ми подаде…

	Ръкувал съм се със красавици, с поети,
	с народни вождове — ала не бях докосвал
	до днес ръка с по-благородни очертания,
	ръка, допряла моята с такова братско чувство!
	И — Бог ми е свидетел! — никой в моите очи
	не бе надзъртал толкова дълбоко, мъдро,
	до най-потайните душевни глъбини.
	От някакви прастари времена най-сладостни предания
	в сърцето ми събуди клетото животно
	и сякаш ме обгърна пълнотата на живота,
	и струваше ми се, че хорът на звездите и вълните,
	на ветровете и на сферите ме грабват като музика на орган,
	ушите ми изпълват със кънтежа си предишен
	като в щастливите, незабравими дни.

	И сърбинът пое нататък, дрънкайки с дайрето.
	Приклекнала на лявото му рамо,
	маймунката полюшваше се равномерно –
	махараджа индийски върху слон.
	Малиново огромно слънце без лъчи
	висеше сред опаловия дим.
	Струеше зной върху житата прегорели.
	На този ден оповестена бе войната.

@@	7 юни 1918 — 20 фев. 1919
P$
