P>
	Под стрехите някой е опнал въже.
	Върви акробатът. Деца и мъже

	са зяпнали: виж го — същински везни.
	В ръцете му — пръчка. И бездна — встрани.

	Побутват се, шепнат: „Ще падне, на бас!“
	И всеки очаква — стоок и стоглас.

	Отдясно в прозореца — старче едно.
	Отляво — пияница с чаша вино.

	Небето е ясно. Въжето — добро.
	Върви акробатът — по-лек от перо.

	Но ако се стрелне в безумен летеж
	и ахне ведно лицемерната гмеж –

	не гледай, поете! Нима в този свят
	не служиш и ти на такъв занаят?
P$
