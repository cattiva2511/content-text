P>
#	I

	В предчувствия не вярвам. От вестта
	за край не тръпна. И от клеветата
	не бягам аз. Смърт няма на света.
	И всичко е безсмъртно на земята.
	Ти никога не бой се от смъртта:
	реалност — светлина е същността.
	Ни смърт, ни тъмнина ще те погълне.
	Виж, всички чакаме на морски бряг
	и ето — аз изтеглям мрежи пълни,
	премине ли безсмъртието пак.

#	II

	Живейте в дом — и цял ще е домът.
	Ще викна кой да е от вековете
	и дом ще построя. И всеки път
	отново с мен жените и мъжете
	на масата с децата ще седят.
	А масата за всички ни ще стигне —
	живее бъдещето в този час:
	и ако аз ръката си повдигна
	петте лъчи ще се вселят у вас.
	Аз всеки минал ден като подпора
	крепях на слабите си рамена —
	тъй времето измервах без умора
	и го пресякох като планина.

#	III

	Аз своя век по ръста си избрах.
	На юг препускахме. Степта димеше.
	Под нас лудуваше щурецът плах —
	като пророк над пустошта тръбеше
	и гибел предвещаваше за мен.
	Съдбата ми на стремената бдеше.
	Аз и сега към бъдещия ден
	като момче на кон съм устремен.

	И стига ми безсмъртието мое —
	от век във век прелива се кръвта.
	За роден дом, за топъл кът в нощта
	с живота си платил бих тъй спокоен,
	ако с иглата му аз не летя
	като конец безкрайно по света.
P$
