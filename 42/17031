P>
	Лирата ни е подвластна
	на изконните права
	и ценим в света най-страстно
	птици и звезди, трева.

	Лястовиците до тъмно
	ваят приказен дворец,
	тежък лък, преди да съмне,
	пуска вечният Стрелец.

	И в съдинката от живо
	Персефонино стъкло
	мед пчелицата излива —
	хлебец — за добро и зло.

	Но природното ковчеже
	пак отключва просяк-цар
	и краде залог надежден —
	летния богат буквар.

	Дишат в думите тревите
	и зелена кръв блести —
	от главата до петите
	в капилярите тупти.
P$
