P>
E>
	Werde der du bist.
@	Гьоте
E$
	Щом тежък час за теб удари,
	пари намираш и другари.
	Къде по-трудно в този свят
	намираш себе си ти, брат.

	Наопаки ще се обърнеш,
	ще се пребъркаш, ще превърнеш
	в едно съня, реалността,
	ще видиш отстрани света

	и в ред ще са за теб нещата.
	А ти, маскиран — със съдбата,
	с изкуството, със своя дял, —
	участваш в странен карнавал.

	И Хамлет в чужд костюм блуждае,
	и нещо бъбри и желае
	със Моиси* да се смени,
	[* Моиси, Александър (Сандро), 1880–1935 — голям немски актьор трагик, един от бележитите интерпретатори на Хамлет. — Б.пр.]
	не да се бори със злини.

	От вероятности безчетни
	една над тебе ще просветне,
	но не изгрява — ех, за зло —
	над теб заветното число.

	Небето геният закрива,
	макар за теб да не отива
	такава мярка, ти дерзай,
	стани какъвто си — докрай.

	А от пророка дума взимаш —
	у ням по-ценна дума има,
	по-ярък цвят у сляп блести,
	когато ъгълът на зрение
	намерен е и в просветление
	разкрил си себе си и ти.
P$
