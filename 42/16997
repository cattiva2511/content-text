P>
	Аз, аз, аз… Що за дума себична!
	Та нима онзи там — аз съм бил?
	Мигар мама такъв е обичала –
	жълто-сив, побелял, саркастичен,
	змийска мъдрост в очите стаил?

	Мигар аз бях момчето, и лете
	аз ли къдри по балове вях,
	аз, извикващ у всичките клети
	недоносчета, сиреч, поети,
	отвращение, злоба и страх?

	Мигар онзи, в среднощни дилеми
	вниквал с устремна, дива тъга
	аз съм — същият, свикнал без време
	да отбягва трагичните теми
	със мълчание или шега?

	Впрочем, твърде позната картина:
	на живота в зенита крилат
	отклони те нищожна причина,
	а залуташ се като в пустиня
	и прережеш си пътя назад.

	Погнат не от пантера вбесена
	озовах се в бедняшко легло.
	Нямам своя Вергилий край Сена,
	имам теб, самота — отразена
	в безпощадното гладко стъкло.
P$
