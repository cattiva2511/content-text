P>
	Ще помоля аз днес:
					— Точиларю,
	наточи мойта ножица ти,
	нужна ми е, макар и стара,
	нека остра е — да блести.

	Колелото му грубо и сиво
	завъртя се сред рой от искри…
	Всичко старо, негодно, ръждиво
	колелото за миг го изтри.

	И угасват искрите големи,
	острието е цяло в лъчи!
	…А пък мен завист страшна гризе ме —
	точиларя поглъщам с очи.

	Ех, да викна:
				— Болката стара
	донесете ми! Тъй искам аз
	да съм нужна. Като точиларя
	да изтрия ръждата от вас!
P$
