P>
#	1

	Тъй както върху горската трева
	разперва на листата си дланта
	дървото и опряло се на храста,
	широко клоните си разпростира,
	така и аз пораснах постепенно.
	Със сила мускулите се наляха
	и едър стана гръдният ми кош.
	И спирт бодлив от синия бокал
	напълни целите ми дробове.
	И взе сърцето кръв от жилите,
	и върна им я, и отново взе,
	и сякаш бе това преображение
	на просто щастие и проста мъка
	в прелюдия и фуга.

#	2

	Бих се раздал на всичко живо аз —
	и на растенията, и на хората,
	умиращи тук някъде наблизо
	или пък някъде накрай света
	в страдания ужасни, както Марсий,
	когото са одрали жив. Ако
	живота си им дам, по-бедни няма
	да станат ни кръвта, нито живота,
	ни аз самият. Станах като Марсий.

#	3

	Понякога, сред летен зной лежиш,
	в небето гледаш — въздухът горещ
	над тебе се люлее като люлка —
	и изведнъж откриваш нещо странно:
	пролука има в люлката — през нея
	повява студ отвъден, сякаш
	игличка ледена пробожда…

#	4

	Като дърво над сипей гол, което
	разпръсквайки над себе си пръстта,
	се сгромолясва с корени нагоре
	и клоните му бързеят разнищва,
	така по бързей друг и моят двойник
	от бъдещето в миналото слиза.
	След себе си от висотата гледам
	и за сърцето се улавям.
					Кой ми даде
	трептящи клони върху мощен ствол,
	а корени безпомощни и слаби?
	По-гибелен животът от смъртта е
	с необуздания си произвол.

	Отиваш ли си, Лазаре? Върви!
	Полунебе гори зад мен далече.
	И няма връзка помежду ни вече.
	Спи, жизнелюбецо! Ръце на гръд
	скръсти и спи!

#	5

	Ела, вземи, от нищо нямам нужда,
	обичам ли — ще дам; и мразя ли —
							ще дам.
	Аз искам да те заменя, но ако
	ти кажа, че във тебе ще премина,
	не вярвай — лъжа те, дете…

		О, пръстите като филизи тънки
		и влажните, отворени очи,
		и мидите на малките уши —
		чинийки, пълни със любовна песен,
		крила, огънати от силен вятър…

	Не вярвай — лъжа те, дете,
	ще се промъквам, сякаш съм осъден —
	през отчуждението как да мина —
	не мога с твоите криле да литна
	и с малкото ти пръстче да докосна
	очите ти и да погледна с тях.
	Стократно ти по-силно си от мен —
	ти песен си за себе си,
	а аз — наместник на дървото и небето —
	за песента от твоя съд осъден.
P$
