P>
	Зад вратите — простори разкаляни,
	неуютно, тревожно е вън…
	Ний поети сме тъй недодялани!
	Бяхме, бяхме — но вече е сън.

	Със звездата-връстница играеше —
	затова ли сега ти така
	по парадните стълби мотаеш се
	и синигера стискаш в ръка?
	Затова ли се скита бездомно ти

	все с тетрадка по белия свят —
	занапред в чуждите еднотомници
	да изравяш цитат след цитат?

	… Жив е вятърът още и вдлъбнати
	са останали наште следи
	като разказ за нещо несбъднато —
	вдъхновение, детство, беди.

	Нима е душата ни бездна —
	не, зимна вихрушка е тя,
	небе непрогледно, беззвездно
	и пукот дървесен в нощта.

	До болка се взирам и взирам
	в душата любима
				без глас…
	Но в бурята снежна не спирам
	и влизам несигурно аз.
P$
