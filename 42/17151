P>
	Ти идеш, огнелик витязе,
	под знака страшен на смъртта,
	с див гняв и яростни умрази
	към всяко робство на света!
	От пътя на смъртта се връщаш
	за нова жертва и любов,
	но ядно се животът мръщи
	на твоя златоструен зов!

	Ще видиш в своите светини
	духът на гибел настанен!
	Днес немощен човекът гине,
	от нищета изпепелен!
	Животът тук, вкован и тежък,
	в ръждата робски се държи,
	не вижда златните залежи
	във огнеструйните души!

	Ти изгоря в борба със злото,
	в закон лъжата му видял,
	но като феникс на доброто
	възкръсваш, нов човек създал!
	Че вярата е твойта сила,
	светкавицата — знак любим,
	а звездна буря е калила
	в пещта си дух неуязвим!

	Ранил на злото всеки корен,
	ти грееш с кръстоносна гръд,
	а в твоя въздух животворен
	измамите всесилни мрат!
	Жарта на химни поривисти
	лъжа от истина дели,
	и дигат се души лъчисти
	като ликуващи орли!

	И днес, когато ти отново
	зовеш към подвига свещен,
	по-ярко звънва твойто слово,
	по-царствен грее твоят ден!
	Спасил безликото столетие,
	бъди грядущия витяз,
	по-силно ще блести сърцето
	след удара на смъртен час!

	А пламъкът необичаен,
	що златоструен в теб гори,
	като легенда ще блуждае,
	понесен в старите гори!
	И там, из приказни дъбрави,
	сърцата млади ще зовеш,
	над своя гроб гигант изправен,
	в герой безсмъртен ще растеш!
P$
