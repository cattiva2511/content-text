P>
	Аз чувствам се като пребит,
	умът ми тъне в тъмнина,
	щом зърна оня инвалид
	и бременната му жена.

	Над мене ангел с лира бди,
	светът е чист като стъкло,
	а той сега ще запръхти
	пред триковете на Шарло.

	И ако има ад и рай,
	възможно ли е да е прав
	животът, ощетил докрай
	човека с празния ръкав?

	Аз чувствам се като пребит,
	щом с бременната си жена
	след филма оня инвалид
	нозе потътри към дома.

	Разпасвам твърдия колан
	и с този бич, с протяжен вик
	налагам ангелската сган…
	И ангелите литват в миг

	към окадения простор,
	заплели в жиците пера.
	(… О, гълъбовите ята!
	Венецианската зора…)

	И осмелил се най-подир
	сакатия да приближа,
	ръкава му докосвам аз
	и реч такава му държа:

	„Pardon, monsieur, все някой ден
	наказан за безброй вини,
	ще вра във ада, а над мен
	в прохладни райски висини

	вий с преданата си жена
	ще пърхате сред светлина,
	ще вдишвате благ фимиам;
	тогава, моля ви, оттам

	пуснете ми перце едно
	от висините — за из път:
	като снежец да кацне то
	на овъглената ми гръд“.

	Стои безръкият, мълчи
	под свечереното небе.
	А после тръгва, свел очи,
	без да привдигне и бомбе.
P$
