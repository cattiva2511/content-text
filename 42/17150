P>
	Разпускай ветрила`, отплувай,
	чело за гръм грядущ открил,
	в смел устрем всичко извоювай,
	що скритом Бог е сътворил!
	Вълшебен кораб да те носи
	под удара на млада кръв,
	и с демона си път кръстосал,
	ти нивга не отстъпвай пръв!

	В съня ти буря ли завие,
	наяве потърси я сам,
	през примките на зли стихии
	мини като двуостър плам
	и възвести, лъчист велможа,
	че пламъкът се не бои,
	че най е силен, който може
	съня с живота да спои!

	И в час на всичките молитви,
	и в час на земната печал
	спомни си кървавите битви,
	в които си смъртта възпрял!
	И протръби, че всяка правда
	е от божествен произход,
	че всякой път, що се изстрадва,
	донася благодатен плод!

	И възвещал в нетленно слово
	на времето завета скрит,
	възлез на своя бряг отново,
	хвърли в морето меч и щит!
	Смирен челото си навеждай
	пред всяка мъка на света,
	вдъхни на слабия надежда,
	спомни на силния смъртта!

	Величието на живота
	в смъртта за него разгадай,
	съкровищница на доброто
	дори от злия враг създай!
	Животът е най-скъпо благо,
	що Бог излъчва в своя блян,
	но огнен дар небето слага
	в сърцето на певец избран!

	Помни това, о дух свободен,
	и в мъдра песен отдъхни,
	а стих, спокойно благороден,
	света с любов да осени!
	От Бога паметник изваян,
	сам свойта вечност поздрави,
	сърцето си и святи тайни
	на идни братя остави!
P$
