>	Първа глава

	_Луизиана, 1837 година_
	— Хайде, Ники, побързай! Не биваше да влизаме толкова навътре в тресавището!
	Мишел, разбира се, беше напълно права и Никол долови уплахата в гласа й.
	Но денят бе прекрасен и тя за първи път бе успяла да се измъкне от безкрайната процесия от посетители, прииждащи в плантацията на Кристофови, за да изразят почитанията си на гостуващата им фамилия Сен Клер.
	— Само си въобразяваш — сряза я Ники. Ще погрознееш от страх. — Тя се протегна, изопна стройния си гръб и изпълни гърди с все още хладния въздух.
	— Господи, колко си опърничава — каза Мишел, поглеждайки я през рамо. Колкото и да изопваше шия и да се повдигаше на пръсти, тя не можеше да види голямата бяла господарска къща. — Тук нещо не ми харесва. Навътре има змии. Освен това искам да смъкна най-сетне тези отвратителни дрехи.
	Ники само се засмя през храсталака, така че красивото й, овално лице засия и живите й, сини очи заблестяха.
	— Ама нали готвачката каза, че трябва да й донесем две кошници ягоди, ако искаме да ни направи сладкиш за вечеря — напомни тя. Беше по-дребна от Мишел и изглеждаше изящна, но не и слабичка. Имаше едра, висока гръд, добре заоблен ханш и тънка талия. — Ти върви напред. Аз ще те следвам отблизо.
	— Майка ти не би одобрила подобно нещо. — Мишел се огледа наоколо: виещият се приток на Мисисипи, гъстата трева под нозете й, високият кипарис, който се извисяваше като страж над тресавището. Махна, за да пропъди една досадна оса, подскочи уплашено, когато една лиана се заплете в полите й и каза: — Мисля, че не бива да те оставям тук сама.
	Медночервената главица на Ники се появи от храсталака.
	— Че кой би могъл да ми стори нещо тук? — Кой наистина, помисли си тя. Кристофови бяха една от най-богатите фамилии в околността, а Сен Клер се радваше на огромна почит.
	Мишел се колебаеше.
	— Татко спомена, че Ален Льофевр щял да дойде за вечеря.
	Ако споменаването на красивия французин целеше да примами Никол, то опитът се оказа напразен.
	— Задръж го за себе си. Мен не ме интересува.
	— Защо?
	— Много е… превзет… Непрекъснато се върти около мен и ми декламира глупавите си стихове. Искам някой храбър, дързък мъж, който веднага да ми грабне сърцето.
	— Божичко, ти наистина си откачена. — Но Мишел знаеше, че е безсмислено да спори. Никол Сен Клер бе най-опърничавото момиче, което познаваше. За разлика от нейния спокоен нрав Ники се отличаваше с твърдоглавие, решителност и безстрашие. Странното е, че двете бяха толкова добри приятелки.
	— Сигурна ли си, че ще се оправиш сама? — попита Мишел.
	— Разбира се.
	Мишел въздъхна, погледна за последен път към Никол, но тя вече й бе обърнала гръб и избелялата й синя рокля, която бе взела от нея назаем, за да не изцапа изящния си тоалет от жълт муселин, бързо изчезна в далечината.
	Мишел сбърчи чело и се запита дали все пак да не я изчака, но после се отказа. Ники щеше да се прибере вкъщи едва когато изпита желание за това, а на нея й се искаше да се окъпе и да дремне по обед.
	Мишел привдигна износената си, окъсяла рокля и пое към къщи. Нямаше търпение да махне отвратителното си одеяние и отново да се облече в скъпа коприна и сатен.
	Ники проследи как приятелката й изкачи възвишението и изчезна зад него. Много би искала да са по-често заедно, но тъй като плантациите на родителите им бяха твърде раздалечени, тя можеше да го прави само веднъж-дваж в годината.
	Мишел бе добра, близка приятелка. И все пак Ники се зарадва, че ще поостане няколко минути сама под топлите лъчи на пролетното слънце и започна да пълни кошницата с едри, сочни ягоди.
	С щастлива въздишка повдигна поли над храстите и навлезе по-навътре в гъсталака. Изминала бе само няколко крачки, когато чу как една клонка изпука зад нея и се разнесе гръмък, дрезгав мъжки смях.
	Ники замръзна. Зад храста, само на две-три стъпки от нея, стояха двама дрипави мъже и се смееха на несръчните й движения. Очите им бяха впити в кокалчетата й, които се подаваха над големите кафяви обувки.
	Ники пусна полите си и им хвърли един от онези погледи, които така омагьосваха мъжете.
	— Какво търсите тук? — попита тя на френски.
	Но те й отвърнаха само с мрачни погледи и тя повтори въпроса си на английски.
	По-едрият от двамата повдигна вежди. Явно бе учуден, че тя говори без акцент.
	— Ами-и, просто минаваме да видим съседите.
	Когато приближи до нея, Ники усети, че мирише на уиски. Ризата и панталоните бяха прокъсани и мръсни и висяха свободно на мършавото му тяло. Той прокара грубата си длан по бузата й и се засмя, като показа кривите си, жълтеникави зъби. Ники почувства, че и обзема страх.
	— Вие не сте тукашни — каза тя и бавно отстъпи назад.
	По-дребният, набит мъж с посивели коси, ленени панталони и риза на червени карета, също се приближи.
	— Ами-и, видяхме те как събираш ягоди с твойта дружка. Та си рекохме, я да идем да им речем здрасти.
	— Тези земи принадлежат на семейство Кристоф. Вие нямате право да стъпвате тук.
	Високият се изхили.
	— Теб пък какво те засяга? Ти не си от тях, то си личи. — Очите му се спуснаха по старата й, излиняла басмена рокля, която висеше отгоре й като чувал. — Хубавичка е, а Честър?
	Запази спокойствие — заповяда си тя на английски — езика, който ползваше обикновено. Това бе любимата фраза на майка й.
	— Моля господата да ме извинят, но в къщата ме очакват.
	Тя се опита да ги заобиколи, но мъжът, когото нарекоха Честър, я хвана за ръката.
	— Никъде няма да ходиш — поне засега. — И той рязко дръпна надиплената й яка, впи нокти в изтънелия син плат и го раздра.
	— Махайте се! — Ники ритна мъжа по пищяла и се опита да се освободи, но Честър само затегна хватката си. Изруга грубо и с доволна усмивка я притисна до, гърдите си, обгръщайки талията й с коравата си ръка.
	— Не се даваш лесно, личи си. Много обичам жената малко да се подърпа.
	Тя потръпна, като усети хладния ветрец по оголената си кожа и студената, влажна ръка на мъжа, която се плъзна нагоре по ръката й.
	— Пуснете ме! — Ники се съпротивляваше с всички сили, но високият мъж само се изсмя. Притисна тялото й още по-силно и я повлече към една тревиста вдлъбнатинка, заобиколена от бръшлян и високи храсти.
	— Подскачай колкото си щеш — каза той и я тръшна на земята. — Ние с Били така и така ще те оправим. Избери сама дали ще е с бой или без. За нас е все едно как ще си направим удоволствието.
	Тя отново се опита да извика, но той затисна устата й с ръка, съдра излинялата й синя рокля и смъкна голямата фуста.
	Сигурно е само лош сън! — помисли си Ники. Но не беше. Едно непознато досега чувство — страхът — стегна гърлото й. Той приклещи бедрата между мършавите си дълги крака, докато Били вдигна ръцете й над главата. Двамата заоглеждаха гърдите й, които с нежна белота се надигаха над корсета.
	Сърцето на Ники заби лудо от паника и отчаяние. Защо не послуша Мишел? Какво да прави сега, за бога?
	Едва след миг забеляза, че мъжете я оглеждат някак по-особено, явно бяха изненадани от дантелените й гащички, от снежнобелия корсет и от скъпата бродирана ризка, които напълно контрастираха с износената й рокля.
	— Тая с джуфките не ще да е селянка — отбеляза Бил.
	Честър изруга тихо. За миг сякаш се поколеба и Ники придоби кураж. Опита се да го сплаши, като му каза колко богат, и влиятелен е баща й, но дланта му заглуши думите й.
	— Вече е все тая — отсече най-сетне. — Кат сме стигнали до тук… Пък и тъй ми е напращяло — продължи той ухилен, като оголи жълтите си зъби, — че не мога да се удържа.
	С тези думи двамата привдигнаха Ники и се заеха с връзките на корсета й.
	— Я ми подай ловджийския нож, Били.
	Набитият се изсмя и измъкна от кожената торба, окачена на колана му, огромен арканзаски нож. Такова острие Ники бе виждала само у мъжете в доковете на Ню Орлиънс. Един слънчев лъч проблесна по тежката ръкохватка и събуди у Ники първо пълен ужас, после нови страхове и най-сетне — кураж за действие.
	Усети, че двамата бяха разхлабили хватката, отскубна се и заби коляно между краката на по-високия. Възнаградена бе с едно гръмогласно „Ох!“, последвано от мъчителния му стон, с който той се изтърколи на земята. Ники не изчака нисичкия да реагира, а се втурна към конете им, които бе съгледала на близката просека.
	Моля те, господи, шепнеше тя, защото знаеше, че трябва чудо да стане, за да успее да стигне до конете, да развърже единия и да се метне на седлото, преди нисичкият да я настигне.
	Чудото й се яви под формата на усукана лиана. Тя чу тежките стъпки на преследвача си, запъхтяното му дишане и пороя от псувни, когато се препъна и се тресна на земята. По-късно ще кажа сто пъти Аве Мария, закле се тя и продължи да тича.
	Достигна разтреперана до конете. Ах, само ако успее да развърже и втория и да го прогони… Но шишкото се бе надигнал и я следваше по петите. Тя смогна да отвърже само по-дребното конче, една кобилка, която изглеждаше добра бегачка, и се метна на седлото. За първи път в живота си Ники яздеше като мъж, усещането бе ново и неприятно. Но нямаше друг избор, затова залегна над кобилата, заби токове в хълбоците на животното и хукна в галоп през просеката.
	Хвърли поглед назад и видя, че Честър се опитва да й отсече пътя към господарския дом. Оставаше й само да поеме към града — едва ли другият ще я последва натам! Но тропотът на копитата зад нея й подсказа, че не се бе поколебал.
	Ники присви колене и се хвана с всички сила за седлото. Краката й не достигаха металните стремена и мъжкото седло й беше толкова неудобно, че едва успяваше да се задържи върху него. Но щом животното премина в равен галон, тя се поуспокои. Измъкна се от тресавището и пак усили темпото. Успее ли да мине зад каменния зид на края на полето, без да я свалят от коня, ще се спаси.
	Поне така си мислеше, докато прескочи зида и разбра, че преследвачът й е сторил същото.
	Господи, ами сега? Дръпна по-силно юздите на коня, прилепна за шията му и отново го пришпори. Трябваше да стигне до Ла Ронда, там щяха да заловят тия безумци.
	Дребната кобилка дишаше тежко, с пяна на уста, но Ники се носеше в пълен галоп по улиците на Ла Ронда, градчето, където плантаторите от околността ходеха за провизии. В отчаяния си бяг тя хвърли поглед назад, за да види дали преследвачът не се е отказал и така не забеляза, че на пътя й се бе изпречила каруца, натоварена догоре с бъчви. Кобилата усети преди Ники задаващия се сблъсък и подскочи, опитвайки се отчаяно да избегне удара с тежкия впряг.
	Ники почувства как гърбът на животното внезапно се изправи, как излетя във въздуха и светът се обърна с главата надолу. Затвори очи пред страшния удар.
	Вместо това тялото й се удари в нещо твърдо, но все пак податливо, кожата й се докосна до плат и тя отвори очи, за да види, че е в прегръдките на непознат мъж. Тъй като го взе за онзи, който я следваше по петите, тя се опита да се освободи. Но гръмкият глас на мъжа, който тихо я заговори на френски, мигом я успокои.
	— Всичко е наред, шери. Няма да ви изпусна.
	Ники преглътна, опита се да си възвърне самообладанието и забеляза, че едва може да говори.
	— Един мъж ме преследва — отвърна тя на същия мелодичен език. — Първо бяха двама. Опитаха се… искаха… — Тя сведе поглед към раздраната си ризка, по която бяха полепнали кал и клонки. Фибите й бяха изпопадали и по раменете й се бе пръснала медночервената грива. Гърдите й се повдигаха и спускаха над корсета в такт с учестеното й дишане.
	Усмивката на французина угасна и гласът му прозвуча твърдо.
	— Няма от какво да се страхувате, шери.
	Ники усети мекия плат на дрехата му, когато той я притисна закрилнически към гърдите си. Енергично вирнатата му брадичка подкрепи думите, казани от него и Ники му повярва.
	— Дрехите ми… — прошепна тя с надеждата, че той ще прояви разбиране. Но всички думи бяха излишни.
	Мъжът заобиколи каруцата, която бе спряла, каруцаря, който приближи с разтревожен вид и тълпата, която се бе насъбрала, за да я отведе от тясната, прашна уличка на дървения тротоар.
	Ники вдъхна уханието на одеколона му и сключи ръце около шията на непознатия, за да се хване по-здраво. Щом усети силните му ръце и широката гръд, тя осъзна колко е едър. И освен това — красив, със загоряла кожа и къдрава, тъмнокестенява коса с кехлибарени отблясъци. Веднага забеляза дълбоките трапчинки, когато той й се усмихна, макар че след това лицето му придоби загрижен вид. Имаше топли кафяви очи.
	Не ги откъсваше от нея, докато я носеше по тротоара. Но щом се приведе, за да влезе в магазинчето на Годен, топлотата им изчезна. Устните му се бяха свили на тънка резка, а на челюстта му потрепваше един мускул.
	— Мадам Годен, — каза той на закръглената, дребна собственичка — малката мадмоазел явно се нуждае от нови дрехи.
	Думите му прозвучаха като заповед. Той я занесе до една завеса, която прикриваше вътрешната част на магазина, пусна я да стъпи на земята и й се усмихна окуражаващо.
	— Тук ще бъдете на сигурно място, докато се върна.
	Хвърли й още един поглед, който й се стори преценяващ. Нежно погали с пръст бузите й, така че мравки я полазиха по гърба и се обърна. Със сериозно изражение размени няколко думи с магазинерката, погледна за последен път към Ники и излезе навън. Забеляза колко широки са раменете му, очертаващи се под тъмносиния фрак, който впечатляващо се стесняваше към тесния му ханш. При всяка крачка под шитите по мярка тъмносиви панталони се открояваха яките му мускулести бедра.
	Завесата падна зад него и закръглената магазинерка дойде при нея.
	— Наредиха ми да се погрижа колкото може по-добре за вас, мадмоазел. — Мадам Годен отметна една посивяла къдрица и се усмихна.
	Ники хвърли последен поглед към завесата, която още се полюшваше леко и преглътна. Главата й беше замаяна, устата — пресъхнала, а пръстите — студени и безчувствени.
	— Успокойте се, мадмоазел — каза жената, като забеляза тревогата й. — Ще ви донеса да облечете нещо и никой нищо няма да научи.
	— Целият град ще научи — заяви Ники, която отново бе дошла на себе си. — Господи, каква сцена устроих пак. — Въздъхна отчаяно. Все успяваше да се оплете в разни истории. Баща й сигурно ще побеснее като научи, а и майка й, която обикновено се отнасяше по-снизходително към нейните геройства, сигурно също няма да е във възторг.
	— Много очарователна сцена — отвърна жената, като оглеждаше едрите гърди на Ники и тънката й талия. Мадам Годен се усмихна и допря устни до мястото, което французинът бе погалил. — Мосю дьо Вилие изглеждаше направо омагьосан.
	— Кой? — попита Ники с надеждата, че не е чула добре.
	— Александър дьо Вилие. Сигурно го познавате. Неговото семейство е най-богатото в областта. Те притежават голямата плантация за захарна тръстика, Бел Шен.
	— Това беше значи… Александър дьо Вилие? — Ники пребледня. — Но аз мислех, че те са сега във Франция, да нагледат имотите си.
	— Херцогът е там. Казват, че се разболял. Днес Александър заминава при него. Брат му Франсоа остава тук да се грижи за Бел Шен.
	— О, не — проплака Ники, която се почувствува още по-зле. — Баща ми ще ме убие.
	— Да не се знаят с дьо Вилие?
	— Да. От войната.
	— Не съм ви срещала тук. Да не сте на гости?
	— Да. — Тя подаде мъничката си длан. — Казвам се Никол Сен Клер. От Медоууд край Байо Лафурше. Отседнали сме у Кристофови.
	— Вие сте дъщеря на Етиен Сен Клер?
	— Да.
	В гласа на пълната, ниска жена прозвуча страхопочитание.
	— Мнозина познават баща ви. Той е един от големите герои от войната срещу англичаните. За мен е чест да се запозная с дъщеря му.
	— Много ви благодаря. И аз се радвам, че се запознах с вас.
	Мадам Годен се засмя, оглеждайки разкъсаните й, мръсни дрехи. Ники чак сега се досети, че тя е заподозряла Александър дьо Вилие.
	Господи, само това липсваше!
	— Що се отнася до дрехите ми, мадам…
	Докато Ники разказваше трескаво как мъжете се бяха нахвърлили върху нея, как е побягнала и господин дьо Вилие се е притекъл на помощ в сюблимния момент, мадам Годен, видимо успокоена, дръпна зад гърба и втора завеса, която отделяше пробната от магазина.
	Каза, че била и шивачка и донесе бледорозова рокля от муселин, обсипана с дребни вишневи цветчета и с бухнати под лакътя ръкави.
	— Сигурно ще ви е малко дълга, но лесно ще я скъсим.
	— Няма нужда — възпротиви се Ники. — Трябва да се прибера преди мръкнало.
	— Сигурна съм, че господин дьо Вилие на драго сърце ще ви изпрати, дори ако му се наложи да отложи пътуването си.
	— О, не — възкликна Ники. — В никакъв случай.
	Мадам Годен кимна загрижено.
	— Така си е. Много сте млада за тоя див жребец. Но кой знае… — Тя вдигна рамене. — Може би като се върне след години от Европа…
	Ники се засмя, защото тази перспектива й се стори изведнъж привлекателна. Нали сама каза, че й трябва мъж, който да я грабне?
	— Дотогава сигурно ще ме забрави — каза тя и се запита наум дали наистина ще стане така. — По това време сигурно ще е женен вече за някоя престаряла аристократка.
	В очите на мадам Годен проблясва дяволитост:
	— Може… Но едва ли. Мисля, че няма да забрави толкова бързо малката мадмоазел, чиито очи имат цвета на Карибско море и която галопираше по корсет и ризка из улиците на Ла Ронда.
	При това напомняне Ники простена и бързо се облече.
	— Много ви моля, не му издавайте коя съм.
	Пълната жена се усмихна закачливо.
	— Сигурно ще ме попита. Но щом сте дъщеря на Етиен Сен Клер, може и да си замълча, поне за година-две…
	— Безкрайно ви благодаря, мадам. Вечно ще съм ви признателна. Ах, да, изпратете сметката в Медоууд… — Не обичаше да пилее пари. Времената бяха тежки. Двете с майка й пестяха всяко пени.
	— Мосю дьо Вилие вече уреди всичко.
	— Наистина ли? — Ники неочаквано премина отново на английски — езика, на който говореха у дома, макар че баща й бе французин, както и в нейното училище, Салем Академи.
	— Какво казахте, мадмоазел?
	— О, простете. Предайте на мосю дьо Вилие, че от все сърце му благодаря за помощта.
	Тази работа хич нямаше да се хареса на баща й, но можеше пък и да не научи. А и семейство дьо Вилие сигурно може много по-лесно да си позволи подобен разход, отколкото те. Е, помисли си тя, налага се поне веднъж да смиря гордостта си и да постъпя практично.
	Освен това нямаше да го види повече.
	Решена да не се среща никога с красивия си избавител, Ники изтръска клечките и праха от бельото си и нахлузи красивата розова рокля.

	— Къде е тя?
	— Малката мадмоазел ли? — попита мадам Годен, като искрено се забавляваше от явната заинтересованост на привлекателния французин.
	— Кой друг? — изръмжа той. — Колко полуголи госпожици влязоха днес в магазина ви?
	Мадам Годен се нацупи и вдигна рамене.
	— Изчезна, мосю. Страхуваше се, че родителите й ще се тревожат за нея. Анри я откара с колата у тях.
	Мухльото Анри бе съпруг на мадам Годен. Това че бе поверила очарователната девойка само на неговата закрила, разтревожи Александър още повече.
	— Взе револвер — добави тя, като видя дълбоките бръчки, които се очертаха на челото му. — Не открихте ли нападателите?
	— Изчезнали са безследно. Но толкова близо до тресавището и реката просто нямаше шанс да ги намерим.
	— По дяволите! Що за мъже! Как може да се нахвърлят върху това невинно създание!
	Лицето на Александър просветна.
	— Коя е тя? Тукашна ли е?
	— О, не, дошла е само на гости. — Мадам се засмя, като видя разочарованието, изписано на лицето му. — Радвайте се, че заминавате. Малката мадмоазел е прекалено млада за вас — каза, че едва навършила петнайсет.
	Той вдигна високо вежди.
	— Петнайсет? — В гласа му прозвуча смайване.
	— Ако я бяхте погледнали в лицето, а не в преждевременно здравото тяло, сигурно щяхте сам да забележите.
	Алекс тихо се засмя. Беше дванайсет години по-възрастен от нея и наистина трябваше да я огледа по-внимателно, пък и всъщност не се интересуваше от толкова млади момичета.
	— Май че сте права.
	— Ама е голяма хубавица, нали? Същински ангел.
	Алекс се засмя.
	— Ангел с медночервени коси, ясносини очи и тяло, което копнее за мъжки ласки… Както правилно отбелязахте, трябва да се радвам, че се разминах с подобно изкушение.
	Но по пътя до доковете и след това, докато гледаше как от погледа му изчезват плантациите за захарна тръстика по бреговете на Мисисипи и все повече се приближават светлините на Ню Орлиънс, той непрекъснато си мислеше със завист за мъжа, в чиито обятия тя щеше да попадне някой ден.
	Когато след продължително пътуване пристигна във Франция, вече почти бе забравил за нея. Само веднъж, когато забеляза жена с очи, напомнящи нейните, се запита кого ли е ощастливила.


>	Втора глава

	_Ню Орлиънс, 1840_
	Никол Сен Клер се бе свила в ъгъла на влажната, миришеща на мухъл килия на ареста във Второ полицейско управление.
	Върху грубо скована дървена маса мъждукаше бяла свещ и хвърляше ужасяващи, призрачни сенки върху влажните стени. Няколко униформени надзиратели стояха пред вратата, но не обръщаха никакво внимание на Никол. Изцяло бяха погълнати от разиграващата се сцена в друга малка килия, където преди два часа бяха вкарали две жени.
	— Не мога да понасям виковете им — прошепна Ники и затисна ушите си с ръце. Ужасените писъци на жените и плъховете. Това бе най-мъчителното в този мрачен затвор. Закопняла бе за слънце. Зъзнеше още от мига, когато преди две седмици я докараха тук. Зъзнеше, чувстваше се самотна и умираше от страх.
	— Скоро ще свършат — заяви Лорна Макинтош — пищното чернокосо момиче, което делеше килията с нея.
	— Ох, да можехме някак да им помогнем.
	Чу се смях, дълбок и презрителен, после шум от разкъсан плат. Жената кълнеше мъжете, но след няколко шумни удара замлъкна, а екотът от зверския побой накара Ники да потръпне от ужас. Неволно притисна към тялото си светлокафявата вълнена рокля, стигаща до пода.
	— Единственото, което можеш да направиш — посъветва я Лорна — е да кротуваш и да се молиш да не стигнат до теб. — Лорна още имаше синини от боя, макар че надзирателите внимаваха да я удрят само там, където няма да се вижда.
	До този момент Ники имаше късмет.
	— Никога няма да забравя какво направи за мен — каза тя. — Каквото и да ми се случи.
	Никол се бе запознала с шотландската си приятелка преди две седмици, когато, изпаднала в пълна истерия, бе хвърлена в затвора. Девойката бе избягала крепостна и в началото бе доста сдържана, но най-сетне сърцераздирателните ридания на Ники я разчувстваха.
	— Замълчи — прошепна й тя и седна до нея на сламеника. — Нали не искаш да привлечеш вниманието им. Ако млъкнеш, може и да забравят за теб.
	— Аз… аз съм тук по погрешка — промълви Ники. — Една ужасна грешка.
	— Тъй си е. Никой човек не заслужава да го натикат в адска яма като тая. Само че трябва да се стегнеш. Няма да те държат кой знае колко. След две седмици ще те продадат. Тогава ще се измъкнеш оттук.
	— Все ми е едно дали ще изляза някога оттук. Все ми е едно дали ще умра. Нямам къде да отида и никой не го е грижа за мен.
	Лорна огледа бледото личице на Ники, огряно от свещта, и забеляза синкавите петна по бузите й, както и червеникавите къдрици, подали се изпод износената кафява качулка.
	— Говориш като богаташка. Все някой се е грижил за теб. Пратил те е на училище и ти е осигурявал живота.
	Ники притвори очи. Само преди три години животът й се бе променил напълно.
	— Имах родители — прошепна тя, но това й изглеждаше тъй далеч във времето, че почти не си спомняше за него. Сякаш бе станало в някакъв друг живот. — Преди депресията притежавахме плантация край Бай Лафурше.
	— Боже, какво хубаво място. Живяла съм там.
	Ники се усмихна. Споменът предизвика печална нежна усмивка.
	— Къщата ни беше двуетажна. Отпред имаше тънки бели колони и малки прозорчета на покрива от розови керемиди. Когато слънцето ги огрееше по залез, над тях засилваше най-хубавото розово, което съм виждала.
	Ники преглътна буцата, която бе заседнала на гърлото й. Не беше ревлива, но сега имаше чувството, че цяла вечност е плакала.
	— Значи по време на депресията загуби дома си, така ли?
	Ники кимна. Изпита облекчение, че може да разкаже на някого онова, което дълго бе таила у себе си.
	— Знаех, че татко има финансови затруднения… аз му помагах да води счетоводството… но едва когато умря, разбрах колко трагично е положението. Сърцето му не издържа… просто не можа да понесе мисълта, че ще загуби Медоууд… и че ще причини мъка на мама и на мен. — Сълзите потекоха по бузите й и тя се извърна.
	— Давай нататък — настоя Лорна. — Излей си болката, за да можеш отсега нататък да мислиш за бъдещето си.
	— За мен вече няма бъдеще! — извика Ники, внезапно озлобена от всички претърпени загуби. — И никога няма да има.
	После се разрида още, по-горчиво. Лорна обгърна раменете й. В един момент риданията преминаха в хлипове, които не след дълго замлъкнаха.
	Говориха си до късно през нощта. Лорна разказа за своята родна Шотландия и за семейството, което бе загубила.
	— И аз си рекох — това ли е ползата от всичките ми молитви, които изредих, като тръгвах за Америка. — Тя сбърчи чело и се огледа в мрачната килия. — Е, не ми остава нищо друго, освен да намеря някакъв изход.
	— Така каза и мама, когато татко почина, но вече сили не й достигаха. — Ники въздъхна съкрушено. — Опитах се да запазя плантацията, но беше твърде късно. Всичките ни приятели се бяха изселили — повечето загубиха като татко домовете и имотите си. Когато най-сетне дойдоха мъжете от банката, за да конфискуват всичко, мама ги посрещна с мускет на верандата. Опитаха се да поговорят с нея, но тя рухна на земята. Лекарят каза, че била получила мозъчен удар.
	— И тогава ти заложи себе си, нали — довърши разказа Лорна и Ники не отрече.
	— Не знаех какво друго мога да направя. Нямаше кой да ме приюти — единственият мъж, към когото можех да се обърна, бе един приятел на баща ми, дьо Вилие, но той бе починал същата година във Франция. По-младият му син, Франсоа, управляваше семейната плантация край Ню Орлиънс, но двамата с татко… не се разбираха.
	— И на двете не ни е провървяло, знаеш ли — каза Лорна, — но като че ли болката е по-силна, когато дълго време са ти я спестявали.
	— Търнърови — хората, които платиха за мен — наистина бяха много добри и договорът изтичаше, когато навърша осемнайсет, ако другите не бяха… — Тя потрепна при спомена за жестокостите на Арман Лорен и за онази лицемерна повлекана Адриан Плакстон, чиито лъжи я бяха вкарали в затвора. — Не съм си и помисляла, че ще се стигне дотам.
	Но точно дотук стигнах, помисли си Ники и мислите й я върнаха към реалността. Стенанията от другата страна на коридора бяха преминали в ридания.
	— Гледай на нещата от добрата им страна. Утре ще се измъкнеш от тази проклета дупка. Където и да попаднеш, по-лошо оттук няма да е. След година-две срокът на крепостничеството ти ще изтече и ще можеш да правиш каквото си щеш.
	— Не година-две, а седем — отвърна с горчивина Ники. Трите години се бяха превърнали в десет. Цяла вечност. Тя отново притвори очи, за да потисне отчаянието, надигащо се в нея. — Не знам дали ще го доживея.
	— Досега все някак си се оправяла, нали?
	— Без теб бях загубена.
	В онзи ден преди две седмици, когато надзирателите почнаха да нападат жените, Лорна, която бе девет години по-голяма от Ники, прочете ужаса по лицето й.
	— Ти май не си била още с мъж, а?
	— Не — прошепна Ники. Искаше да се отдръпне от вратата на килията, но не можеше да откъсне поглед от стражаря, който разтвори насила краката на жената, поразвърза отпред панталона си и заби коравия си член в нея. Молбите на жената да я пожали и отчаяните й опити за съпротива изглежда само го възбуждаха още повече.
	Лорна впи пръсти в гърба на Ники, дръпна я встрани от жестоката сцена и я натика в ъгъла. Докато девойката гледаше ужасено към вратата и очакваше надзирателите да нахлуят всеки миг, Лорна взе нещата в свои ръце.
	— Ще те скрием точно под носа им — заяви тя с пламенна решителност.
	— Как?
	С бързи и сръчни движения шотландката сплете косите й на плитки, нави ги около ушите й и й нахлузи дебела, мръсна качулка.
	— Трябва да скрием гърдите ти — каза тя и Ники най-сетне разбра какво става. Откъсна широки ивици от фустата си и се превърза с тях, а Лорна така я пристегна, че девойката едва можеше да диша.
	— И не забравяй да си свеждаш главата — предупреди я тя. — Никога не ги поглеждай в очите. С тая прическа и с плоските гърди изглеждаш на дванайсет-тринайсет годишна. Някои от тях си падат и по такива, но повечето предпочитат жените пред момичетата.
	Така и стана.
	Лорна не им се съпротиви и на Ники не й остана нищо друго, освен да наблюдава безпомощно как брутално я изнасилват. След две нощи те дойдоха отново. Междувременно Ники бе придобила кураж и въпреки протестите на Лорна бе готова за съпротива. Чакаше ги скрита зад вратата, с ниско дървено столче в ръце. Първият стражар се строполи в безсъзнание. Вторият, който служеше отскоро, се оттегли незабавно, като издърпа другаря си, проснат на пода. За техен късмет същата нощ докараха нова група арестантки и надзирателите веднага се нахвърлиха върху тях. От този момент нататък оставиха Ники и Лорна на мира.
	— Може пък този път да те купи някой почтен човек — каза Лорна.
	Утре Ники щеше да бъде продадена за трети път през последните три години, но за пръв път щяха да наддават публично за нея.
	— Не ми се вярва. Вече не съм просто крепостна, а минавам и за крадла.
	— Е, на дете като теб може да се простят някои дребни прегрешения. Моли се само никой да не прочете в документите ти на колко си години.
	— Все ми е едно. Не може вечно да се правя на дете. Все някога ще разберат, че съм жена. Един господ знае какво ме чака тогава.
	Лорна трудно можеше да отрече този факт. Приятелката й бе изискана, благовъзпитана млада дама, но съдбата сляпо раздаваше удари наляво и надясно и никой не можеше да обясни защо улучва едни, а не други. Ники би могла да води приятен живот и да се омъжи за някой почтен младеж.
	Но не й бе съдено да има съпруг. Най-много — едно-две копелета. Имаше закони, които защитаваха крепостните, но мъжете, които ги купуваха, притежаваха достатъчно пари, за да потъпкват законите. След като бе вече осъдена — а и при това лице и тяло, скрито под жалките дрипи — за Ники нямаше спасение. Лорна въздъхна. Животът бе тежък.
	От страх пред настъпващия ден Ники дълго се мяташе неспокойно на сламеника и по студения глинен под, след което цялата утрин кръстосваше килията. Тъй като слънцето не се виждаше, не можеше да прецени колко още ще трябва да чака, докато най-сетне провлечените стъпки спрат пред вратата й. Вероятно бе вече късно следобед.
	— Сега е наш ред — каза Ники, когато чу да се отваря вратата на отсрещната килия.
	После дочуха гласовете на жените, които надзирателите избутваха по коридора. Почти се виждаше застанала на тръжния подиум, докато всички мъже наддават за нея, сякаш вече не е човек, а само някакъв предмет — какъвто всъщност бе.
	Обзеха я срам и страх. Татко, какво ли би казал, ако можеше да видиш всичко това? Дълбоко в сърцето си тя знаеше отговора…
	— _Никой не може да те посрами, мила моя. Това можеш да направиш само ти самата._
	Толкова добре си спомняше думите му, сякаш току-що ги бе произнесъл.
	— Стой до мене — каза й Лорна. — Познавам повечето богаташи в този град. Дъртият пръч, който ме купи, беше вестникар. Знаеше всичко за всички. Само да излезем навън, ще ти покажа на кого да правиш мили очи.
	— Как да го правя?
	— Ти имаш ум в главата си. Като му дойде времето, сама ще се сетиш.
	Ники провеси нос. Ще направи каквото може, също като при предишните продажби. Досега не бе имала кой знае какъв късмет.
	Когато чу ключът да се превърта в ключалката, тръпки я полазиха по гърба. Никога не се бе страхувала така. Не се бе чувствала толкова несигурна и унизена. Щастлива бе, че поне ще се яви под моминското име на майка си. Никой не би повярвал, че Ники Стоктън, тази мръсна, измършавяла скитница с уплашен поглед е всъщност Никол Сен Клер, дъщерята на Етиен Сен Клер.
	— Вдигайте полите — заповяда надзирателят, който оковаваше краката на жените, преди да ги изведе на подиума.
	Когато тежките окови щракнаха около нежните й кокалчета и студеният, груб метал преряза деликатната й плът, Ники се обърна към жената, на която бе признателна завинаги.
	— Никога няма да те забравя, Лорна. — Гърлото й се сви. — Ако можех, щях някак да ти се отблагодаря за приятелството. Ако мога да направя нещо…
	— Ти си добра приятелка, Ники. Ще се моля за теб.
	И двете се отправиха ръка за ръка към вратата и към неизвестното бъдеще.

	— Не знам ти как си, но това проклето време нещо ме мъчи. Ще взема да му пийна по едно.
	Александър дьо Вилие тупна здраво по гърба най-добрия си приятел, Томас Деминг.
	Всъщност не беше много студено, но облачно и ветровито. Необичайно време за края на пролетта. Непоправимият оптимист Алекс си мислеше, че така поне не се пука от жега в двуредния си тъмнозелен фрак. Бялата му яка и колосаната бяла риза изглеждаха толкова чисти, колкото и сутринта, когато ги бе сложил.
	— Чух, че в хотел Сен Луи били докарали коняк Наполеон — каза Томас. Вятърът издуваше сивия му фрак и рошеше светлорусите му коси.
	— Чудесно — съгласи се Алекс на чист английски. Откакто се бе върнал миналата година в Бел Шен, той бе решил да говори на английски при всяка възможност. Беше американец от френски произход — френски креол. Макар да бе прекарал по-голямата част от живота си във Франция, следвайки в Сорбоната и една година — в Политехниката, той се чувстваше у дома си само в Луизиана и в Бел Шен.
	— Какво ще кажеш за цените на захарната тръстика през тази година? — попита го Томас, докато пресичаха прашната Роял стрийт на път за хотела.
	Алекс не отговори. Вниманието му бе привлечено от тълпата, насъбрала се до ротондата на хотела.
	— Какво става там?
	Щом мъжете наближиха, всичко им стана ясно.
	— Търг на роби — каза Томас.
	— Не, заложници срещу дългове — поправи го Алекс и забави крачка. — От затвора. Главно избягали крепостни и крадци.
	Той не приемаше крепостничеството. Твърде дълго бе живял във Франция, където всички хора бяха свободни и след революцията минаваха за равни.
	— Да. — Томас явно споделяше убежденията му. — Дай по-добре да заобиколим и да влезем през задния вход.
	Алекс кимна. Но щом съгледа на подиума една дребничка фигурка, отново забави крачка. Вместо да отмине, той неволно се приближи. Томас малко се учуди, но тъй като бе свикнал с приумиците на Алекс, реши да го последва.
	— Колко ще дадете за този прекрасен екземпляр? — запита аукционерът с алчен тон. — Още е млада, както виждате. Но е хубава и някой ден положително ще се налее.
	За разлика от останалите, които отчаяно бяха провесили рамене, момичето стоеше изправено като гвардеец, с високо вдигната глава и вирната брадичка и не поглеждаше нито вляво, нито вдясно. Имаше нещо в нея… Но какво? Алекс приближи и си проби път през тълпата.
	— Триста долара — извика един строен мъж с висок цилиндър. Момичето хвърли поглед към него и след това се обърна към черноока жена, застанала до стената. Тя кимна и девойката се усмихна на мъжа — приветливо, малко сдържано, но не престорено.
	— Петстотин — извика Валкур Фортие, чернокос мъж с испанска и френска кръв, когото Алекс познаваше от детинство. Фортие бе един от най-заможните мъже в Ню Орлиънс — но и най-жестокият и безскрупулен тип, който Алекс бе срещал.
	Жената до стената явно бе на същото мнение. Тя рязко поклати глава, сякаш за да предупреди момичето, чието лице пребледня още повече. Алекс едва успя да различи чертите й изпод износеното въглищарска качулка, но косите, макар и мръсни, сияеха с топъл меден блясък.
	Тя погледна не особено дружелюбно Фортие, който направи знак на аукционера. Съсухреният мъж се усмихна угоднически и вдигна полите на момичето, като разголи стройните й нозе чак до подгъва на тънките й, бели памучни гащички, стигащи до коленете.
	— Престанете! — викна тя и издърпа полите си от ръцете на аукционера. В отговор получи звънка плесница, която отекна из целия площад, но девойката не отстъпи.
	— Младичка е още, господа. Нужна й е здрава мъжка ръка, за да разбере къде й е мястото — това е всичко. — Аукционерът се усмихна на наддаващите и с това разсея напрежението.
	— Шестстотин — извика високият мъж и момичето отново му се усмихна, като извърна лице към него.
	В този Момент Алекс видя две толкова будни аквамаринови очи, че дъхът му секна. Сега разбра, че тъкмо тези очи го бяха накарали да се смеси с тълпата.
	— Хиляда — предложи Фортие с глас на победител.
	Високият мъж прокълна лошия си късмет, поклати глава и се отдръпна.
	— Никой ли не вижда какво се крие в това момиче? — запита аукционерът с надеждата да измъкне още няколко долара от Фортие. Вдигна ръката й и дръпна ръкава. — Тя има здрави мускули. Договорът й изтича едва след седем години. Можете да си представите каква радост може да ви достави… нужно е само малко търпение. — Той се ухили и я потупа по задника, при което лицето на момичето поруменя. Опитвайки се да прикрие смущението си, то притвори очи за миг, но не извърна лице.
	— Тя е крадла — извика Фортие. — Никой няма да даде повече за нея.
	— Не съм крадла! — викна — момичето. — Не съм! — В отговор получи втора звънка плесница.
	— Затваряй си устата! — кресна й аукционерът и я хвана грубо за ръката. — А сега се усмихни на господин Фортие.
	Когато пусна ръката й, момичето гордо се изправи. То огледа мъжа, сякаш да прецени доколко държи на нея, извърна се отново към жената, която пак закима отрицателно, и направи лек реверанс. Така очарователно му се усмихна, сякаш слънцето отново изгря иззад облаците.
	— Господин Фортие — заяви момичето с меден глас. — Благодаря ви, че оказвате внимание на толкова жалко създание като мен.
	Алекс забеляза както изисканата й реч, така и лекото убождане спрямо Фортие. Прозвучалото презрение опровергаваше думите й.
	Но едва не му убягнаха сълзите й.
	Когато завъртя глава, те проблеснаха като дъждовни капки по нежните й бузи.
	— Хиляда и двеста — извика Алекс и сам не повярва на ушите си.
	— Хиляда и четиристотин — отвърна Фортие. Като хвърли пренебрежителен поглед към Алекс, той отново се втренчи жадно в момичето и с това потвърди опасенията на младежа, че я иска само за леглото си. Във Френския квартал бе добре известно, че Фортие си пада по млади, девствени момичета, почти деца. А за тази направо му потекоха лигите.
	— Две хиляди — обяви Алекс и тълпата притаи дъх. Само веригите на затворниците подрънкваха в тишината.
	Фортие се засмя късо, но смехът му прозвуча пресилено.
	— Не знаех, че си падате по толкова млади мръвки. Само да знаех… — Той присви нехайно рамене, но в очите му се четеше гняв.
	— Доведете я след час при каретата ми — нареди Алекс на аукционера, без да обръща внимание на мръсните забележки на Фортие. — Оставил съм я на Роял стрийт, пред номер двайсет и едно. Там ще получите платежното нареждане.
	Аукционерът кимна и един дебел стражар отведе момичето.
	Още преди то да изчезне от погледа му, Алекс съжали за стореното.
	— Какво ти стана? — запита Томас с лека насмешка, от което Алекс се ядоса още повече на себе си.
	— И аз не знам. Понякога сам на себе си се чудя.
	Томас реши, че е по-добре да смени темата.
	Мъжете се изкачиха по каменните стъпала и влязоха в елегантните помещения на хотела. Сен Луи бе гордостта на Ню Орлиънс. Импозантният му купол се издигаше над града и се виждаше отдалеч.
	— Май наистина трябва да ти поръчаме едно питие — каза Томас. — Виждам, че имаш нужда.
	Алекс бутна тапицираната кипарисова врата към бара малко по-силно, отколкото трябваше и седна на една маса. Около тях се носеха спокойни разговори и гръмък мъжки смях. Някоя играеха на карти, други седяха на големия тезгях от махагон, украсен е дърворезба.
	Алекс почти не ги забелязваше. Беше действал импулсивно и дори не можеше да разбере по какви подбуди. Сега ще трябва да плаща.
	— Обещах на Лизет да я заведа на вечеря. Мислиш ли, че ще й хареса да прекара времето с новата слугиня в Бел Шен?
	— На, твое място аз не бих посмял и да я попитам. Без това ти се сърди заради предстоящия годеж.
	— Това го оправих, като й подарих няколко нови бални рокли и й обещах разходка с парахода по реката. — Малко жени можеха да устоят на удоволствието от лукса в „Куин“, най-комфортния параход, пътуващ по Мисисипи. — Аз инвестирах в момичето две хиляди долара. Може би беше глупаво, че го сторих, но си заслужава парите.
	— Защо не я оставиш да прекара нощта в ареста?
	Само при мисълта за това Алекс потръпна. Сякаш сам бе изпитал плесниците, които момичето получи на подиума — добре можеше да си представи на какви жестокости е била подложена в гъмжащия от плъхове затвор.
	— Тя вече принадлежи на Бел Шен. Искам да започне работа час по-скоро.
	Томас се усмихна. Алекс се преструваше на груб, но той добре знаеше какви усилия полага, за да се държи добре с работниците. Всяко семейство притежаваше собствена колиба, градинка и кокошки. Работниците му ходеха на църква, спазваха християнските празници, женеше ги свещеник и никога не разлъчваха членовете на семействата. На Бел Шен робите печелеха колкото ратаите и всички получаваха надбавка за добри постижения.
	Другите собственици на плантации протестираха срещу прогресивните възгледи на Алекс, но семейство дьо Вилие бе влиятелно и се ползваше от години с голям авторитет. Само малцина си позволяваха да надигнат глас срещу него.
	Един от тях бе Валкур Фортие.
	— Всеки случай успя да доведеш Фортие до бяс — каза Томас, след като отпиха от хубавия коняк.
	Алекс поклати, кехлибарената течност в чашата са.
	— Той не обича да губи.
	Нямаше нужда да добавя, че Фелисиана, плантацията на Фортие, бе в много по-добро финансово, състояние от Бел Шен. Депресията от 1837 година и неумелото управление на брат му я бяха докарали дотам.
	— Как мислиш, защо се отказа?
	— Вероятно просто защото не си струва да се дават толкова пари за една крадла, независимо колко е млада и хубава. А за Валкур парите са, всичко. Нито едно девойче не заслужава подобна инвестиция, особено ако не може да се разчита на него.
	Тази констатация, която бе напълно правилна, само отново възпламени яда на Алекс.
	— А сега, ако нямаш, нищо против, предпочитам да поговорим за нещо друго. След по-малко от час ще трябва да платя за глупостта си. Не бих казал, че се радвам на предстоящата вечеря.

	Ники седеше самотна и изоставена на влажния сламеник в тъмната килия, присвила нозе под брадичката и сключила ръце около, тях. Очакваше да я отведат.
	Трепереше, макар да не бе студено и се молеше, дано зърне още веднъж Лорна. Тъкмо когато отвеждаха Ники, издърпаха приятелката й в другия край на подиума и тя нямаше възможност да размени и дума с нея. Шотландката не успя дори да я предупреди, че попада у зъл човек.
	Ники бе сигурна, че тъмнокосият мъж с черните очи и испански черти ще я спечели, макар че по знак, даден й от Лорна, се помоли да я отмине този жребий. От погледа му я полазиха тръпки, но той изглеждаше тъй самоуверен и решителен, че тя се поддаде на желанието да му покаже презрението си. Тогава от изневиделица се появи онзи друг мъж — и или я спаси от една тежка участ, която дори не искаше да си представи, или я обрече на още по-неописуеми страдания.
	Опита се да огледа лицето му, засенчено от модната сива шапка с тясна периферия, но всичко стана толкова бързо, че той изчезна без тя да придобие представа за него. Забеляза само, че значително се извисяваше над околните мъже и имаше широки, рамене.
	Беше едър — а това означаваше и силен. Ники потръпна. Достатъчно силен, за да я удържи, колкото и да му се съпротивлява. Достатъчно силен, за да извърши с нея онова ужасно нещо, което надзирателите правеха с Лорна и другите арестантки.
	Ники притвори очи и се опита да обуздае страха си. Винаги досега е била тъй безстрашна, тъй самоуверена. Но точно в най-неподходящия момент се сети как я биеше Арман Лорен. Доста време мина, докато най-сетне се научи да понася безмълвно всичко и да преглъща хапливите си отговори. И за награда я хвърлиха в затвора за престъпление, което не бе извършила.
	Никол чу тежките стъпки на надзирателите да приближават до килията й, чу и гръмкия им смях. Където и да я отведат, няма да е по-зле, отколкото тук, успокои се тя. Но когато отвориха вратата и я изведоха, вече не беше толкова сигурна.


>	Трета глава

	Кършейки ръце, Никол стоеше до блестящото черно ландо, оставено на Роял стрийт пред една табелка, на която пишеше: Томас Б. Деминг, адвокат.
	От едната й страна стоеше посивял стражар, а от другата — също тъй посивял негър, облечен в елегантна червено-златиста ливрея.
	Стражарят извади от джоба си часовник и вдигна капачето.
	— Подранили сме с няколко минути.
	— Ще дойде — каза старият негър. — Ще пристигне навреме.
	Така и стана.
	Никол тъкмо погледна към ъгъла на улицата, когато високият, широкоплещест мъж зави и се отправи към тях. Ники премигна веднъж, после втори път и политна към каретата, за да се хване за нея. Не може да бъде!
	Но беше истина. Да, това бе той, Александър дьо Вилие. Навсякъде би разпознала това лице. Когато през тежките времена на слугуването се свиваше на тесния одър, за да се стопли, или когато трябваше да търка грубия под или да мие планини от мръсни чинии, тя си мислеше за него и се питаше какво ли прави. Питаше се също дали ако животът й се бе стекъл иначе, той би дошъл да я навести — толкова й се искаше да е така.
	Гледаше го как се приближава, взема документите й от надзирателя и й хвърля бегъл поглед. Щом очите му се спряха на нея, сърцето й се разтупка. Дали ще я познае? Мили боже, помоли се тя, моля те, нека не ме познае.
	Не можеше да понесе мисълта, че му се явява в мръсни дрипи и със сплъстени коси. Ами ако тъкмо затова я е купил? Спомнил си е за нея и е дошъл за втори път да я спаси. Сърцето й заби лудо и парцалите, с които бе пристегнала гърдите си, взеха така да я стягат, че остана почти без дъх.
	Мъжът връчи на надзирателя платежно нареждане, както бе обещал. Кочияшът зае мястото си на капрата. За миг Ники изтръпна от страх, когато две кафяви очи се приковаха в нея и една едра длан привдигна брадичката й. Той й хвърли преценяващ поглед, после мрачните му очи опипаха първо покритото й с кал и мръсотия лице, а сетне се плъзнаха по роклята й, чието деколте зееше празно и провиснало.
	Странен блясък озари лицето му и тя се запита дали не изразява всъщност неговото разочарование.
	— И никакви кражби в Бел Шен, чу ли? — каза той. — А сега скачай в каретата.
	Тези груби думи разсеяха надеждите на Ники. Тя беше просто негова собственост, нищо повече. Изобщо не я беше познал.
	Преглътна буцата, заседнала на гърлото й, за да удържи сълзите, които напираха. Колко глупаво бе да вярва, че той ще се позаинтересува коя е — а тя за нищо на света няма да му признае. Баща й бе ходил в Бел Шен да моли за помощ, но бе получил отказ. Никол подслуша зад вратата на кабинета му неговите думи след завръщането от плантацията.
	— Франсоа е точно такъв, какъвто го помня — каза той на майка й. — Егоистичен и равнодушен. Заяви, че баща му бил прекалено щедър, но той бил бизнесмен. Трябвало да се грижи за собствените си интереси и брат му напълно споделял това убеждение.
	Никога нямаше да забрави отчаяното изражение на баща си и сълзите на майка си.
	Ники потисна печалните спомени и седна срещу едрия мъж в скъп, тъмнозелен фрак. Внимаваше да не вдига очи, тъй както се бе научила в затвора, но не се сдържа и крадешком го погледна. Установя, че той я наблюдава с не по-малко любопитство. Знаеше, че трябва да отвърне очи, но просто нямаше сили да го стори.
	Изглеждаше също тъй прекрасен, както си го спомняше. Сега излъчваше зрялост, която тогава още липсваше у него. Брадичката му бе волева, чертите бяха станали малко по-резки. Чувствените трапчинки край устните бяха изчезнали, а около очите се очертаваха бръчки. Изглеждаше състарен, сякаш отговорността, която вече носеше, му бе отвела младостта.
	Веднага забеляза, че е гневен и се запита дали тя не е причина за това. Когато продължи да я гледа безмълвно, сякаш му се искаше да изчезне от погледа му, усети как у нея бавно се надига гняв.
	— Аз не съм крадла — заяви тя най-сетне. С нищо не бе заслужила онова, което я сполетя през последните три години. С абсолютно нищо!
	— В документите ти пише друго. — Той протегна към седалката й мускулестия си, дълъг крак. — Твърдят, че намерили в гащичките ти смарагдовата брошка на твоята господарка.
	Ники пламна. Как може да говори тъй спокойно за нещо толкова интимно?
	— Господарката ми наистина намери там смарагдовата си брошка и в това няма нищо чудно, защото сама я бе сложила там.
	— И защо ще го направи? — попита той с неприкрита ирония, като се облегна назад. Плещите му бяха толкова широки, че почти покриваха червената кожена тапицерия.
	— З-защо ли?
	Побесня от обвинението, което се четеше в погледа му. Искаше й се да му изкрещи в лицето цялата истина, но за бога, не можеше да му каже, че жената просто ревнуваше. Никога нямаше да повярва, че една жена може да ревнува от дванадесетгодишно момиче!
	— Не знам — излъга тя и й се прииска да потъне в земята от срам. Вместо това обаче изопна гръб.
	Очите на французина станаха още по-сурови.
	— Е, може да си сигурна, че няма да пъхна бижута в гащичките ти, така че внимавай да не ги открия там.
	Ники така си прехапа езика, че я заболя. Той за какъв се смята?
	— Необходимо ли е непрекъснато да споменавате за бельото ми? — Тя така силно стисна челюсти, че почти изсъска.
	— Да не искаш, да кажеш, че имаш бельо?
	Очите й се разшириха.
	— Вие… вие не сте джентълмен!
	Александър се усмихна. Трапчинките му се появиха отново.
	— Радвам се, че все още показваш нокти. Я ми кажи, на какво се дължи това, че една малка уличница като теб говори така перфектно английски?
	Малка уличница! А тя си мислеше навремето, че баща му може да й помогне.
	— След като ме смятате за такова нищожество, защо купихте договора ми?
	Усмивката на Александър угасна. Погледът му се спусна по окъсаните й, мръсни дрехи и по сплъстената коса, която тя напразно се опитваше да прикрие под качулката.
	— Исках да се позабавлявам.
	След тези сурови, недвусмислени думи в купето настъпи мълчание. Дочуваше се само въртенето на колелата и чаткането на конските копита по паважа. Сърцето на Ники удряше по-силно и от конските подкови. Искал да се позабавлява. Дъщерята на Етиен Сен Клер, одрипавяла и мръсна, ще трябва да го забавлява. Беше вече достойна само за присмех, или ругатни.
	И какво забавно намираше един мъж като Александър дьо Вилие в такова жалко създание като нея? Докога ли ще чака така, със свит стомах, да разбере?
	Сякаш в отговор на нейния въпрос колелата замлъкнаха и кочияшът скочи на земята, като отвори широко вратата на купето.
	— Пристигнахме, гу’син Алекс.
	Той скочи навън и кочияшът помогна на Ники да слезе.
	Господарят посочи към вътрешността на каретата.
	— Почисти добре тапицерията, Укиа. Тя положително има въшки.
	В този миг Никол Сен Клер, някога обожавана красавица, с която баща й се гордееше, поиска да умре на място. Най-ужасното бе, че той беше прав.
	Преглътна тежко и сведе поглед. Никога няма да покаже на този французин колко дълбоко я обидиха думите му. Може и да изглежда ужасно, но в жилите й тече кръвта на Сенклерови.
	— Къде отиваме? — попита тя, след като преглътна сълзите си.
	— Ще те заведем да се изкъпеш. — Той я погледна мрачно. Дори радостта от предстоящата баня не приглуши мъката й. Само се молеше да не й проличи.
	Преминаха през порта от ковано желязо и навлязоха в добре поддържана градина, в която цъфтяха жасмин и орлов нокът. Птички пиеха вода от малък мраморен шадраван. В дъното се издигаше розова двуетажна къща, която на цвят напомняше много родния й дом. Имаше бели первази на прозорците и балкон с перила от ковано желязо пред една от стаите на първия етаж. Александър отвори тежката входна врата от резбован кипарис и те влязоха във фоайето, където един слуга в ливрея с невъзмутим вид взе шапката и ръкавиците на Александър.
	— Чий е този дом? — запита Ники, удивена от прекрасния паркет и щукатурите по тавана. Салонът бе покрит със скъпи килими, а върху масички от тъмно дърво стояха крехки порцеланови вази.
	— Мой.
	— Но аз мислех, че вие… — Мислеше, че той живее в Бел Шен или във Франция.
	— Какво си си мислила? — попита рязко той.
	Защо побесня така?
	— Нищо.
	— Мадмоазел — каза той иронично, — имате ли други въпроси или можем да се качим горе и да се погрижим за вашата баня?
	Сарказмът му я накара да почервенее. Защо не бе останал в спомените й такъв — саркастичен и долен, какъвто бе в действителност? Вместо това тя си спомняше за хубавото му лице и за мига, в който я спаси на улицата в Ла Ронда. Наистина, външно не се бе променил, но през изминалите години тя бе разбрала, че външността на човека не е най-важното. Въпросът бе какъв е по душа.
	Като повдигна мръсните си поли и си придаде, доколкото можа, самоуверен вид, Ники се заизкачва по стъпалата.
	Една теснолика жена с бяла шапчица и престилка се появи горе в коридора.
	— Бонжур, ваша милост — поздрави го тя на френски и Ники изтръпна.
	Божичко, сега, след смъртта на Шарл дьо Вилие Александър бе станал херцог. Херцог дьо Бризон! Как не се досети?
	— Казах ви да не ме наричате така — отвърна рязко Алекс.
	— Пардон, мосю.
	— И ви помолих да говорите на английски. И вие, и господарката ви имате нужда да се поупражнявате.
	— Да, мосю — отвърна тя покорно.
	— Предполагам, че още не се е прибрала.
	— Не, мосю. Беше много ядосана. Каза, че няма да прекара нощта с една престъпница, дори ако вие присъствате, за да я развличате.
	Алекс едва сдържа усмивката си. Както бе предрекъл Томас, Лизет бе побесняла от гняв. След като й съобщи, че ще доведе една крепостна от затвора за длъжници, тя явно бе хукнала навън. „Ако продължаваш да ме пренебрегваш — заяви тя гневно — ще те напусна завинаги“. Но и двамата знаеха, че няма да го стори.
	Лизет имаше буен темперамент, който Алекс търпеше само защото показваше същата пламенност и в леглото, но бе сигурен, че никога няма да се откаже от удобството да бъде негова любовница.
	— Стоплих вода, както ми наредихте — каза жената. Той погледна към момичето, което преглъщаше мъчително и нервно облизваше устните си.
	— Как се казваше? — попита той.
	— Аз ли? Ники Стоктън.
	Той я огледа по-внимателно, опита се да разпознае нещо зад пластовете мръсотия по лицето й.
	— Да имаш случайно роднини тук… някоя заварена сестра или братовчедка?
	— Не.
	— Срещнах някога момиче, което приличаше на теб. Същият цвят на косите, същите очи. Но беше по-голяма и бе французойка.
	От години не се бе сещал за момичето от Ла Ронда. Учуди се, че въобще я помни.
	— Във всеки случай тя не миришеше като теб — добави той безмилостно, защото още се измъчваше от мисълта, че бе поел отговорност за още един човек. Всъщност не можеше да си го позволи.
	— Тя ухаете на теменужки. А ти миришеш така, сякаш си живяла в кочина.
	Лицето на момичето пребледня като платно. Раменете, които изглеждаха гордо изпънати дори на тръжния подиум, сега провиснаха унило и сломено. Долната й устна трепереше, тя заби поглед в пода.
	— Знам — каза девойката и думите й прозвучаха тъй тихо и с такава болка, че нещо го прободе в сърцето.
	Алекс се почувства като магаре. Какво, по дяволите, му става? Обиждаше момичето още от първия момент, наказваше го заради собствената си глупост. При това малката с нищо не бе заслужила подобно отношение. Не беше нейна вината, че постъпи толкова неразумно.
	Алекс повдигна брадичката й с пръст. От очите й бликнаха сълзи и се стекоха по бузите.
	— Съжалявам, малката — рече той тихо. — Не си виновна ти. — Изтри с два пръста сълзите й и прокара следа по бледото личице, покрито с мръсотия. Усмихна й се извиняващо.
	— Е, вече всичко е минало. Тук си на сигурно място и докато си спазваш задълженията по договора, нищо не те заплашва. Мари ще ти помогне да се изкъпеш и облечеш, а утре ще те отведа у дома в Бел Шен.
	У дома. Колко време бе изминало, откак бе напуснала своя дом? Ники се уплаши, че Александър може да прочете копнежа по лицето й и се опита да не поглежда към него, но бе невъзможно. Също както бе невъзможно да не усеща топлината на пръстите му, подпрели брадичката й или да не чува приятния му тембър. Ядът му се уталожи и той я загледа загрижено.
	После се обърна към слугинята.
	— Погрижете се за нея.
	Жената кимна, отведе я в една стая на горния етаж и затвори вратата зад гърба си.
	Ники я усети как взе да разкопчава роклята на гърба й.
	— Ако нямате нищо против — каза тя, когато прислужницата свърши, бих предпочела да снема останалото сама.
	Не можеше да рискува. Трябваше й време, за да научи истината за семейство дьо Вилие. Приятели ли бяха или врагове? Дали бяха забравили за старата дружба между техните семейства или Александър дьо Вилие все пак щеше да й помогне?
	Жената кимна.
	— На леглото съм оставила старата униформа на дъщеря ми. Малко е износена, но е чиста. Мисля, че ще ти стане.
	Щом Мари напусна стаята, Ники смъкна мръсните си дрехи и парцалите, с които бе пристегнала гърдите си. Малко я боляха, но бе щастлива, че се отърва само с толкова. Изведнъж се сети, че трябва с нещо да смени старите дрипи — изпита отвращение дори при мисълта да нахлузи отвратителните фусти.
	Огледа се и забеляза една врата, водеща към съседното помещение. Открехна я едва-едва и видя, че зад нея има по-голяма стая, цялата в плюшове и дантели. Отвътре долиташе мирис на тежък парфюм.
	Запита се чия ли е тази стая и тихичко се прибра в своето помещение, като се зае с маскировката си. Претърсването на стария, резбован шкаф с чекмеджета не донесе нищо, но на дъното на раклата от розово дърво откри чаршаф от муселин, който бързо разкъса на ивици и ги пъхна под черната униформена рокля на леглото. После отиде при голямата медна вана, поставена в ъгъла.
	Водата тъкмо бе достигнала необходимата температура и Ники бавно се отпусна в нея. Ухаеше на рози.
	Сети се, че някога наистина предпочиташе аромата на теменужките. Споменът изплува толкова отдалече. После осъзна и още нещо: Александър дьо Вилие си бе спомнил за нея. Поне смътно. За първи път след толкова години предишният й живот не й се стори чак толкова далечен.
	Ники не можеше да се нарадва на банята и старателно се изтърка от глава до пети. За измиване на косите й бяха оставили шише, пълно с течност с остър мирис. Щом свърши тази работа, тя отново изтърка тялото си. Мари влезе още преди да е приключила с къпането и затова тя се отпусна по-надълбоко в сапунената вода.
	— Недей да бързаш — усмихна се тя приятелски на Никол. Беше малко по-висока от нея, имаше посивяла коса и едро, но гладко лице. — Как ти беше името?
	— Ники. Ники Стоктън.
	— Ники — повтори жената с топъл, сърдечен глас, но изведнъж забеляза, че в стаята е тършувано. Усмихнатите й устни се свиха на тясна резка.
	— Не е това, което си мислите — побърза да каже Ники, но Мари не я изслуша. Излезе с решителни стъпки от стаята.
	Защо провалям винаги всичко — запита се отчаяно Ники, докато излизаше от ваната, бързайки да се изсуши. Опасявайки се, че Мария ще се върне още преди да се е облякла, тя пак пристегна гърдите си и надяна отгоре памучната блуза. Тънкият, излинял, но ухаещ на сапун плат й се стори върха на лукса, а черната униформа с колосаната бяла престилка — по-скъпоценна от моден парижки тоалет.
	Среса косите си с четката със сребърна дръжка, сплете ги и ги зави на охлюв около ушите. После си сложи колосаната бяла шапчица, която покри до голяма степен лъскавите й, медночервени къдри. Щом се погледна в огледалото, забеляза, че полите й стигат на педя от пода, тъй че се виждаше кокалчето й, обуто в бял чорап и част от фустата — както бе модерно да ходят младите момичета.
	Изглеждаше млада. Винаги бе имала невинен вид. Но женствените заоблености на тялото издаваха истинската й възраст. След като ги бе поприкрила, тя бе сигурна, че може да заблуди, когото и да е. Поне на първо време.
	Докато чакаше Мария да се завърне, тя приседна на тапицираната табуретка пред тоалетката и се загледа през прозореца, от който се виждаше градината. Наслаждаваше се на прекрасните багри, но изведнъж вратата се отвори толкова рязко, че вихър премина из стаята. Вътре нахлу Александър дьо Вилие.
	Буреносното му изражение бе красноречиво.
	— Мислех, че добре си ме разбрала — заяви той. Гласът му отново прозвуча сурово. — Няма да търпя никакви кражби… — той спря насред дума. За миг му се стори, че е сбъркал стаите. Момичето, втренчено в него, нямаше нищо общо с малката скитница, която бе купил на търга.
	— Благодари се на бога, че Фортие не можа да те огледа добре. Сигурно щеше да даде две хилядарки.
	— Две хиляди? — изписка тя и скочи. — Дали сте за мен толкова пари?
	— Да, но вече съжалявам за това, уверявам те.
	За бога, точно така беше. Момичето бе още почти дете, а само като я погледна, усети присвиване в слабините. Косите й имаха цвета на нов меден грош, а очите й бяха аквамаринови. Пълните устнички аленееха примамливо. Господи, никога досега не го бе привличало толкова силно едно девойче.
	— За последен път те предупреждавам — заяви той. — Ако не искаш да се озовеш пак на тръжния подиум, трябва веднага да промениш поведението си.
	— Моля ви, напразно ме подозирате. — Лошо й стана само при мисълта, че може отново да я пратят за продан. — Аз… само разглеждах всички тези хубави вещи. — И изведнъж осъзна, че това бяха женски принадлежности. Дантели и тежък парфюм. Алекс бе женен! — Аз… аз просто не можах да се въздържа.
	Алекс я погледна в очите и разбра, че лъже. Искаше й се да умре.
	— Тези хубави неща не са твои. Добре е да го запомниш.
	— Мосю дьо Вилие — каза тя и повтори името му така, както го бе произнесла прислужницата, като внимаваше да говори с лек английски акцент. — Благодаря ви за всичко, което направихте за мен. — До този момент. Не бе забравила заплашителните му думи: той очакваше тя да го забавлява. — Няма да ви окрада. Давам ви честната си дума.
	— И колко струва честната дума на една крадла? — Отговорът се четеше в погледа му: ни пукнато пени.
	— Не съм крадла. Знам, че не ми вярвате, но това е самата истина. Никога не съм вземала нищо чуждо. А що се отнася до честната ми дума, аз държа на нея повече, отколкото на всичко друго. Само тя ми остана.
	Алекс се загледа по-внимателно в нея и забеляза както прямия й поглед, така и вирнатата брадичка. Този път казваше истината. Сигурен бе в това. В Бел Шен живееха стотици хора. Стотици хора, за които той носеше отговорност. Бързо се бе научил да преценява мъжете и жените и рядко грешеше.
	— Добре, Ники. Вярвам ти.
	— Наистина ли? — тя го погледна тъй изненадано, че той едва сдържа усмивката си.
	— Нали ти казах. — Протегна ръка към нея, но момичето продължаваше да го гледа като недоверчиво зверче. Той не отдръпна ръката си и изчака тя да се убеди в почтените му намерения, преди предпазливо да я поеме. Мъничките й, топли пръстчета изчезнаха в лапата му, но още повече го трогна нейната усмивка. Виждаше я едва за втори път, но вече не съжаляваше, че е платил за нея.
	— Предполагам, че напоследък не са те прехранвали.
	При мисълта за ядене тя неволно облиза устни.
	— Не са.
	— Защо не отидеш долу да попиташ готвачката няма ли да се намери нещо за теб? Казах й, че ще се отбиеш при нея.
	— Благодаря — каза тя, но не помръдна от мястото си.
	— Хайде, върви — настоя господарят й.
	Тя му се усмихна отново и изчезна. В стаята цареше полумрак. Едва сега Алекс забеляза, че навън се бе стъмнило.
	Когато за последен път гостува в Бел Шен, Ники беше още дете. Твърде малка, за да запомни огромния бял господарски дом, който се извисяваше на два етажа и половина плюс тавана. Десетки колони обграждаха всеки етаж, така че образуваха широка галерия, зад която стаите оставаха прохладни и през лятото. Широкият вълнообразен покрив, обсипан с множество малки капандури, се спускаше от двете страни на къщата под високите комини.
	Но още щом каретата затрополи по обградената с дъбове входна алея, Ники си спомни за чудно хубавите полици на камините от благороден черен белгийски мрамор и за прекрасните полилеи от розов кристал, които осветяваха фоайето. Колкото и луксозно да бе имението Медоууд, в сравнение с Бел Шен то изглеждаше направо сиромашко.
	Изскърцването на колелетата по обсипаната с мидени черупки площадка подсказа, че са стигнали пред входа. Алекс й помогна да слезе и двамата влязоха в къщата.
	— Докарах ви помощничка — каза той на икономката. — Ники, това е мисис Леандър. Тя ще ти покаже всичко.
	Мисис Леандър, едра жена с посивели коси, почти с половин глава по-висока от Ники, я хвана здраво за ръката и я отведе в малка мансардна стаичка на третия етаж.
	— Една прилежна слугиня никога не е излишна — заяви тя многозначително.
	— Ще се старая много — обеща девойката.
	Прекара една неспокойна нощ в непознатата обстановка, като непрекъснато се мяташе в леглото. Трепереше, макар че в стаята бе топло. Присъни й се Арман Лорен. В кошмара й присвяткваха свити юмруци, чувстваше как счупените от бой кости се забиват в плътта й. Всичко тънеше в кръв и непресъхващи сълзи.
	После чу заплашителния смях на надзирателите и ужасените викове на жените.
	Ники подскочи. Нощницата й, мокра от пот, бе прилепнала за тялото, а сърцето й биеше лудо. Едва след момент осъзна, че нищо не я заплашва и топлината на стаята проникна в нея. Паяжините на страха изчезнаха и веселите шарки на завивката я успокоиха.
	Придърпа до брадичката си жизнерадостните розови карета, опипа ги почти със страхопочитание и най-накрая отново заспа.

	Изминаха две седмици. Оттогава бе виждала Алекс само няколко пъти, но вече бе натрупала някои наблюдения. Забеляза, че домакинството му се води добре и че работата й няма да е особено изнурителна. Заета бе главно в лятната кухня извън господарския дом и обикновено привършваше малко след вечеря, често даже, преди да се стъмни. В събота или в неделя следобед беше свободна, също като работниците от плантациите.
	В една малка енорийска църква, построена специално за работниците, всяка неделя отслужваха литургия. Ники ходеше на нея, макар че иначе странеше от другите. Позволяваха й да се разхожда почти из цялата плантация. През последните три години не се бе радвала на такава свобода.
	Що се отнася до Алекс — ако зависеше от госпожа Леандър и от останалите прислужници, сигурно Червено море щеше да се отвори пред него. Те през цялото време трепереха над него и се тревожеха, че не ядял достатъчно и прекалено много се блъскал. Ники усещаше как все повече се увлича по него.
	— Защо жена му живее в града, след като той прекарва тук повечето си време? — запита тя уж между другото.
	— Мосю Алекс не е женен — отвърна й Даниел льо Гоф, камериерката, която отговаряше за стаите на горния етаж. Тя беше ниско, възпълничко глуповато момиче с игриви сиви очи. В нея имаше някаква селска хубост и гъстите й кестеняви коси лъщяха на слънцето, чиито лъчи падаха косо през отворения прозорец. — Но си има разни приятелки.
	— Да не искаш да кажеш, че има… любовница?
	— Мадмоазел Лизет го… забавляваше напоследък, но…
	Щом чу тежките стъпки на госпожа Леандър, Даниел млъкна.
	— Много е малка, за да й приказваш такива неща — заяви икономката. — Като порасне и се омъжи, сама ще разбере кое как. — И тя подритна към тъмнокосото момиче метлата, която бе захвърлило насред стаята. — А сега — на работа.
	С малко по-топъл глас се обърна към Ники:
	— Що се отнася до вас, млада госпожице, долу ви чака цял куп сребърни съдове, които трябва да излъскате.
	Ники я последва в трапезарията. Наистина обичаше тази добросърдечна жена. Но мислите й бяха твърде далеч от количката за сервиране, отрупана със сребро.
	Само Алекс и неговата любовница й бяха в ума. Лизет. Жената, която живееше в градската му къща на Толуз стрийт. Знаеше, че има такива жени, но никога не ги беше виждала. Шушукаше се, че Ричард Пакстън, последният й господар, имал любов с омъжена жена, но това бе нещо друго. За да бъде нечия любовница, една жена трябва да е приказно хубава, умна и съблазнителна. Убедена бе, че любовницата на Алекс притежава всички тези качества и дори много други и това кой знае защо й развали настроението.
	Ники бе едва от две седмици в Бел Шен, когато пристигна Франсоа дьо Вилие, а заедно с него започнаха и първите неприятности.


>	Четвърта глава

	Една прислужница се разболя и се наложи Ники да помага при сервиране на вечерята в трапезарията.
	Тя представляваше просторна зала, в която бе разположена голяма маса за двайсетина души, заобиколена от резбовани столове с високи облегалки от розово дърво. От тавана висеше позлатен полилей, а на прозорците имаше завеси от тъмнорозова коприна, между които се откриваше прекрасна гледка към градината и малкото изкуствено езерце.
	Ники избута тежката плъзгаща се врата, стискайки в ръка кристалната гарафа за вода. За миг й се стори, че мъжът, който гледа към нея, е Алекс, но единствената прилика между двамата бе в цвета на косата и на очите. Франсоа бе по-слаб и малко по-нисък. Беше приятен на вид, но чертите му бяха някак по-тънки, по-женствени, докато Алекс бе подчертано мъжествен.
	— Вече се питах кога ли ще решиш да се прибереш у дома. — За разлика от обикновено, Алекс говореше на френски. Гласът му съвсем не звучеше нежно. — Предполагам, че си свършил парите.
	— Ще трябва пак да те моля за милостиня, братко. — Устните на Франсоа се изкривиха в цинична усмивка. — Какво ти е, ти май въобще не се радваш, че ме виждаш?
	— Някога се радвах. Преди ти да решиш, че основната ти цел в живота е да работиш колкото може по-малко и да пилееш колкото може повече.
	Лицето на Франсоа пламна.
	— Лесно ти е да приказваш. Получи титлата, получи и имота. А на мен ми остана само името и онова, което благоволяваш да ми подхвърлиш.
	Никол пълнеше чашите с вода, но все пак забеляза как едно мускулче заигра по лицето на Алекс.
	— Цялата Бел Шен беше твоя, Франсоа. Ако беше я ръководил както трябва, аз щях да остана във Франция. Но ти занемари всичко.
	— За бога, тогава имаше криза. За мой късмет все пак успях да опазя Бел Шен.
	— Късмет ли? — повтори Алекс. — Признавам, времената бяха тежки, но за да се управлява успешно плантация като Бел Шен е нужно нещо много по-важно от късмет — упорит труд! А ти, братко, изобщо не си способен на такова нещо.
	Франсоа отдръпна стола си назад и стана, като хвърли салфетката на масата.
	— Не ти позволявам да ми говориш така. Връщам се в града.
	Той се отправи гордо към вратата, но поспря, щом чу гласа на Алекс, в който неочаквано прозвуча нотка на съжаление.
	— Франсоа, защо непрекъснато се караме? Преди не беше така.
	Брат му не отговори.
	— Станалото — станало — продължи Алекс. — Сега най-важното е Бел Шен. Имам нужда от помощта ти.
	— Аз не ставам за бизнесмен, както сам заяви преди малко. Все ще намериш някакъв изход. Винаги си го намирал. Междувременно си наех апартамент в хотел Сен Луи. Всъщност наминах да ти съобщя това. Ако ти потрябвам, можеш да ме намериш там.
	И той напусна стаята с гордо вирната глава, без дори да погледне назад. След няколко секунди се тръшна и входната врата.
	Алекс побутна настрана вечерята, до която почти не се бе докоснал и се облегна назад. Никол чакаше нарежданията му, застанала до вратата.
	— Ах, малка моя — каза той на френски, предполагайки, че тя няма да го разбере. — Защо животът е толкова сложен?
	— Хапнете нещо, мосю — отвърна тя на английски и побутна чинията към него. От бланшираните патладжани все още се издигаше ароматна пара, а до тях имаше крехко кокоше месо, задушено във вино.
	Той се усмихна на грижовността й.
	— Защо не поседнеш до мен — предложи й той за нейна, а вероятно и за своя изненада.
	— Имам още… толкова работа…
	— И аз, мила моя, и аз.
	Тя приседна и скоро разбра защо другите се тревожат толкова за него. Александър дьо Вилие бе като остров — носеше на плещите си голяма отговорност и нямаше с кого да я подели.
	— Сигурно е много тежко — поде Ники — да отговаряш за толкова хора и да не можеш да разчиташ на ничия подкрепа.
	За миг той я погледна някак особено. Изглежда се питаше, да не би да е разбрала какво си говореха с брат му, но после изглежда пропъди тази мисъл.
	— Едно време, като бяхме тримата заедно — баща ми, Франсоа и аз, всичко бе много по-лесно.
	— Ами майка ви? — запита Ники.
	Той вдигна мощните си рамене.
	— Рядко я виждах. Баща ми ни отгледа. Тримата бяхме много сплотени. — Той се поотпусна, отхапа от филийката препечен хляб и се зае с кокошката. — Гладна ли си? Ако искаш, ще наредя да донесат чиния и за теб.
	Ники се усмихна и се запита колко ли мъже, богати като Александър дьо Вилие, биха споделили вечерята си с едно слугинче.
	— Хапнах вече — каза тя. — Но вие започнахте да ми разказвате за майка си.
	— Родителите ми не бяха особено близки помежду си. Баща ми искал да има наследници: за него децата бяха всичко. Майка ни рядко идваше да ни види — брак по сметка, нали разбираш? Всички бяха доволни и се ползваха с пълна свобода.
	— Предполагам, че така постъпват аристократите.
	Всъщност цялата история й се стори чудовищна.
	— Значи разбираш от тия работи.
	— Аз не съм глупачка, мосю.
	— Забелязах — отвърна той развеселен. — Но аз не държа особено на титлите. Предпочитам да се смятам за американец. В Америка няма аристократи.
	Ники се зарадва, че той мисли така. Стори й се по-човечен, не тъй недостижим.
	— Е, поне вие може да се ожените по любов.
	Алекс се усмихна подигравателно.
	— По любов? Не вярвам в любовта. Човек си взема жена, защото това му носи изгода — и, за да създаде потомство, разбира се.
	— Ами чувствата? Едва ли бихте си взели жена, на която изобщо не държите.
	Алекс тихичко се изсмя.
	— Не ме гледай тъй разочаровано. Мъжете си имат начин, по който да отдадат дължимото на плътските си страсти. Не е задължително това да става в брачното ложе…
	— Искате да кажете, че за това си има любовници — заяви тя прямо и Алекс се усмихна толкова широко, че отново му се появиха трапчинки.
	— Непрекъснато ме изненадваш.
	— Чух какво си шушнат слугите. Освен това прекарах известно време във вашия дом, помните ли?
	— Къщата си е моя. Лизет ще остане в нея, докато й се наситя. После ще й подаря малка къщичка на село или в някой друг град, ако предпочита.
	— Господи, звучи така, сякаш смятате да я натирите в полето. Татко почиташе дълбоко майка ми. Правеше всичко, за да бъде тя щастлива. И мама му отвръщаше със същото. — Щом си спомни за родителите, горчива буца заседна на гърлото й.
	Алекс отпи глътка вино.
	— Може и да си права, но аз лично не съм виждал нищо подобно.
	— Лизет знае ли как се отнасяте към нея?
	— Лизет си знае интереса. Прави само онова, което й носи най-голяма изгода.
	Ники го зяпна слисано.
	— Значи ще имате любовница, която ви обича заради парите ви и жена, която въобще не ви обича — тя дръпна стола си и стана. — Може и да съм по-млада от вас, мосю, но за някои неща съм несъмнено по-мъдра. — И тя се отправи към вратата с изопнати рамене.
	За миг й мина през ума, че Алекс може и да се ядоса на приказките й, но щом затвори вратата, отвътре долетя гръмкият му смях.
	Как може човек да не вярва в любовта? — запита се тя, след като изми чиниите и се прибра горе в тясната си мансарда. Сигурно ще се намери жена, която един ден ще покаже на Александър дьо Вилие какво представлява любовта. За първи път се изкуши от мисълта да му разкрие коя е.

	Докато стоеше на палубата на парахода, отвеждащ го надолу по течението към Ню Орлиънс, Алекс си мислеше за необичайния разговор с девойката. Кавгата с Франсоа го бе разстроила, но ето че влезе Ники и грижовно го накара да си изяде вечерята, която почти не бе докоснал.
	Тихичко се засмя. Наистина беше очарователна.
	Запита се къде ли се е научила да говори толкова добре английски. Още при следващия разговор ще се опита да разбере. Осъзна, че това го радва. Ники говореше с него като равна, а подобно поведение бе направо смайващо при едно толкова младо момиче. Тя схващаше бързо и имаше остър ум, но същевременно изглеждаше чувствителна и състрадателна. Той бе доста затворен човек. Може би младостта и непосредствеността й го накараха да й се открие.
	Доволен бе, че и другите я обичаха. Мисис Леандър твърдеше, че било истинско удоволствие да се работи с нея, защото никога не мърморела и винаги била готова да свърши повече работа, отколкото й се полага.
	Даниел му бе разказала как Ники намерила едно котенце. Тъй като майка му била умряла, тя го хранела капка по капка, като изстисквала в муцунката му млякото от едно парцалче. Останала будна до среднощ, за да се грижи за полумъртвото животинче, но сутринта се заловила за работа, без да се оплаква.
	Още щом я видя, петнайсетгодишното конярче Патрик го попита как й е името, но той не му отговори. Няма да му позволи да я задиря. Още е много млада. И не е каква да е. Когато му дойде времето, той ще я задоми.
	Пронизителното свистене на сирената за мъгла го изтръгна от мислите му. Мощното витло на парахода разпени водата под доковете. Тази нощ ще прекара с Лизет, която сигурно ще го поразсея. Не беше кой знае каква събеседница, но за онова, което си бе наумил, не бяха нужни много думи.
	Когато прекоси корабостроителницата, пресече Декатур стрийт и пое по Тулуз стрийт към своя дом, той си спомни какво бе казала Ники за любовта. Беше млада и още много наивна. Нека си запази илюзиите, докато може. И без това е изпитала на гърба си суровата реалност на живота. По-късно ще научи още една горчива истина — любовта не съществува, тъй както не съществуват феите и коболдите.

	Тъй като Александър оставаше да работи до късно на полето и не се връщаше да вечеря, Никол успя да привърши сравнително рано кухненската си работа. Навън бе още светло и тя реши да се отбие в конюшнята, където често ходеше напоследък.
	Щом пое по козята пътека, тя видя на небето ято сребристи жерави. Край градината играеха няколко негърчета. Във въздуха миришеше на восък и тамян — наблизо лееха свещи.
	Почти като у дома — помисли си Ники и изведнъж осъзна колко се е привързала към плантацията.
	Влезе в прохладната конюшня, покатери се на най-ниската пречка на конския бокс и се облегна на вратичката. Прошепна няколко думи и към нея се приближи едър, расов кафяв жребец, наречен Наполеон. Ники нежно го потупа по кадифените ноздри.
	— Е, малка моя, ти май обичаш конете почти колкото хората?
	Щом чу гласа на Алекс, Ники се обърна и впи поглед в него. Застанал бе точно зад нея, тъй че телата им почти се допираха. Носеше бежови панталони за езда и бяла ленена риза с дълги ръкави, разкопчана на гърдите. Обикновено ходеше така да работи на плантацията. Липсваше само широкополата му, бяла плантаторска шапка.
	— Много обичам конете — рече тя и преглътна, защото изведнъж гърлото й пресъхна. Сърцето й се разтупка и стомахът й се сви.
	— Умееш ли да яздиш? — Един мускул подскочи на бедрото му, когато окачи висок черен ботуш на портичката. От разгърдената му риза се подадоха тъмнокафяви, къдрави косми и тя загуби ума и дума. Той изтълкува мълчанието и като отрицателен отговор и я попита:
	— А искаш ли да се научиш?
	Един вътрешен глас й нашепна: кажи не, но тя рядко се вслушваше в него, а сега бе направо сляпа и глуха.
	— На драго сърце.
	— Тогава аз ще те науча.
	Усети как я хвана за кръста с едрите си, топли длани и я свали от вратичката.
	— Патрик! — викна той и длъгнестото конярче излезе от стаичката си, разположена в дъното на конюшнята. — Оседлай Орейндж Блосъм.
	— Сега ли?
	— Ще ти бъда много признателен, ако успееш да се справиш с тази работа до утре — отвърна сухо Алекс.
	Високото момче погледна Ники също тъй жадно, както и при първата им среща и се запъти да изпълни нарежданията на господаря си.
	— Дамите използват дамско седло — обясни Алекс. — Ела да ти покажа.
	Гласът му бе дълбок и изкусителен, късното слънце хвърляше златисти отблясъци върху кестенявата му коса. Той се усмихна над нея и разкри хубавите си бели зъби и очарователните трапчинки. Тя бе принудена да извърне очи, за да запази самообладание.
	Алекс като че ли нищо не забеляза. Метна с лекота тежкото дамско седло върху чувал със слама и й помогна да се намести на тапицираната му седалка.
	— Преметни крак около рога му.
	Тя се подчини и постепенно играта започна да й харесва.
	— Така ли?
	— Не съвсем. Поизправи се малко.
	Той я хвана за кокалчето, намести го грижливо, като я държеше за ханша с другата си ръка. Ники усети как пламна цялата.
	— Така е по-добре — рече той тихо, но за разлика от преди гласът му прозвуча напрегнато.
	— Орейндж Блосъм е готова — извика Патрик и Алекс като че ли изпита облекчение. Отидоха до момчето, което държеше юздите на една сивкава кобила.
	— На двайсет години е — каза Алекс на Ники. — И муха не може да стъпче.
	Не изчака да му отговори, грабна я за кръста и я намести върху кобилата. С добре премерени движения прехвърли единия й крак през рога на седлото, а другия напъха в стремето. Може конят да е толкова стар, че едва да се държи на краката си, но все пак бе приятно да поязди отново.
	— Трябва да я насочваш с юздите — поучи я Алекс и й посочи как. — Стой изправена на седлото.
	Ники се подчини, макар че едва се удържаше да не я пришпори през отворената порта и да изчезне като вихър из полето от захарна тръстика. Когато се стъмни, Алекс й показа как се язди в тръс и галоп.
	— Ти си просто родена ездачка — каза той и тя се почувства малко виновна, че го е заблудила. — Ако искаш можем вечер да се упражняваме, докато се научиш достатъчно, за да излизаш навън от дворчето.
	Ники грейна.
	— Би било прекрасно.
	Той я погледна някак особено.
	— На колко години си всъщност?
	Божичко, с какво бе събудила подозрението му? Трудно и бе да се прави на дете, след като бе положила всички усилия, за да изличи от паметта си своето детство.
	— На колко съм години? — повтори тя въпроса му, за да спечели време.
	— На колко точно?
	Не можеше да се представи за дванайсетгодишна.
	— На тринайсет — отвърна тя и се зарадва, че наоколо е толкова тъмно. — През октомври ще навърша четиринайсет. — На двайсет и четвърти октомври имаше рожден ден — поне за това не го излъга.
	— Изглеждаш по-голяма.
	— Наложи ми се рано да съзрея.
	Той кимна, явно отговорът й го задоволи. Патрик дойде да отведе Орейндж Блосъм, която изцвили леко като я откарваха. Алекс нямаше никакво намерение да си върви. Застана до Ники, която се бе облегнала на оградата.
	— Как стигна дотам? Защо си станала крепостна? Очевидно си добре възпитана. Как, за бога, попадна в затвора?
	Ники се опря на парапета и вдигна поглед към високите дъбове, които се издигаха в далечината като сиви сенки. Угасна и последната светлинка, само луната и звездите огряваха дворчето пред конюшнята. Вече бе започнала да се пита дали той ще се заинтересува някога от миналото й. Не й се вярваше да го стори, но го очакваше едновременно с радост и страх.
	— По време на кризата загубихме всичко. Баща ми почина внезапно и двете с мама останахме сами. Същата година умря и майка ми. Лекарите казаха, че получила удар, но аз мисля, че сърцето й се пръсна от мъка.
	— Сигурно си имала към кого да се обърнеш за помощ!
	„Към вашия баща“ — обвини го мислено тя. — „Към вашето семейство. Обърнахме се към вас, но вие не пожелахте да ни помогнете“.
	— Повечето ни приятели бяха закъсали по-зле и от нас. Най-сетне реших, че ще е най-добре да се продам и да понауча това-онова, за да мога по-късно да се издържам сама. — Алекс я слушаше внимателно и тя придоби кураж да продължи. — Рамсесови купиха договора ми, за да ми помогнат — познаваха семейството ни от години. За нещастие малко по-късно самите те изпаднаха в затруднения. Продадоха ме на един мъж в Ню Орлиънс, който на пръв поглед изглеждаше напълно почтен… — Ники потръпна, щом си спомни за него. Винаги щом се сетеше за Лорен, я обземаше дълбок страх.
	— Биеше ме винаги, щом се върнеше пиян, цялата бях покрита със синини. Веднъж ми счупи ръката… — Ники се загледа в далечината и се опита да не се поддава на ужасните спомени. — Зарадвах се, когато ме продаде. Все едно ми бе кой ще ме купи, исках само да се махна.
	— Гу’син Алекс? — обади се изневиделица Лемюел, слугата на Алекс. — Гу’син Томас пристигна.
	Алекс погледна надолу към Ники, разгневен от мъчителните спомени, които помрачиха лицето й. Мисълта за жестокостите, на които е била подложена, го задуши. Добре че не знаеше името на нейния мъчител.
	Неволно бе свил длани в юмруци. Погледът му се премести от Ники на Лемюел, който търпеливо чакаше встрани.
	Погали я по бузата, искаше му се да я утеши, но не намираше думи.
	— Трябва да вървя — каза той.
	Почти бе забравил за срещата си с Томас Деминг. Трябваше да прегледат новите транспортни договори и Томас предложи да дойде при него в плантацията. Но Алекс знаеше, че Томас просто обича излетите на село. Често гостуваше за цял ден в Бел Шен. Алекс също се радваше на компанията му, защото в негово присъствие можеше наистина да си отдъхне.
	Ники му протегна ръка:
	— Много благодаря за урока. Беше твърде любезно от ваша страна. Вече почти бях забравила какво значи да се отнасят човешки с теб.
	Лицето на Алекс помръкна. Погледна я така, сякаш искаше да каже нещо, но си замълча.
	— Не оставай до късно навън — рече той най-сетне, после й обърна гръб и си тръгна.
	На път за дома Ники отново мина през конюшнята. Вътре бяха запалили фенери, миришеше на коне и прясно сено. Конярчето я спря на изхода.
	— Да знаеш, малката, много храбро се държа, кат се има предвид, че не си се качвала на кон. — Той пъхна палци в гайките на синия си памучен панталон и й се усмихна отвисоко. Държеше се приятелски, беше висок, със светла кожа, кестеняви коси и кафяви очи, които не се виждаха ясно на светлината на лампата.
	— Благодаря. — В плантацията работеха десетки ирландци. Прокудени от дълъг, изтощителен глад, хиляди от тях бяха имигрирали в Лузиана.
	— Казвам се Патрик О’Фланъри. А ти?
	— Ники Стоктън.
	— Радвам се, че се запознахме, Ники — засмя се той весело и искрено. — Дамското седло си го бива, но ако искаш да се научиш да яздиш истински, трябва да възсядаш коня по мъжки. Аз мога да те науча.
	— Мосю дьо Вилие ще ме научи да яздя — каза тя, макар че все още не можеше да повярва в това. Но нали й обеща, а Алекс винаги спазваше обещанията си.
	— Разбирам, язди с него колкото щеш, но ако дойдеш с мен, ще разбереш как можеш наистина да изпиташ удоволствие от това.
	Очите на Ники блеснаха. Патрик О’Фланъри приличаше на ласкател, но можеше и да греши.
	— Какво имаш предвид?
	— Ами ти продължи да се упражняваш, а някоя нощ ще изчакаме хубаво да се стъмни, ще си изберем двата най-хубави коня и ще препуснем на воля.
	— Предлагаш да ги откраднем?
	— Ами, просто ще ги изведем малко на разходка.
	Звучеше прекрасно.
	— О, как ми се иска да пояздя Наполеон — каза тя. Много й се щеше да почувства под себе си големия расов жребец.
	— Него не може. Херцогът ще се разбеснее като триста дяволи, ако разбере, че сме взели Наполеон. Но всички останали…
	В Бел Шен се намираха едни от най-ценните коне на света. Да ги поязди ще е наслада, каквато не бе изпитвала от години.
	— И какво ще стане, ако ни хванат? По-рано Никол рядко се замисляше над последствията от своите действия. Но вече знаеше какво значи да те бият с пръчка.
	— Е, сигурно ще ни накарат да работим допълнително. Досега не са ме били, така че няма от какво да се страхуваш.
	Ники се засмя. Не се плашеше от допълнителна работа. Заслужаваше си да поеме този риск, ако може да поязди и вятърът отново да облъхне лицето й.
	— Ще замина за няколко дена. Трябва да откарам едни коне на надбягванията. Ти продължи да се упражняваш, а като се върна, ще отидем да пояздим.
	— Добре, Патрик, съгласна съм.

	Преди срещата с Томас Деминг Алекс отиде да се изкъпе. Ламюел, старият негър, който му служеше за камериер, вече бе напълнил ваната и бе оставил до нея чистя дрехи: тъмносив фрак, виненочервена жилетка и тъмночервени панталони. На секретера от махагон бе сложена табла със студено месо, сирене, хляб, и плодове, а до тях — бутилка вино и кристална чаша с високо столче.
	Засмя се на предвидливостта на стареца. По-късно щяха да им сервират вечерята в кабинета, но дотогава можеше да залъже глада си и с това.
	Лемюел трепереше над него. Алекс реши да го попита как е ревматизмът му, за да се увери, че старецът не работи свръх силите си.
	След кратката баня Алекс се избърса и започна да се облича. Всъщност трябваше да обмисли договорите, които Томас ще прегледа с него, но не можеше да откъсне мислите си от девойчето с медночервените коси. Като си припомни историята на нейния живот, той се зарадва, че я купи. Не можеше да понесе мисълта, че някой ще я измъчва, защото я харесваше. Не за първи път осъзнаваше това. Тя бе открита и пряма. Без никакъв фалш — нещо твърде необичайно за човек, преминал през толкова изпитания.
	Не му харесваше само това, че се възбужда винаги щом се приближи до нея.
	Господи, та тя бе почти дете. Е, може би не съвсем, но и далеч не бе толкова голяма, че да може с чиста съвест да я възжелае. Навярно изглеждаше просто зряла за възрастта си. Но тялото й още бе едва напъпило.
	Къде бяха чувствените заоблености, които винаги го привличаха неудържимо, налятата гръд, за която копнееха ръцете му?
	Знаеше, че това е чисто безумие. Но проблемът си оставаше. През цялото време, докато я гледаше на старата кафява кобила, той размишляваше над него. И му се стори, че намери решението.
	След три, най-много четири години Ники ще порасне. И ако многообещаващите й природни прелести разцъфнат, тя ще се превърне в чудно красива жена. Тя го харесваше — той усещаше това. Трябваше й някой, който да се грижи за нея. Нима би могъл да си намери по-подходяща любовница?
	Алекс бе търпелив, умееше да чака, когато се наложи. Инстинктът му подсказваше, че в случая си заслужава. Дотогава все ще успее да обуздае чувствата си. В края на краищата си имаше Лизет да му топли леглото, а скоро щеше и да се венчае. Алекс среса с доволно изражение тъмнокестенявата си коса, оправи маншетите на бялата риза с къдрички и слезе долу.
	— Томас — възкликна той, като влезе в елегантния салон и протегна ръце. — Радвам се, че те виждам.
	Стройният рус мъж в тъмносин фрак и шити по мярка сиви панталони се надигна и здраво стисна ръцете му.
	— Томас не бе единственият, който желаеше да те посети. Надявам се, че нямаш нищо против, скъпи.
	Алекс потрепна щом чу зад себе си приближаващия се женски глас.
	— Клариса… — Той стисна изящните й длани в бели ръкавици. — Очаквах да се завърнеш едва след две седмици. — Приведе се, като внимаваше да не измачка елегантните й сребристосини поли и я целуна по бузата.
	— За щастие Максуел се оправи по-бързо, отколкото очаквахме.
	Максуел бе зетят на Клариса Едикот. Преди две седмици той се бе разболял и Клариса отиде при сестра си Маргарет в Ню Йорк, за да й помага.
	— Освен това — каза тя и извъртя бледосините си очи. — Маргарет понякога е просто непоносима. — Щом тръсна глава, от старателно направената й фризура се отделиха белезникави къдрици и грозно се разхвърчаха. — Нямах търпение да се прибера.
	— Радвам се, че отново си тук — заяви Алекс и Клариса засия. Тя бе висока, слаба и грациозна. Една хубава млада жена.
	По произход бе англичанка, но родителите й се бяха заселили в Луизиана още докато беше дете. Фамилията Едикот притежаваше Елмтри, една от най-големите плантации за захарна тръстика в областта. Но всъщност бяха натрупали състояние от сечене на монети. „Едикот и къмпани“ осигуряваха метални пари за повечето южни щати, всеки от които имаше различни монети.
	Клариса отстъпи назад, за да огледа Алекс. Забеляза бръчките, които умората бе изписала край очите му и изтощението, което не можеше да се прикрие.
	— Както виждам, продължаваш да се съсипваш от работа.
	В думите и се четеше загриженост, но и възхищение. Нейният род вярваше в ползата от упорития труд. За няколко години те бяха поставили основите на голяма фирма и Клариса искаше тя да се разраства и процъфтява.
	— Исках да приключа по-рано, но полицата на Фортие има скорошен падеж и затова сме под пара.
	Нямаше защо да я заблуждава. Като бъдеща негова съпруга тя държеше да знае истината и сама бе напълно откровена с него. Това бе част от споразумението им.
	Влезе един слуга и донесе на сребърна табла две кристални чаши с бренди и една винена — с шери. Всеки взе чашата си и те насядаха пред мраморната камина, в която поради топлото време светеше не огънят, а ваза с лилави глицинии.
	— Наистина е несправедливо — каза Томас. — Франсоа така опропасти плантацията, че сега ти се налага да работиш по четиринайсет часа на ден, за да закърпиш положението.
	Алекс въздъхна и се облегна назад.
	— Всъщност вината не е негова. Татко го знаеше какъв е. Никога не се е интересувал от бизнес. Баща ни изискваше прекалено много от него.
	— Доколкото разбирам — заяви Клариса с присъщата й прямота, — баща ти е искал да ръководиш делата му във Франция и затова не му е оставало нищо друго, освен да повери плантацията на Франсоа.
	— Да — съгласи се Алекс. — Напълно си права.
	— Франсоа е егоистичен и разхайтен хлапак — отсъди тя. — По-добре да ти се махне от главата.
	Алекс преглътна възраженията си. Макар да казваше истината, не беше редно да говори така. Но деликатността й бе чужда.
	— В момента просто има проблеми. Ще се оправи.
	— Добре ще е да побърза — каза тя. — Когато се венчаем, ще слеем Бел Шен и Елмтри. Няма да допусна той да пилее парите на Елмтри.
	Алекс стисна устни. Бракът с Клариса нямаше да е лек. Но предимствата, които той щеше да донесе на Бел Шен и на неговия род, далеч надхвърляха евентуалните неудобства.
	— За Франсоа отговарям аз, Клариса, не ти.
	Като негова съпруга тя щеше да участва в решаването на семейните въпроси и това бе напълно справедливо, но той все пак си запазваше правото да има последната дума. Обяснил й бе това още преди да решат да се венчаят. Отсега си знаеше, че ще му се налага често да й го припомня.
	Клариса като че ли внимателно обмисляше следващите си думи.
	— Напълно си прав, скъпи. И понеже заговорихме за отговорностите, искам да ти кажа, че всъщност дойдох, за да си изясним този въпрос. Радвам се, че сте тук, Томас. Искам да изложите всичко най-детайлно, тъй че да бъде както си му е редът.
	Алекс повдигна вежди, но нищо не каза. Клариса бе интелигентна жена. Каквото и да си бе наумила, сигурно бе в техен общ интерес.


>	Пета глава

	Докато очакваше нетърпеливо Патрик да се върне, за да направят обещаната разходка с конете, Ники се срещаше четири пъти седмично с Алекс при конюшнята. Макар че той не отваряше дума за това, тя знаеше, че през другите три вечери отива с парахода до Ню Орлиънс. И много добре разбираше защо.
	Лизет. Мисълта за нея я измъчваше, макар непрекъснато да си повтаряше, че това не я засяга.
	За пръв път от години тя имаше истински дом, предоставен й от Александър дьо Вилие. Какво повече можеше да иска? Но щом се прибереше вечер след ездата в стаичката си, тя ясно съзнаваше за какво жадува. Искаше той да забележи жената в нея. Искаше зародилото се приятелство между тях да се превърне в нещо по-значително.
	Но това щеше да си остане само мечта, защото мъж като него никога не би се влюбил в някакво си слугинче, независимо от колко благороден род произхожда.
	Ники затвори вратата, сне бонето си, разплете плитките и разреса косите си. После свали черно-бялата униформа, която й бяха дали при пристигането. Махна фустите, блузата и най-сетне — неудобната превръзка, с която пристягаше гърдите си. Добре че живееше сама. Така можеше да опази тайната си.
	Но докога? Постепенно бе започнала да изпитва доверие към Александър дьо Вилие, да се надява, че той може да й помогне и дори да я освободи от договорните задължения. И тогава? Какво ще прави тогава?
	Израснала бе в плантация, възпитали я бяха така, че да стане добра съпруга на плантатор. Жената бе длъжна да участвува в решаването на семейните дела, да създаде дом за мъжа и децата си и да наглежда прислугата, всички ония хора, без които не можеше да функционира едно толкова голямо домакинство.
	Това бе тежка, но достойна задача. И тя бе подготвена за нея. Майка й бе сърцето на Медоууд и я бе научила на всичко, което знаеше.
	Но новите мита съсипаха пазара на захарта, а с него — и Медоууд. Тя бе вече на осемнайсет и се намираше в още по-незавидно положение, отколкото преди три години, когато пое тежкото бреме. Тогава поне имаше цел.
	Семейство Рамсес й бе обещало да я научи как се, водят сметките — едно занятие, за което тя проявяваше известен афинитет и талант. Малко жени упражняваха тази професия и тя се надяваше, че с дребната сума, която ще спести до изтичането на договора, ще успее да си намери работа, ако усвои добре занаята.
	— Боже господи!
	Ники подскочи, щом чу този глас. Мисис Леандър стоеше на прага, гледаше изумено гърдите на девойката и се кръстеше, сякаш бе видяла адски демони. После влезе и енергично затръшна вратата. Ники преглътна мъчително.
	— Н-не ви чух да чукате.
	В отговор се чу глухо ръмжене.
	— Я ми кажи, малка госпожице, какви игрички играеш?
	Ники нахлузи бялата памучна риза, но без бандажа тя не можеше да прикрие налетите й гърди.
	— Не ми се сърдете, мисис Леандър. Просто се опитах да се предпазя.
	— Да се предпазиш ли? Като ни измамиш? Като се правиш на нещо, което не си?
	— Не, не го направих нарочно. Просто така се получи.
	Ники умоляваше икономката да прояви разбиране. Разказа й за Лорна и за това как едва се е спасила от надзирателите в затвора.
	— После дойде търгът и Лорна каза, че може би… няма да ме озлочестят, ако продължа да се правя на момиченце.
	Възрастната жена отново се прекръсти.
	— Господ да ни е на помощ. Ама че проблем.
	— Може пък да е за добро — отвърна Ники. — Мосю дьо Вилие ще трябва рано или късно да научи истината. Може би ще е най-добре да му кажем веднага.
	— Ти да не си полудяла? — Икономката вдигна побелелите си вежди. — Ако научи, мис Клариса ще те прогони.
	— Коя е тя?
	„Дано не е някоя нова любовница!“ — помисли Ники.
	Мисис Леандър я погледна изненадано.
	— Мисля, че още не си чак толкова стара, та да не чуваш. Слугите ще се скъсат да говорят за нея. Разправят каква студена мръсница била и как мистър Алекс ще има да се мъчи с нея.
	— Вероятно напоследък съм била нещо разсеяна.
	— Мис Клариса е избраницата на господаря. Скоро ще стане господарка на Бел Шен.
	— Какво?
	— В края на лятото смятат да направят огромен бал, на който ще обявят годежа си и официалната дата на венчавката. Вероятно ще е веднага след жетвата. Тържествата ще струват цяло състояние, но пък нея бълха я ухапала.
	— Значи той… смята да се жени? — попита тя като замаяна. Още не можеше да повярва.
	— Нали това ти казвам. А мис Клариса положително няма да допусне жена като теб да живее под един покрив с Алекс.
	Икономката я измери с поглед от червенокосата главица до изящните ходила, които се подаваха изпод нощницата.
	Никол сведе очи.
	— Ако той ме продаде, ще умра.
	Тя взе да мачка ризата си и се загледа в ръцете, отпуснати в скута й.
	— Тук, в Бел Шен, за пръв път от много години намерих истински дом. И ако се наложи отново да го напусна, няма да го преживея. — Горчиви сълзи потекоха по бузите й.
	Мисис Леандър седна по-близо до нея.
	— Успокой се де, успокой се. Мистър Алекс никога няма да те продаде на някой злодей.
	Ники се разрида още по-силно. Икономката притисна главата й към пълната си гръд.
	— Хайде миличка, недей да страдаш — погали я тя по главата. — Щом искаш да останеш, ще запазим истината в тайна. Когато мистър Алекс и мис Клариса се венчаят и тя се настани тук, сигурно ще се съгласи да останеш. Тя е практична жена. Мистър Алекс даде немалко пари за теб. Непременно ще държи да си ги върне до последния цент.
	Това не бяха особено розови перспективи, но поне имаше надежда да не я изхвърлят от Бел Шен.
	— Значи няма да ме издадете?
	— И през ум не ми минава. Не ще позволя на мис Клариса да си пъха носа навсякъде. Но мисля, че мистър Алекс прави голяма грешка. Той е добър човек и заслужава жена, която да го обича, а не да се омъжва за него само за да увеличи семейното богатство и да получи титлата му.
	— Алекс не вярва в любовта.
	— А, значи вече сте на „Алекс“, така ли?
	— Така го наричам само наум.
	— Мила моя, по-добре си избий тези мисли от главата, казвам ти го за твое добро.
	Ники въздъхна дълбоко и се опита да се усмихне, макар че съвсем не й беше до това.
	— Права сте, разбира се.
	Мисис Леандър стана и Никол също се надигна.
	— Никога няма да забравя каква услуга ми правите.
	Икономката набърчи чело.
	— Дано да е наистина за твое добро.
	Ники се запита какво ли иска да каже.

	На другия ден Патрик се завърна в Бел Шен и тя престана да мисли само за предстоящата женитба на Алекс. Нужно й бе едно малко приключение, за да се оправи. Откога не бе яздила на воля, откога не бе вършила просто онова, което й се иска?
	С грейнали очи чакаше Патрик пред конюшнята. Наближаваше полунощ.
	— Аз ще яздя Наполеон — съобщи тя без всякакви предисловия.
	— Да не си луда? Само господарят се качва на него.
	— Нали каза, че няма да ни хванат. Ако ще яздим, аз вземам само Наполеон и никой друг.
	Патрик се почеса по главата и я погледна разколебано. После се засмя.
	— Храбра си като ирландка, малката — каза той със силен акцент. — Но да не кажеш после, че не съм те предупредил.
	Оседлаха конете. Ники поиска дамско седло, макар че Патрик я убеждаваше да предпочете мъжкото.
	— С това нещо ще си счупиш тънката шия.
	— Така ми е по-лесно да яздя — заяви тя. Не му обясни, че в продължение на години бе яздила само по този начин.
	Отведоха конете под дърветата зад конюшнята и се метнаха върху тях. Патрик й помогна да се намести добре, а после сам яхна своя кон. Наполеон бе неспокоен, хапеше юздата. Ники си помисли, че досега не го бяха яздили така. Поговори му тихичко, за да го успокои и скоро бяха готови да потеглят.
	— Умееш да се държиш с него — каза Патрик с уважение, смушка хълбоците на големия черен жребец, който си бе избрал и двамата се впуснаха в галоп, като копитата прокънтяха по сухата земя.
	Ники не си спомняше да е прекарвала по-хубава нощ. Звездите сияеха над нея, жребецът реагираше на всяка нейна команда и тя се чувстваше свободна като птица. След като яздиха няколко часа покрай полетата със захарна тръстика, те поспряха край потока, за да напоят конете. Слязоха и потопиха нозе в прохладните му води.
	— Наистина си хубава, малката. Кой знае каква жена ще излезе от теб.
	— Благодаря ти, Патрик.
	— Обзалагам се също, че ще станеш добра съпруга, като те слушам само колко умно приказваш и как си възпитана… — той я погледна с възхищение и понечи да добави още нещо, но Наполеон изцвили и им напомни, че е крайно време да поемат за дома.
	Ники тайно въздъхна с облекчение. Патрик бе поне две години по-малък от нея, макар да си мислеше, че е тъкмо обратното. Беше добро момче и на драго сърце би се сприятелила с него. Надяваше се, че ще я разбере, когато научи, че всъщност го е заблуждавала.
	Мина и през ума, че и Алекс няма да е във възторг, когато научи истината.
	— Хайде да се надпреварваме до върха на хълма — подвикна й Патрик, след като възседнаха конете. Двамата препуснаха буйно. В началото двете животни бягаха глава до глава, после Наполеон, смушкан от Ники, прескочи една съборена ограда и изхвърча напред. Когато прекосиха една запустяла нива, той имаше вече две дължини преднина. Галопираше с присвити уши и изопната шия. Едрият чистокръвен жребец се наслаждаваше на надбягването не по-малко от нея.
	С висок победен вик Ники го обузда малко преди да изкачат височинката, от която се виждаше господарският дом.
	— Прекрасно беше! — възкликна тя. Двамата спряха под един дъб и дадоха на животните да отдъхнат.
	— Ти наистина си страхотна ездачка, малката. — Патрик я гледаше почти със страхопочитание.
	— Така е — каза Алекс, като излезе от сянката. — И от много кураж ще си счупи врата.
	Патрик преглътна толкова мъчително, че дори Ники го чу.
	— Тя… тя вече умее да язди, ваша милост. Добре сте я обучили.
	— Отведи конете в конюшнята. Съливан иска да си поговори с теб. — Очевидно главният коняр не смяташе просто да си побъбри с момчето.
	— Да, ваша милост.
	— И престани да ме наричаш така.
	— Слушам, ваша милост, тоест… слушам, сър.
	Алекс изчака Патрик да отведе конете, после погледна мрачно към Ники, чието сърце биеше толкова лудо, че щеше да се пръсне.
	— А що се отнася до теб, малка моя… — Той я хвана за подмишниците и я привдигна, така че тя застана на пръсти. — Как, по дяволите, ти хрумна да направиш подобно нещо? Наполеон е най-скъпият ми кон. При това е опасен. Направо е чудо, че не си си счупила врата. — Той я разтърси яко. — Заслужаваш да те напердаша. И като си помисля… — той я хвана по-силно и се загледа в една пръчка на земята, сякаш тъкмо това смяташе да стори.
	Ники разтвори широко очи. Той я гледаше толкова мрачно, сякаш бе готов да я убие. Усещаше колко силни са ръцете, които я държаха, а по издадената му напред брадичка личеше колко е разгневен. Внезапно изпита чувството, че отново се е върнала в дома на Лорен, където се опитваше да се спаси от тежките удари на господаря си и да забрави болката, но в същото време напрегна сетните си сили, за да не покаже колко се страхува. Тя изскимтя и се отпусна в ръцете на Алекс.
	— Моля ви, не ме бийте — рече момичето уплашено. — Моля ви…
	Алекс разхлаби хватката. За нищо на света не би могъл да я удари. Красивите й очи толкова се бяха разширили, че сякаш заемаха цялото й бледо личице. Девойката трепереше.
	— Ах, малката ми. Преди беше толкова храбра, а сега се плашиш. Какво, за бога, са направили с теб?
	После тя се разплака с кратки, сърцераздирателни хлипове. Той я прегърна, за да си поплаче на гърдите му, докато влагата от сълзите й проникна чак до кожата му.
	— Добре, добре — успокои я мъжът и отметна една къдрица от насълзената й буза.
	— Не мога да ви кажа колко съжалявам. Беше толкова прекрасно да се почувствам отново свободна, дори и само за една нощ.
	Алекс я отдръпна от себе си.
	— Бел Шен не е затвор — каза мрачно той. — И мисля, че не искам кой знае колко от теб. Просто държа да не ми отмъкваш най-ценния жребец.
	— Как може да говорите така — тя вдигна очи към него и храбро устоя на суровия му поглед. — Не съм го откраднала. Само го пораздвижих.
	— А, не ще и дума.
	— Но щом това толкова ви дразни, аз се заклевам, че никога вече няма да го правя.
	Алекс едва не се разсмя, но се постара да остане сериозен.
	— Разбира се, че повече няма да правиш така, иначе следващия път ще изпълня заканата си. Освен това през следващите две седмици ще работиш по два часа повече дневно. А ако нещо се е случило на Наполеон, боят може да не ти се размине.
	Ники го наблюдаваше изпод гъстите си, влажни мигли. Несъмнено бе ядосан, направо кипеше от яд. Но по лицето му се четеше и някаква загриженост. Да не би Алекс да се е уплашил за нея?
	— А сега тичай вкъщи — приключи конското той. Изпроводи я с поглед. Какво толкова имаше в нея?
	Когато отиде до конюшнята, понеже не можеше да заспи, и установи, че Наполеон е изчезнал, той просто побесня. Дори и за миг не предположи, че някой го е откраднал, но никога не би се досетил кой е виновникът.
	Когато я видя как надбягва конярчето нагоре по хълма, не повярва на очите си. Добре се бе научила, да язди, далеч по-добре, отколкото си мислеше. Но Наполеон не бе кон за начинаещи. Учудваше се, че животното изобщо е приело да го възседнат на това непривично за него седло. И че бе позволил да го направлява толкова лек конник като нея. Добре, този път й прощава, но следващия няма да има милост.
	Може би все пак трябваше да си получи заслужения пердах. Ако пак й се прище да язди посред нощ, поне ще знае как да усмири желанието си.
	Алекс смъмри сам себе си. Откога се бе заел да възпитава подчинените си? Явно си бе загубил ума. Изглежда момичето го настройваше така — събуждаше у него закрилнически инстинкти…
	Той поклати глава. Нямаше съмнение, че Ники е изключително създание. Всъщност се радваше, че купи договора й. Тя заслужаваше този шанс, шансът да постигне нещо в живота. И ако не се чувстваше така омаян от хубостта й, не би се поколебал да я назначи в Бел Шен.
	Но винаги, щом я видеше, той се чувстваше малко като Валкур Фортие. Непрекъснато се питаше как ли ще изглежда тялото й, когато порасне, как ли ще пада бакъреночервената й коса, когато разпусне плитките си?
	Почакай още три години, рече си той. След три години ще я направиш своя любовница. Имаше си толкова проблеми с Бел Шен, при това му предстоеше сватба, а и напрежението между него и брат му растеше, тъй че едва ли ще усети кога ще отлетят тези три години.

	През следващите две седмици почти не й се удаде да срещне Алекс. Той работеше до изтощение на захарната плантация, а благодарение на среднощната си разходка и тя трябваше да се труди повече от обикновено. Веднъж го видя на верандата, докато метеше там, но съзнателно го избягна.
	В никакъв случай не съжаляваше за онова, което бе сторила — лудешката нощ на свободата си заслужаваше изкуплението. Чудеше се само как да се държи с него отсега нататък.
	Как допуснах да се изложа така? Трябваше да понесе наказанието, което й бе определил, без да каже нито думица. Каквото и да бе то, щеше да го изтърпи и да запази самоуважението си. А вместо това тя прояви позорно малодушие.
	Не би се държала така, ако не се бе сетила точно в този момент за Арман Лорен, търговеца на платове, който купи договора й от Рамсесови. Лорен я бе научил да се страхува. Сред нощните си разпивки винаги я пребиваше до синьо, докато ребрата й почваха да пукат или костите й да се трошат. Живееше в непрекъснат страх и ужас, че това може да се повтори.
	Тогава се появи Адриан Пакстън. Красивата тъмнокоса жена никога не биеше Никол, но като пъхна тайно брошката в бельото й и я прати в затвора, тя също така ясно й показа каква власт може да има един човек над друг.
	Това вече е минало, опита се да си внуши Никол. Ти си дъщеря на Етиен Сен Клер. Вече не си в затвора, а дори и да беше там, крайно време е да си припомниш коя си всъщност. Горещо се надяваше, че ще успее да изпълни намерението си, но дори и да не намереше сили, пак бе добре, че положи тази клетва.
	Следващият понеделник наказанието й изтече. Докато седеше под един дъб зад конюшнята и обядваше с къс месо и сирене, тя видя Алекс да се приближава право към нея.
	— Знаех си, че ще те намеря тук — каза той за нейна изненада.
	— Търсили сте ме?
	— Липсваше ми — подкачи я той. В бежовите си панталони за езда и в бялата ленена риза изглеждаше красив както винаги. Широката периферия на плантаторската шапка предпазваше тъмнокафявите му очи от слънцето.
	Бузите на Ники поруменяха и пулсът й се учести още щом го видя да идва към нея. Искаше й се да му каже, че и той много й е липсвал, но предпочете да си замълчи.
	— След около половин час ще трябва да тръгна за захарната мелница. Помислих си, че ще поискаш да ме придружиш. Така ще можеш пак да пояздиш, а и сигурно ще ти е интересно да погледаш какво правят там.
	Звучеше прекрасно. Не можеше да му каже, че бе прекарвала часове в мелницата на родителите си в Медоууд. Най-хубавата нощ в годината бе онази, в която честваха празника на жетвата — захарния бал, на който всички работници пиеха заедно със семействата си ром или силабуб — бяло вино със сметана и до сутринта танцуваха между варелите със съхнеща тръстика.
	Много искаше да приеме, но вместо това поклати глава:
	— Днес е понеделник. Ще трябва да измия пода и да сменя спалното бельо…
	— Казах им, че ще трябва да ми помогнеш за няколко часа.
	Ники се засмя.
	— Е, тогава ще дойда на драго сърце.
	Алекс я огледа от главата до петите със страстен поглед, от който дъхът й спря. Готова бе да слугува две години свръх срока, стига в този миг да бе облечена с нещо по-красиво от монашеската черна униформа.
	— Защо не отидеш да се преоблечеш?
	„Да, но с какво?“ — помисли си възмутено девойката.
	— Опасявам се, че ще трябва да се задоволя с тези дрехи — вирна брадичка тя. — Ако ви дразнят, предпочитам да остана тук.
	Алекс се усмихна снизходително.
	— Помолих мисис Леандър да ти ушие някои неща. Тази сутрин тя ми съобщи, че били готови. Ще ги намериш горе в стаята си.
	Изражението й сигурно е било неописуемо.
	— Подарявате ми нови дрехи?
	— Иди горе и виж.
	Ники едва не се просълзи. Алекс се бе сетил за нея, беше се погрижил. Хвърли му една усмивка, като се надяваше, че тя ще му каже повече, отколкото думите на благодарност.
	— Много ви благодаря. Страшно сте любезен.
	— Ти по-добре побързай.
	Ники кимна и хукна към къщата. Радваше се, че е възложил задачата на единствения човек, посветен в тайната й. Детските дрешки ще й харесат, даже и да изглежда невръстна в тях, а мисис Леандър сигурно се е сетила да направи корсажа достатъчно голям, за да не се подават гърдите й от него.
	Когато влезе в стаята, видя, че дрехите са още по-нескопосани, отколкото предполагаше. Очакваше я жълта муселинова рокля и друга от бледорозова коприна, заедно с подходящи бонета към тях. Щяха да са много хубави, ако не бяха обсипани с рюшчета и дантели и нямаха дантелените фусти под тях. До тоалетите бяха оставени бели гащички с дълги крачоли, чиито рюшчета ще се поддават под подгъва.
	Никол направи гримаса, като си представи как ще изглежда в тях. О, как копнееше да се облича отново като жена, да се почувства пак като госпожица. Бандажът й се стори по-тесен и неудобен от всякога. После забеляза в другия край на леглото семплата тъмносиня рокля за езда. Корсажът бе достатъчно голям и отпред бе украсена само с миниатюрни плохи. Роклята бе къса, но без фуста с рюшчета. До нея имаше й подходяща морскосиня барета с тясна периферия.
	Ники сложи роклята на гърдите си и се завъртя пред малкото огледало в дървена рамка, поставено на обикновения дъбов шкаф. За пръв път от много години имаше нови дрехи. И всичко това дължеше на Алекс.
	Бързо нахлузи роклята за езда, сложи си кокетната барета и се впусна надолу по стълбите. Алекс вече я чакаше до оседланите коне. За нея бе определил едър, кестеняв жребец.
	— Предположих, че Максимилиан ще ти хареса повече от Орейндж Блосъм.
	— Хубав е — каза тя и погали коня по стройната шия.
	Алекс се изкашля. Прекалено млада е за онова, което си мислиш, напомни си той, след като забеляза, че конят не бе единственото красиво създание пред очите му. Почти съжали, че й поръча новите дрехи. Роклята за езда подчертаваше нежното личице на Ники, бакърения блясък на косите й. Изглеждаше млада; но не и малка. Не биваше да й предлага да го придружи, разбра той изведнъж и реши да не повтаря грешката си.
	Но тя се усмихна толкова щастливо, че сърце не му даде да я разочарова.
	— Много благодаря за дрехите — каза девойката, преди да се качи на високото каменно стъпало и да се намести на дамското седло така, сякаш го бе правила поне хиляда пъти. — За първи път от много години получавам нови рокли.
	— За мен бе удоволствие — каза Алекс и се метна на гърба на Наполеон. — Поеха по шосето, което се виеше покрай блатото зад къщата.
	— Бел Шен означава „красив дъб“ — поясни Алекс. — Баща ми нарекъл така плантацията заради огромното дърво при входа.
	— Прекрасно име. Струва ми се, че й подхожда.
	Алекс се почувства поласкан.
	— Повечето плантации са разположени край някоя река или езеро — обясни й той, докато яздеха. — От тук закарваме тръстиката с кораб до доковете на Ню Орлиънс. Цената се договаря с един мъж, наричан комисионер. Той измъква най-изгодното заплащане и събира всичките пари.
	— Нещо като счетоводител.
	Алекс се засмя.
	— Да, но носи много по-голяма отговорност.
	Ники кимна.
	— Блатото е също тъй необходимо за захарта както реката — продължи Алекс. — От него вземаме дървета за огъня, на който слагаме варелите с тръстика. А и отвеждаме натам излишната вода от полетата.
	Ники му се усмихна окуражително. Неприятно й бе, да се преструва, че всичко това е ново за нея, но Алекс явно толкова се радваше на проявения интерес, че не й се искаше да го разочарова.
	— Как се засажда захарната тръстика?
	— Това се прави напролет. Работниците прокарват бразди, раздалечени на метър и половина една от друга. На пет сантиметра дълбочина се набучва разсадът. Новата тръстика израства от старата.
	— А кога се прибира?
	— Чак наесен. Между октомври и декември, зависи от захарността. Но ако изчакаме прекалено дълго, студът може да я унищожи напълно.
	Обичаше тембъра на гласа му — бе дълбок и звучен и в него се долавяше лек френски акцент. Един мъжествен глас, който я стопляше цялата.
	Яздеха по прашния път между тръстиката, висока цял метър. Докъдето стигаше погледът й, стъблата се вълнуваха като смарагдовозелено море. Като завеса от зеленина, затваряща гледката пред онези, които не са част от нея. На плантацията негрите работеха редом с ирландски емигранти, които изкарваха с изнурителния си труд по един долар на ден.
	— Пътят води до полята и се спуска чак до брега — каза й Алекс. — Мелницата е до водата, така лесно може да се товарят буретата със захар на параходите. — Преминаха в лек галоп и скоро стигнаха до захарната мелница.
	Тя представляваше голяма сграда, подобна на плевня и бе по-внушителна от мелницата в Медоууд. От едната й страна бяха струпани няколко тежки машини, каквито виждаше за пръв път. На тях работеха шестима мъже, докато останалите режеха и чукаха вътре.
	— Извършваме известна реконструкция — поясни Алекс. — Модернизираме мелницата.
	Той стъпи на земята и й помогна да слезе. Едрите му длани обхващаха напълно талията й. Ники се опита да не мисли колко големи и топли са те.
	— Когато дойде време да се сече, тръстиката е достигнала вече два метра височина. Наистина е много впечатляващо да гледаш как работниците размахват големите си мачете — с един удар се смъкват листата, с друг се отсича върхът и с трети — стеблото. Сетне тръстиката се събира на двуколки и се откарва в захарната мелница, където се изсипва в пресите. Досега мулета въртяха тежките мелничарски камъни, с които се изстисква сокът. Сега инсталираме парна машина, която ще върши същото. Тя е далеч по-ефективна.
	— И какво става, след като се изстиска сокът?
	— Насипва се в редица от варели, после водата се изкипява и се отстраняват примесите. И тук смятаме да подобрим работата.
	Ники се засмя.
	— Направо съм поразена, мосю. Откъде сте почерпили тези модерни идеи?
	Алекс също се засмя.
	— Защо не ми викаш Алекс? Поне когато сме насаме?
	— Добре, щом искате. Алекс. — Стори й се, че му стана приятно.
	— Изкарах една година в парижката Политехника. Там се запознах с Норбер Рильо. Сега той е в Бел Шен и ръководи подобренията.
	— И какво друго правите? — междувременно на Никол наистина й бе станало интересно. Баща й бе разказал за някакви експерименти, при които се използвали дървени въглища за избелване на захарта, а това щяло да доведе до повишаване на цените. Споменавал бе също, че все по-често се използват химикали — киселини или основи — с които можело точно да се определи кога е достигнато необходимото ниво на захарност.
	— Господин Рильо изобрети така наречената „вакуумна система“. Все още е на стадия на експеримента, но той е убеден — и аз му вярвам — че чрез нея занаятът ни ще стане по-ефективен и по-доходен.
	— Изглежда доста рисковано да се въвежда нещо, което още не е изпробвано — каза Ники.
	Алекс се усмихна.
	— Много си умна, малката ми. Разбира се, че има риск. Но аз съм убеден, че системата ще заработи.
	Господи, това бе единствената му надежда. Ако новите машини не повишат производството и качеството на захарта и не му донесат допълнителни доходи, той ще изгуби Бел Шен, както и имотите във Франция. Дори и на Франсоа не бе доверил колко са близо до фалита.
	— Надявам се, че не преча — прозвуча зад тях студеният, недружелюбен глас на Валкур Фортие. — Чух, че сте почнали нововъведения и наминах да видя с очите си какво става.
	На лицето му се изписа мръснишко изражение.
	— Поздравявам ви за добрия вкус, Александър. Тя наистина си струваше парите.
	— Това не е ваша работа, Валкур. Предположенията ви са погрешни — „Поне засега!“, помисли си Алекс. За момент се почувства виновен, че има подобни намерения, макар че смяташе да ги осъществи едва след години.
	— Щом така казвате, приятелю. — Фортие тихичко се изхили, но суровият му, тъмен поглед опипа Никол от глава до пети.
	Ясно бе какво си мисли. Ники неволно се приближи до Алекс. Той вложи цялото си самообладание, за да не я прегърне закрилнически.
	— Огледайте спокойно всичко, Фортие — подкани го Алекс, като посочи големите машини. — Може и да научите нещо полезно.
	Това изглежда съвсем не се понрави на другия.
	Алекс отведе Ники до конете, постави я на дамското седло и се метна на Наполеон. Фортие отиде при тежките машини, които току-що бяха монтирани, а двамата препуснаха обратно.
	— Не ми харесва този човек — каза Ники, когато стигнаха до конюшнята.
	— Стой настрана от него — предупреди я Алекс. — Готов е на всичко, за да те отмъкне. Безскрупулно копеле.
	— О, сигурно няма да посмее… — Но изражението на Алекс показваше, че точно това ще направи.
	— Плантацията му граничи с нашата. Често язди покрай синора. Гледай да не ходиш натам сама.
	— Но аз нямам кон. Как ще стигна изобщо дотам?
	Алекс я прикова с поглед.
	— Преди това не те възпря.
	Ники не му отговори. Просто нищо не му убягваше. И двамата знаеха, че някой ден тя пак ще яхне коня. Но следващия път няма да вземе Наполеон — и няма да допусне да я хванат.
	— Чака ме работа — каза му тя, след като Патрик отведе конете.
	Алекс кимна и девойката се запита какво ли си мисли. Той се отправи към къщата. Ники пое по друга пътека, извеждаща пак дотам. Щом стигна до слугинския вход, тя хвърли поглед на предната веранда и замръзна на място.
	Там стоеше русокоса жена със зелена рокля и се усмихваше на Алекс. Сигурно бе Клариса.


>	Шеста глава

	Никол стоеше като вкопана. Знаеше, че трябва да влезе вътре и че Клариса не бива да види дори крайчеца на роклята й. Но краката не я слушаха.
	Алекс се наведе над ръката на младата жена и леко докосна устни до ръкавицата. Държеше се извънредно коректно. Изчезнало бе безгрижието и дори леко арогантното нехайство, проявени допреди малко. Клариса — една русокоса, стройна, спретната жена, се засмя на нещо, което той току-що й бе казал, после се облегна на ръката му и двамата тръгнаха по покритата с мидени черупки площадка пред верандата, където в момента метеше Даниел. Пълничката ниска девойка бе така потънала в работата си, че не забеляза приближаващата се двойка, докато метлата й не бръсна широките поли на Клариса.
	— Защо не внимаваш! — кресна гостенката.
	— Пардоне-моа, мадмоазел — изписка Даниел, изтръгната от унеса си.
	— Говори на английски, глупачке.
	Алекс се изкашля, макар че обикновено настояваше за същото.
	— Тя каза, че съжалява. Просто не ни забеляза.
	— Къде се бе заплеснала? — продължи гневно Клариса, като не обърна внимание на хладния тон на Алекс. — Отваряй си очите. След няколко месеца аз ще съм господарката тук и няма да търпя подобно възмутително поведение.
	— Клариса — прекъсна я още по-рязко Алекс. — Даниел каза, че съжалява. Какво искаш повече?
	— Даниел? — повтори тя, не вярвайки на ушите си. — Значи знаеш и името й?
	— Майка й работеше тук, преди да умре — обясни Алекс, макар че му бе противно да се извинява по този начин. — Даниел е сгодена с едно коняче от Фелисиана. След като се венчаят, Валкур ще я вземе при себе си.
	Клариса измери с поглед Даниел, прецени пищното й тяло и розовия блясък на хубавото й, кръгло личице, което съвсем не бе грациозно като нейното. Даниел все още стискаше тъй отчаяно метлата, та чак кокалчетата й бяха побелели от вълнение. Без да посмее да вдигне очи, тя направи малък реверанс.
	— Аз работя много, мадмоазел Едикот. Няма да ви създавам проблеми.
	— Да се надяваме. — Като хвърли последен гневен поглед към нея, Клариса се обърна към Алекс, който не изглеждаше особено зарадван. — Просто трябва да се държи под око — усмихна се тя и с това подсказа, че въпросът е приключен. Отново се облегна на ръката му и двамата влязоха вътре.
	Ники се опря на ъгъла на къщата. Как, за бога, е могъл Алекс да се свърже с подобна жена? Лъже се, ако смята, че ще успее да стъпи на врата на Клариса Едикот. Не бе срещала толкова противна, надменна жена!
	Сети се и друго — мисис Леандър очевидно бе права. Ако Клариса Едикот разбере, че Никол е зряла мома, ще я продаде на часа. При тази мисъл Ники потръпна. Но докато вървеше към кухнята все пак се запита дали ще успее да прояви достатъчно смирение и вежливост пра срещата с жената на Алекс.
	И как изобщо ще свикне с мисълта, че той е женен.

	През следващите седмици започнаха горещините и влагата се увеличи. Но Ники бе свикнала с дългото, жежко лято, а и обширният господарски дом бе така построен, че до него достигаше прохладният бриз от, реката.
	Клариса идваше от време на време, за да подготви бала, на който щяха да обявят годежа си. Решила бе да устрои соарето в края на септември, тъй като по това време маларичният сезон минаваше и плантаторите, прекарващи лятото другаде, се завръщаха. Тъй като обичаше Елмтри не по-малко, отколкото Алекс — Бел Шен, тя не се откъсваше дори и в най-горещите месеци от своята плантация.
	— Иска да устроят празника тук, на Бел Шен — каза мисис Леандър на Ники, — защото държи да направи впечатление на важните гости. Нашата бална зала е далеч по-голяма и изискана от тяхната.
	Макар че се отбиваше все по-често, Клариса рядко заварваше Александър, който бе зает с нововъведенията в захарната мелница. Веднъж-дваж Никол й се изпречи на пътя, но Клариса, която рядко разговаряше с персонала, не й обърна никакво внимание. Обикновено тя даваше нареждания на мисис Леандър и игнорираше останалата прислуга.
	Ники имаше чувството, че сърцето й ще се пръсне при мисълта за предстоящата венчавка на Алекс с тази ужасна жена. Е, все пак се посприятелихме с него — оправдаваше се тя пред себе си — и аз всъщност не искам нищо друго, освен той да е щастлив. И ако й се свиваше сърцето като ги видеше заедно, то бе само защото не си подхождаха.
	Искаше й се да му обясни, че прави голяма грешка, но знаеше, че това не й е работа. А и след разходката до захарната мелница той като че ли я избягваше. Е, сигурно имаше прекалено много грижи, за да си губи времето в разговори с нея.
	Не го бе виждала вече две седмици. Един ден я повикаха в кухнята и й наредиха да помага при сервиране на вечерята. Предупредиха я обаче, че ще присъства и Клариса, а така също Франсоа и Томас Деминг.
	Денят бе по-прохладен от обикновено, а привечер излезе и свеж, галещ бриз. Ако свърша навреме, може да се поразходя край реката, помисли си ти, като издърпваше вратата към трапезарията.
	— Как напредват работите на мелницата? — попита Франсоа, докато Ники поднасяше първото блюдо — супа от костенурка.
	— Според очакванията. — Алекс я погледна точно в мига, когато поставяше пред него позлатения порцеланов супник. Усети как безмълвно я поздрави с очи. — Доста работа има, но сме намерили най-подходящите хора.
	— Сигурна съм, че всичко ще стане в срок — подметна Клариса. — Алекс винаги си удържа на думата.
	— Да, на Алекс винаги може да се разчита — отвърна Франсоа с неприкрита ирония.
	— Защо се държите винаги като разглезено хлапе? — упрекна го тя. — Сигурно можете да измислите нещо по-смислено от това, да подхвърляте хапливи забележки по адрес на брат си, който само се опитва да ви помогне.
	Лицето на Франсоа пламна.
	— О, наистина много ми помага. С негова помощ скоро ще се превърна в жалък просяк.
	— Франсоа — намеси се Алекс.
	— Не му позволявай да те оплете, Алекс. Прекалено си отстъпчив. Ако беше мой брат, отдавна щях да му спра кранчето. Да видиш тогава колко бързо ще се научи да се държи както трябва.
	— Мисля, че не е сега моментът… — вметна меко Томас.
	Франсоа се изкашля.
	— Томас е прав — За първи път проявяваше зрялост в присъствие на Ники. — Моля те, Алекс, приеми извиненията ми. — Върху младежкото му лице се изписа някакво униние и нещо друго, което Ники прие за отчаяние.
	Когато погледна към брат си, Франсоа отново бе придобил враждебен вид, но девойката предположи, че от погледа на господаря й не са убягнали бурните му чувства, колкото и да се опитваше да ги прикрие. Какво ставаше между двамата? Дали Алекс знаеше какво изпитва брат му или също като Ники се чувстваше объркан?
	По време на основното ястие разговорът почти замря. Докато слугите поднасяха препълнените чинии, Ники се грижеше да не остават празни чашите за вода. Тъкмо дойде ред да налее на Клариса, когато нисичкият негър, отнасящ празната й чиния, обърна неволно полупълна чаша бяло вино, така че върху розовата сатенена рокля на Клариса паднаха няколко капчици.
	— Несръчна маймуно, кажи как се казваш? — викна тя и гневно попи влажните петънца с бялата ленена салфетка.
	— Джошуа, мадам. Ужасно съжалявам.
	— Алекс, трябва да ти кажа, че прислугата ти е много разпусната.
	— Трябва ли да ти припомням, че…
	— Джошуа, ще работиш тази седмица без почивен ден — прекъсна го Клариса. — И друг път да внимаваш повече.
	— В събота малкото ми момченце има рожден ден — рече умолително Джошуа. — Бях му обещал…
	— Добре, Джошуа — каза Алекс.
	— Не, не е добре — възрази Клариса. — Слугите ти трябва да се научат как да се държат — и колкото по-рано, толкова по-добре.
	„Боже господи, тая за каква се мисли!“ — Ники напрегна цялото си самообладание, за да преглътне тези думи. Но когато Клариса продължи да се кара, Никол не издържа. С мрачно доволство вдигна гарафата и изля съдържанието й в скута на Клариса Едикот.
	Внезапно настъпи гробовно мълчание.
	— Какво? — Клариса скочи така, че столът й се прекатури. — Кое е това… това невъзпитано хлапе?
	Лицето на Алекс се превърна в непроницаема маска. Явно не знаеше дали да се разсмее или да се разгневи. Франсоа и Томас Деминг едва се удържаха да не прихнат.
	— Казвам се Ники Стоктън. — Ах, как й се искаше да каже на тази проклета жена истинското си име!
	— Родителите ти са били сигурно някои малоумни, прости селяци — Клариса прокара гневно ръка по полите си. — Извини се веднага.
	Преди миг Ники бе готова да го стори. Струваше й се нищожна цена за преживяния триумф. Но след като обидиха семейството й, не можеше да го направи.
	— Няма — каза тя.
	— Мо-о-ля?
	Ники погледна към Алекс, който седеше с мрачно изражение.
	— Извини се, Ники — каза той — и сетне се прибери в стаята си.
	— Няма да се извиня. Тази отвратителна жена оклевети семейството ми. Но ще се махна на драго сърце. — И тя се отправи рязко към вратата, тъй че късите й, детински поли се разлюляха.
	Алекс отдръпна стола си назад и стана.
	— Ники! — викна той.
	— Няма да стана оттук, докато не ми се извини — рече тихо Клариса.
	— Ще го направи — обещавам ти! — с тези думи той последва Ники в съседната стая. Настигна я, преди да тръгне по задната стълба. Безмълвно я хвана за ръката и я помъкна към кабинета си. Щом влязоха вътре, той решително тресна вратата.
	— Необходимо ли е да ти припомням, че тук си само слугиня? — попита грубо гой.
	— Знам, Алекс. Но просто не можех да понеса тази жена да…
	Мъжът изруга.
	— Отсега нататък ще ме наричаш мосю дьо Вилие.
	— Да, мосю.
	Ядосала го бе повече, отколкото предполагаше.
	— Не твърдя, че Клариса не си го изпроси. — Той едва не се усмихна. — Но не е твоя работа да преценяваш това. Скоро тя ще стане моя жена. Ще трябва да се научиш да я търпиш.
	— Вие също, мосю — припомни му тя.
	— Точно така. — Но тази мисъл изглежда не го възрадва особено. — А сега ще слезеш долу, ще се извиниш и с това ще смятаме случая за приключен.
	— Не мога.
	Погледът на Алекс потъмня.
	— И защо, по дяволите, не можеш?
	Устните му се превърнаха в тясна резка и на брадичката му затрепка едно мускулче. У Ники се пробуди старият, познат страх.
	— Защото обиди семейството ми. И освен това тя не заслужава. Не възнамерявам да се извинявам пред тази отвратителна жена — нито сега, нито когато и да било.
	Алекс я хвана за раменете и я притегли към себе си. Изглеждаше толкова бесен, че коленете й омекнаха.
	— Аз отговарям за теб. Обещах, че ще се извиниш и тя ще го сториш.
	Никол поклати глава.
	— Няма да го направя за нищо на света. Можете да ме пребиете от бой, но пак нищо няма да постигнете.
	Алекс я погледна така, сякаш му идеше да я убие.
	— Да те набия ли? Това е най-хубавата идея, която ти е хрумвала откакто те познавам… — Той я повлече към кожения диван до камината. Този път нямаше да го размекне, макар че бе пребледняла тъй силно, сякаш всеки маг ще припадне.
	— Трябваше да го направя по-рано — каза той, метна я на коленете си и я стисна между мускулестите си бедра.
	Тя не го помоли за милост. Усети как й вдигна полите, после наоколо се стъмни, защото дрехите покриваха лицето й. Ники затвори очи, мятайки се между срама и ината. Днес поне не показа колко се страхува.
	Алекс едва сдържаше гнева си. Хвана по-здраво тънкото кръстче на Ники, вдигна ръка — и замръзна в тази поза. Пред очите му бе не тясното, мършаво задниче на едно младо момиче, а пълните, месести заоблености на една истинска жена. Дори и тънките памучни гащички не можеха да прикрият възбуждащите очертания. Отдавна бе забелязал тънката й талия, но дори и на сън не си бе представял стегнатите, примамливи форми, криещи се под полите й. Гледката бе умопомрачаваща.
	Ники още не бе жена — но всъщност си бе. Щеше да откачи! Алекс усети как кръвта му се събра в слабините — и още повече побесня.
	Разгневен повече на себе си, отколкото на нея, той пусна фустите й и я изправи на пода. Лицето й пламтеше от смущение, но решимостта й ни най-малко не бе намаляла.
	— Ще се извиниш на всяка цена — рече заповеднически той и я дръпна към вратата. — Госпожо Леандър — викна Алекс. — Погрижете се да не напуска стаята си, докато не обещае да се извини на мадмоазел Едикот.
	По лицето й се четеше, че смята да остане там до пролетта.
	— Ще я държите на хляб и вода — добави той, надявайки се гладът да я вразуми.
	А на Ники каза:
	— Тук аз съм господарят, а не ти. Знам, че тя си го заслужи, но това не решава въпроса. Рано или късно ще трябва да й се подчиниш. — След това той се втурна към трапезарията, но Клариса вече си беше тръгнала.
	— Заяви, че нямало да стъпи тук, докато не научиш слугите си да се държат както подобава — каза му Томас.
	— По дяволите — измърмори Алекс.
	Франсоа се изхили.
	— Бих дал хиляда франка, за да видя как ще стане това. Добре че ме покани тази вечер.
	— Не прекалявай — предупреди го брат му.
	— Тъй като вечерята позагуби част от очарованието си — вметна дипломатично Томас, — предлагам да направим малка разходка из Френския квартал. Ако побързаме, ще хванем лодката в девет.
	Алекс се хвана за предложението като удавник за сламка. Реши да прекара следващите дни с Лизет. Не искаше да гледа как Ники страда и предпочиташе да й спести по-нататъшните унижения. Като се върне след няколко дни, тя вече ще се е извинила, случаят ще е забравен и всичко ще си тръгне постарому.
	След като даде някои нареждания на мисис Леандър, включително и да откарат Ники в Елмтри веднага щом се вразуми, мъжете поеха към града.

	— Изглеждаш ми разсеян, шери. — Лизет прокара пръст по гърба му.
	Лежаха голи и успокоени на голямото легло с балдахин, принадлежало някога на баща му. С изключение на това легло цялата стая в градската му къща, която Лизет бе мебелирала с негово съгласие по свой вкус, изглеждаше претрупана и крещяща. Всичко бе потънало в къдрички. Понякога му се струваше, че ще се задуши.
	— Време е да си тръгвам — заяви той. — Имам много работа. — Всъщност бе установил, че не може да изтрае цели три дена с Лизет. Любили се бяха отново и отново и всеки път той изпитваше все по-малко удоволствие. Тази сутрин дори започна да се пита защо всъщност го прави. Може би беше време да си намери нова любовница.
	Алекс пропъди тази мисъл. Щеше да му струва прекалено много време и средства да прогони сегашната си метреса и да си търси нова. Освен това никоя не го привличаше — освен онова полудете — полужена, до което не биваше да се докосва.
	Поне бе решил твърдо какво ще прави с Ники. След няколко седмици баба му ще пристигне от Франция, за да му погостува за кратко и да присъства на годежния бал. Заедно ще изберат подходящ пансион за девойката. А като се върне след няколко години, ще я направи своя любовница, ако още държи на нея.
	— Искаше ми се да поостанеш още — рече Лизет и изкусително изду устни.
	Той се усъмни в искреността й. Този път я бе обладавал многократно и буйно. Не я щадеше както обикновено. Изглеждаше доста изтощена и сигурно леко я бе изранил.
	— Предполагам, че ще ме изпратиш без особено съжаление — каза той и си позволи да се усмихне.
	— Не се смей така подигравателно. Не ти отива.
	Алекс побърза да се облече и Лизет го изпрати до долу. Целуна го страстно, сякаш се опитваше да го задържи, но Алекс нямаше никакво желание да остане.
	Тръгна по все още безлюдната павирана улица. Първите слънчеви лъчи вече предвещаваха надигащата се жега. Стигна до доковете много преди отпътуването на първия параход. Не след дълго пристигна в Бел Шен.
	Въпреки ранния час навсякъде цареше оживление, работниците се залавяха за работа. Смяташе първо да поговори с мисис Леандър и след това да прекара целия ден на полето, а вечерта да се оправи с документите, натрупали се на бюрото му. Облечен в панталони за езда и бяла ленена риза — облекло, което винаги бе на разположение и в градската му къща, Алекс дръпна резбованата махагонова врата и влезе във фоайето на големия бял господарски дом.
	Портиерът, едър негър на име Фредерик, който бе вечно усмихнат, пое бялата му шапка с бегло кимване. Окачи я на позлатената закачалка до вратата и мълчаливо се оттегли.
	Даниел се плъзна покрай него, без да го погледне или да му се усмихне.
	Лемюел, старият му прислужник, го приветства, застанал на първото стъпало, но изглеждаше странно загледан в добре лъснатите си черни обувки. Щом Алекс го отпрати, той се изнесе, без дума да обели.
	— Мисис Леандър! — кресна Алекс тъй силно, че пълната жена пристигна на бегом. — Какво, по дяволите, става тук?
	— Ами-и…
	— Ако се е случило нещо, защо не сте ме уведомили веднага? Знаехте къде да ме намерите.
	— Точно там е въпросът, мосю. Абсолютно нищо не се случи.
	— Е, щом нищо не се е случило, защо всички ходите с такива траурни физиономии?
	Мисис Леандър закърши ръце — нещо, което правеше извънредно рядко.
	— Става дума за малката Ники, сър. От три дена не е напускала стаята.
	— Какво й е?
	— Първо направихме както ни наредихте. Държахме я само на хляб и вода. Но вчера изглеждаше толкова зле, че аз… такова, занесох й да похапне. — И мисис Леандър изопна рамене, сякаш очакваше той да се нахвърли отгоре й.
	— И какво?
	— Ами нищо не докосна, сър. Каза, че било въпрос на чест, сър. Каза, че тъй като вие самият сте мъж на честта, ще я разберете.
	Алекс изруга тихо и като вземаше по две стъпала наведнъж, забърза към стаята на Ники. Почука, преди да отвори, и я завари до прозореца с томче сонети на Шекспир в ръка. Изненада се, че е толкова образована, макар че всъщност не би трябвало да се учудва.
	— Мосю дьо Вилие — каза девойката, — колко любезно е, че наминахте.
	— Изглеждаш ужасно — рече Алекс и се приближи. Макар че очите й още сияеха с лазурносин пламък, кожата й бе восъчно бледа и тя направо се бе стопила. Алекс се чувстваше като изрод. Не това целеше. Сигурен бе, че тя ще отстъпи, след като научи за заминаването му.
	— Трябва да хапнеш нещо — каза той, като едва удържаше желанието си да я прегърне и утеши. Готов бе да се извини вместо нея.
	— Това заповед ли е?
	— Да, и само посмей да не я изпълниш! — Той взе таблата с недокоснатото ядене, оставено от мисис Леандър, и го отнесе до леглото. Измъкна голяма филия хляб изпод ленената салфетка и сложи отгоре парче златисто сирене.
	— Изяж го — нареди той.
	Ники усети как гърлото й се свива.
	— Само хляб — отвърна тя тихо.
	Алекс отново се почувства виновен.
	— Ами това? — Той и подаде една ябълка.
	Ники се усмихна и стана. Взе червената, ябълка, захапа я и с наслада изсмука сладкия сок. Алекс отиде до вратата и повика Даниел, за да отнесе подноса със закуската.
	— Наистина си твърдоглаво човече — каза той, като се върна ори кея.
	— Знаех, че ще ме разберете — заяви Ники. — Рано или късно. Има нещо, при което никакви компромиси не са уместни.
	Усмивката на Алекс угасна.
	— Лъжеш се. В някои случаи без компромис не може.
	Ники вдигна очи към него, но нищо не каза.
	— Искам да хапнеш добре. Отвън те чака карета, която ще те откара в Елмтри.
	Ники оставя ябълката. Не успя дори да преглътне хапката, която заседна на гърлото й. Алекс абсолютно нищо не бе разбрал: само бе сменил тактиката.
	— Не мога да го направя — промълви тя.
	Той измърмори нещо, което тя не чу добре, след което придоби умолително изражение.
	— Направи го поне заради мен — и той погали бузата й с мека, нежна усмивка.
	Едва устоя на думите му и на топлотата, с която я изпълваше неговото присъствие. Но се опомни. Тя бе от рода Сен Клер. Защитила бе един приятел и бе поставила на мястото й една жена, която отдавна си го просеше. А Клариса Едикот бе оклеветила родителите й. Няма да отстъпя, за нищо на света.
	Тя поклати глава.
	— Дори и заради вас не мога.
	Изражението на Алекс стана сурово.
	— Аз обещах. Ако не сториш това, което ти наредих, ще…
	— Какво ще направите?
	— Ще те продам още утре на Валкур Фортие!
	Ники имаше чувството, че светът се завърта около нея.
	— Няма да го направите.
	Погледът му бе неумолим.
	— Ще го направя.
	Не му вярваше, не можеше да повярва, но все пак… Твърде често се бе доверявала и се бе разочаровала. Не можеше да поеме този риск. Сълзи напълниха очите й, но тя не им позволи да рукнат.
	— Ще изпълня заповедта ви — рече тихо девойката. Една сълза се търкулна по бузата й, но тя я избърса с опакото на ръката си. Мина покрай Алекс, сякаш се бе изпарил, игнорира Даниел с тежкия поднос, игнорира миризмата на омлет и сланина, от която стомахът й немилостиво изкурка и се отправи към стълбата.
	Алекс се бе надявал, че първо ще хапне нещо, но не я спря. Вместо това нареди да запрегнат една карета и след няколко минути Укиа, който се бе преместил от градската къща в плантацията, размаха камшика над конете, които се спуснаха надолу по нагорещения, прашен път, докато изчезнаха от погледа му.
	Гледайки ги как заминават по Ривър роуд под палещите лъчи на слънцето, Алекс още веднъж обмисли решението си. Може би трябваше да й каже истината — от ден на ден се убеждаваше, че само с цената на тази женитба ще може да спаси Бел Шен. Надявал се бе да се оправи без паричната помощ, предложена му от Клариса, но инсталирането на новите машини се оказа по-сложно, отколкото очакваше, а и поради продължителната суша, реколтата бе по-слаба. Може би ако Ники знаеше…
	Господи, какво по дяволите му става? Това момиче бе истинска напаст. Цяло мъчение. Добре че ще се махне. Може би в училището ще й избият този инат от главата и ще я научат на покорство. Но като си я представи смирена и с преклонена глава, настроението му се развали.
	Нищо друго не ти оставаше — успокои се той сам. Но никога нямаше да забрави колко разочарована и предадена се почувства тя, когато я заплаши, че ще я продаде на Фортие. Разбира се, не смяташе да го прави, но не виждаше друг начин да я накара.
	Е, поне всичко свърши. След час Ники ще се върне и скоро ще забрави за кавгата им.


>	Седма глава

	Алекс прекара целия ден на полето и се завърна едва привечер. Беше изпотен, капнал и мрачен. През цялото време бе мислил само за Ники и за героичната й съпротива. Осъзна, че всъщност се гордее с нея и дълбоко съжали, че не й призна истината.
	Но може би дори тя не би я накарала да промени отношението си. Бел Шен беше негов дом. За него и за синовете му, на които един ден щеше да я остави, тя беше всичко. Как би могло едно младо момиче да разбере колко държи на плантацията? От къде на къде ще се подчинява на неговите амбиции? И все пак инстинктът му подсказваше, че ако й бе изложил съображенията си, тя щеше да го направи.
	— Къде е тя? — попита той, едва пристъпил прага и така затръшна входната врата зад себе си, че кристалните капки на полилея над главата му зазвънтяха.
	Мисис Леандър го погледна угрижено.
	— Още не се е върнала. И каретата я няма.
	— Какво?
	— Моля ви, не кипвайте веднага. Нали познавате мис Клариса. Вероятно е възложила на момичето да свърши нещо за наказание. Не мисля, че това ще й навреди.
	Клариса бе способна на подобно нещо. Алекс знаеше, че икономката сигурно е права.
	— Господи, тази жена ще ме подлуди.
	Той отиде в кабинета да си налее нещо за пиене и мисис Леандър го последва.
	— Трябваше да отида с нея. — Мъжът свали кристалната запушалка от гарафата с бренди и напълни чашата догоре. — Ако не се върне преди мръкнало ще отида да я потърся. — И той обърна брендито на един дъх.
	Мисис Леандър кимна.
	— Ще ви известя, като пристигне…

	Никол отвори със сетни сили вратичката на елегантната черна карета, която Укиа бе спрял пред черния вход. Още преди да докосне първото стъпало, той се втурна да й помогне. Имаше угрижен вид, но я държеше спокойно и здраво.
	Тя благодари мислено на бога, защото едва се крепеше на крака. Дрехите й бяха пропити с пот и полепнали по тялото й. Червата й куркаха шумно. По врата й лепнеха кичури коса. Бандажът, с който пристягаше гърдите си, бе протъркал и изранил кожата й.
	— Тая работа никак няма да се хареса на гу’син Алекс, да знаете.
	— Не искам той да научи. — Ники се опитваше да успокои треперещите си ръце и непоносимата болка, която я пронизваше при всяко движение. — Обещай ми, че нищо няма да му кажеш.
	— Щом искате, ще си мълча. Но да знаете, че правите голяма грешка.
	— Благодаря ти, Укиа.
	Негърът я изпроводи до стаичката зад трапезарията, която за щастие се оказа празна и тя се отпра за към задното стълбище. Вратата, отвеждаща към централната част на къщата, се отвори тъй рязко, че тя замръзна на второто стъпало.
	За миг Алекс се втрещи, сякаш не вярваше на очите си.
	— Какво стана, за бога?
	— Простете, господине, но се опасявам, че нещо не съм добре. — Тя облиза попуканите си устни. — Позволете да отложим този разговор за по-късно.
	— Кажи ми какво се случи.
	— Нищо, мосю. Простете, трябва да вървя…
	Коленете й се подгънаха и Алекс я прихвана. Изруга на английски и на френски, после я вдигна на ръце и я понесе нагоре по стълбата.
	— Мисис Леандър! — викна той.
	Ники обви с ръце мощния му врат и се сгуши в него. Не можеше да не си спомни как преди няколко години я бе носил по същия начин.
	— Ще ви изцапам — прошепна тя, щом стигнаха на стълбищната площадка.
	— Глупости.
	Когато Алекс пое по коридора, вместо по стълбището за мансардния етаж, тя го погледна въпросително.
	— Къде ме водите?
	— Искам да те прегледа лекар. Държа да зная, че си наистина добре.
	— Не! — извика Ники.
	Алекс не я послуша. Ритна вратата на стаята и се насочи към високото легло с балдахин, покрито със сатенена завивка с дантели. Мисис Леандър се промъкна в последния момент, за да отдръпне навреме мрежата против комари.
	— Моля ви — промълви Ники. — Нищо ми няма. Наистина.
	— Кажете да приготвят ваната — нареди Алекс на икономката — и донесете чисти дрехи. — Жената излезе, за да изпълни заповедите му.
	— Кажи ми сега какво стана — настоя той.
	— Всичко вече е минало и заминало. Не може ли повече да не говорим за това?
	— Какво ти стори Клариса?
	Макар че би предпочела да не се вдига толкова шум, Ники много се зарадва на тази загриженост и му се усмихна. Той приседна до нея на крайчеца на леглото, тъй че дъските под мекия матрак изскърцаха. Едва тогава забеляза ръцете й.
	— Господи! Какво, по дяволите… — Те бяха зачервени и подути. Избилите едри мехури се пълнеха с течност.
	Алекс привдигна брадичката й и я накара да го погледне в очите.
	— Кажи ми. — Принудена бе да му се подчини.
	— Клариса бе побесняла. Направо не можеше да говори от гняв. И извиненията ми не помогнаха — твърдеше, че били неискрени. — По устните й се плъзна усмивка. — И честно казано, беше права.
	— Карай нататък.
	— Каза, че не било достатъчно да й се извиня. Не съм си била научила урока. Накара един слуга да донесе тънка пръчка. — Тя потръпна, когато Алекс пое тънките й ръце в големите си длани, за да ги разгледа по-добре. — Трябваше да го направя по-рано — призна си тя, — но бях твърдоглава.
	Лицето на Алекс потъмня от гняв.
	— И какво стана след това?
	— Когато свърши, нареди да ме затворят в бараката за инструменти.
	Стомахът на Алекс се сви. Температурите навън бяха непоносими, но жегата в тясната колиба сигурно е била убийствена.
	— Нямаше да се измъча толкова, ако вътре не гъмжеше от бръмбари и паяци — Ники неволно потръпна, а гърлото на Алекс пресъхна.
	— Надявам се, че това е било всичко, защото ако чуя само още една дума, ще убия Клариса. — Ники не отговори, само го погледна така, сякаш смяташе това за напълно възможно. Алекс стана.
	— Не исках да ти се случи нищо такова, малката ми. Бях ти обещал, че в Бел Шен нищо лошо няма да ти се случи. — И докато си мислеше, че всъщност бе искал да й предложи много повече, той се наведе и махна от лицето й една влажна къдрица. — Все пак държа да те прегледа лекар.
	Мисис Леандър пристигна заедно със слугите, които носеха водата за банята и попречи на Ники отново да се възпротиви шумно.
	— Искам да хапнеш и да поспиш — настоя нежно Алекс. — Аз ще поговоря с Клариса.
	— Моля те, Алекс — прошепна тя, забравяйки, че не бива да се обръща към него по име, — не искам да създавам допълнителни неприятности.
	— Този дом е мой, а не неин. Ти си част от Бел Шен. Така че аз отговарям за теб, не тя. Няма да търпя подобна намеса. — С тези думи той гневно излезе от стаята.

	— Няма да търпя подобно нещо, Клариса — кресна Алекс. — Няма да допусна втори път да биеш слугите ми. — Той крачеше нервно по дебелия персийски килим. Под светлината на кристалния полилей тялото му хвърляше огромни тъмни сенки.
	Решил бе да не изчаква до следващата сутрин, тъй като и без друго не би могъл да заспи, преди да е изяснил случая.
	— Как си могла да направиш подобно нещо? — изкрещя той. Едва потискаше желанието си да я стисне за гърлото. Само щом се сетеше за безкрайните часове на мъчение, прекарани от Ники в тъмната колиба, той се изпълваше с болка и гняв.
	— Честно казано — отвърна тя напълно невъзмутимо, — просто забравих за онази пикла. Имах толкова робота, че…
	— Нито дума повече — Александър прокара пръсти през вълнистата си кестенява коса, опитвайки се да запази самообладание. — Ако искаш да станеш моя жена, трябва веднъж завинаги да се откажеш от телесните наказания. Обещай ми го тук и сега. Ако не се подчиниш на това мое искане, аз ще отменя венчавката ни.
	— Алекс, мили. Направо не мога да повярвам, че това толкова те е разстроило. — Но като забеляза мрачния му поглед, Клариса придърпа плътно около тялото си тежкото кадифено наметало. Канеше се тъкмо да си легне, когато Алекс нахлу в дома им и настоя тя да го приеме.
	— Но мис Клариса вече се оттегли — заяви камериерът.
	— Няма значение. Кажи й да слезе веднага, иначе аз ще се кача горе и ще я смъкна.
	И както си пролича, наистина бе готов да го направи. Никога не беше го виждала толкова бесен.
	— Исках само да покажа на тази хлапачка какво значи дисциплина — оправда се тя. — Ако искаме да ни върши работа, ще трябва…
	— Предупреждавам те, Клариса. Въпросът не подлежи на обсъждане. Трябва да решиш. Сега.
	Тя преглътна на сухо. За първи път се запита дали наистина иска да се омъжи за Алекс. Знаеше, че трябва да се съобразява с него, но едва сега разбра колко много държи той на авторитета си.
	— Нямам ли право да участвам в управлението на домакинството?
	— Имаш, разбира се. Радвам се, че отсега поемаш задълженията си на съпруга. — Той въздъхна уморено. — Честно казано, имам нужда от твоята помощ. Но се безпокоя за хората, за които ще отговаряш. Държа да се отнасяш към тях вежливо и с уважение. Няма да приема друго поведение.
	Явно нямаше да отстъпи по този въпрос. Но им предстоеше да прекарат дълги години заедно и тя все някога ще успее да му се наложи.
	— Но аз ще решавам и занапред как да властвам в Елмтри, нали?
	— Добре ще е и твоите хора да разберат някой ден какво означава човешко отношение, но това си е твоя работа.
	— Тогава приемам условието ти и те моля да не извиниш за неприятностите, което може би съм ти причинила.
	Извинение. Толкова е просто, а неговата малка крепостна толкова време отказваше да й се извини. И като го направи, прозвуча като подигравка. Нека си разправя Алекс каквото си ще, рано или късно тя ще се подчини на волята й, иначе ще я даде за продан.
	— С това въпросът е приключен — заяви Александър. — Да не говорим повече.
	— Искаш ли чаша чай? — попита Клариса, доволна, че свърши неприятния разговор. — Или предпочиташ бренди? — Тя напъха под нощната си шапчица една изплъзнала се светлоруса къдрица.
	— Очаква ме тежък ден. Предпочитам да си тръгна веднага.
	Алекс работеше здраво. Това много й допадаше. То бе една от причините, поради която му предложи да се оженят.
	— Е, тогава ще се видим идната седмица — каза тя. — Има да се вършат толкова неща до годежа.
	Алекс кимна. Той се поклони учтиво и се сбогува. През дантелените завеси тя го видя как се метна на едрия си, расов кафяв жребец. Як мъж, със силни ръце и мъжествени черти. Знаеше, че жените умират за него, знаеше, че си има любовница в града и приемаше, че в това отношение нищо няма да се промени и след сватбата.
	Няма значение. Тя ще си изпълнява съпружеските задължения, ще му роди синове, ще отгледа деца на отечеството, но мисълта да споделя леглото му не я привличаше особено.
	Не беше девствена. На седемнайсет години спа с един майстор от фабриката на баща й. Искаше й се да разбере в какво се състои особената притегателна сила, сбираща мъжа и жената, а не знаеше дали някога ще се омъжи и кога.
	Нощта, прекарана с Уилям Лейки, беше живо разочарование. Никога няма да разбере какво харесват мъжете в това потно, несръчно отъркване на телата. От този момент нататък избягваше подобни преживявания.
	Беше признала на Алекс истината. Разказа му цялата история и макар че в началото бе изненадан, той не се усъмни, че от години не е била с мъж. Изглежда държеше само да е сигурен, че той е баща на синовете си.
	След това признание тя му направи едно предложение — да обединят чрез брак двете големи плантации и да увеличат богатството на нейното семейство чрез имотите на дьо Вилие. На другия ден той прие и двамата се заловиха с осъществяването на плана си.
	На двайсет и четири годишна възраст Клариса бе постигнала всичко, което може да има една неомъжена жена. Сега й трябваше мъж. Като съпруга на Александър дьо Вилие щеше да разполага с повече богатство и власт, отколкото би могла да мечтае. Но не е изключено да има и повече проблеми, отколкото си мислеше.

	През следващата седмица Никол се завърна в малката си мансардна стаичка. Мисис Леандър бе успокоила Алекс, че е напълно здрава и след седмица ръцете й зараснаха напълно, така че можеше отново да се залови за работа. Тъкмо метеше преддверието, потънала в мислите си, когато някаква суматоха при входната врата привлече вниманието й.
	След енергично почукване Фредерик отвори и във фоайето влезе дребна, сивокоса жена, като прошумоля с елегантната си траурна рокля от черна коприна.
	— Бонжур, Фредерик — каза тя. — Къде е внукът ми?
	Фредерик се засмя радостно.
	— Опасявам се, че е нейде по работа, мадам. Очакваха ви чак идната седмица…
	— Добре, тъкмо ще си отдъхна, докато се, прибере. — Тя хвърли поглед на Никол, чиито вежда подскочиха.
	Сивокосата дама се усмихна.
	— Никол Сен Клер — каза тя на френски, който явно й бе най-привичен. — Какво за бога правите тук?
	Метлата хлопна на пода. Ники стоеше като вкаменена, безмълвна, с широко отворени очи, докато възрастната дама се приближи до нея и я прегърна. В жеста й имаше искрена топлота и сърдечност. Тъй я прегръщаше някога майка й, за да я утеши. Внезапно нещо стегна гърлото й и преживяното през последните три години избликна като фонтан.
	С тихо стенание, което премина в хлипове, Ники обгърна с ръце дребната французойка. По бузите й се стичаха сълзи. Цялото й тяло се тресеше и тихият й плач скоро прерасна в бурни ридания.
	Рашел дьо Вилие я притискаше смаяна и й нашепваше топли, утешителни френски слова.
	— Гран-мер е тук — успокои я тя. — Всичко ще се оправи.
	— О, гран-мер — изхлипа Ники.
	— Добре, добре, малката. Повярвайте ми, ще се погрижа за вас.
	Ники само кимна. За първи път от три години насам не се чувстваше сама.
	Тъй като фоайето едва ли бе най-подходящото място за доверителни разговори, а и Ники бе престанала да плаче, двете се качиха по стълбата до стаята, в която се настаняваше възрастната дама по време на гостуванията си.
	Рашел я отведе до копринената софа пред камината от розов мрамор.
	— А сега ми обяснете незабавно защо сте облечена като слугиня и защо метете къщата на внука ми.
	Всичко избликна от нея с порой от думи и сълзи. Цялата ужасяваща история на нейния живот. Когато свърши, Никол се облегна на канапето, изтощена докрай.
	— Нищо не знаех нито за вашите мъки, нито за затрудненията на баща ви. Александър ми писа, че Етиен починал, но дори не споменаваше за семейството му. Предположихме, че двете с майка си сте се върнали в Англия.
	— Там вече си нямаме никого.
	— И защо не ни помолихте за помощ?
	— Когато нещата се влошиха, синът ви вече бе починал. Татко се обърна към Франсоа, но той не пожела да ни помогне. Каза, че Александър бил на същото мнение.
	— Франсоа — възкликна старицата и с пренебрежителен жест изрази отношението към внука си. — Франсоа е по-друг от Александър. Нима сте помислили, че и той ще ви отпрати?
	— В началото не знаех какво да мисля. После, като се изпълних с доверие към него, гордостта ми попречи да го помоля — един дьо Вилие не биваше да научи, че дъщерята на Сен Клер се е превърнала в крепостна и в престъпница. А щом разбрах за предстоящия брак между Клариса и Александър, не можех да понеса мисълта, че ще изгубя единственото място, което ми стана втори дом.
	— Ах, защо не ме потърсихте, дъще?
	— Не знаех дори дали сте още жива, нито пък къде да ви търся. — Нови сълзи напълниха очите й и потекоха по бузите. — Всичко така се обърка, не знаех просто какво да правя.
	Рашел изсуши сълзите й с дантелена кърпичка.
	— Няма значение. Сега оставете нещата в мои ръце — и възрастната дама се отправи към вратата с войнишка стъпка, така че надиплените поли на траурната рокля, която носеше в памет на починалия си преди три години син, се набраха. Тя започна да дава нареждания.
	Скромните вещи на Никол бяха пренесени в една стая до нейната. Нареди да й приготвят баня и повика за следващия ден най-добрия шивач на Ню Орлиънс.
	Никол не можеше да повярва на очите си.
	— Ами Алекс? Какво ще каже, като научи?
	— Фредерик ме извести, че заминал по работа и щял да се върне едва идната седмица.
	— Вероятно е при Лизет — изплъзна се от устните на Никол и в следващия миг горчиво съжали за това.
	— При любовницата си ли? — Рашел поклати глава и Ники я погледна учудено. — Не. Фредерик каза, че отишъл да продаде един товар захар. Ще се върне в сряда. Сигурно ще даде вечеря в моя чест. Ще се погрижим в нея да участвува и дъщерята на едно старо приятелско семейство.
	Ники погледна смаяно.
	— Искате да кажете, че ще си замълчите?
	— Трябвало е да си отваря очите. А и — продължи тя с коварна усмивка — така ще е далеч по-забавно.
	— По-забавно ли? О, боже! — простена Никол на английски.
	— Аз ще се оправя с Александър — успокои я Рашел. Говореше с увереността на стара аристократка, каквато си бе. Но доверието към старата дама не разсея страховете на Никол.

	— Бабо! — възкликна Алекс щом я видя на стълбите. Прегърна я горещо и шумно я целуна по бузата.
	— О, синко, колко уморен изглеждаш. Прекалено много работиш, Александър. — И пак се прегърнаха.
	— Но сега, след като си тук, имам повод да си поотдъхна за малко. Кога пристигна?
	— Корабът ми дойде малко по-рано. Тук съм от миналата седмица.
	— Надявам се, че не си скучала.
	— Честно казано, това ми бе спестено, защото срещнах една стара семейна приятелка. Дъщерята на Етиен Сен Клер. Настоях да остане за вечеря.
	— Тя тук ли е?
	— Да.
	— С майка си?
	— Уви, майка й починала.
	— О, съжалявам. Надявам се, че си й изразила нашите съболезнования и си й предложила да я подпомогнем.
	— Да, точно така направих. — Тя му се усмихна сърдечно.
	— Ще се радвам да я видя отново. Когато се срещнахме за последен път, беше още дете. Едва си я спомням.
	— О, вече е пораснала. — Рашел прикри почти коварната си усмивка, като сведе глава и щипна едно конче от гънките на черната си рокля. — Ще я видиш на вечеря.
	Алекс кимна:
	— А дотогава ще си поговорим кой какво е преживял.
	— Чудесна идея, Александър. Много искам да знам какво ти се е случило напоследък.

	Никол започна да се приготвя по-старателно от всякога. Суетнята долу й подсказа, че Алекс се е прибрал. Едва устоя на изкушението да изтича при него. Предпочиташе сама да му каже истината, вместо да изчака, както й бе наредила възрастната дама. Не го стори, защото французойката изглеждаше толкова уверена в замисъла си, а и тя имаше огромно влияние върху внука си.
	Ники се молеше старицата да успее.
	Даниел влезе точно в момента, когато Ники си обличаше блузата след банята.
	— Казаха ми да ви помогна, мадмоазел — заяви тя вдървено. — Тъй нареди мадам дьо Вилие, От днес съм ваша камериерка.
	Ники сложа ръка върху рамото на закръгленото момиче.
	— Аз съм си същата като преди, Даниел, Нали бяхме приятелки. Надявам се, че още сме.
	— Естествено, мадмоазел.
	— А тогава защо не ме наричаш Ники като преди?
	— О, не, не мога.
	— Жалко, бих се радвала.
	Даниел я погледна неуверено.
	— Ами какво ще каже херцогът?
	М-да. Какво ще каже Александър…
	— Остави това на мене — усмихна й се сърдечно Ники и й подаде ръка. — Разбрахме ли се?
	Даниел се засмя, пое ръката й и видимо се поотпусна.
	— Е, щом сме още приятелки, ще ти разкажа за последната си среща с Рьоне — Рьоне Бутийе бе годеникът й.
	— Непременно. С всичките неприлични подробности.
	Даниел захихика. Тя бе пищна и привлекателна хубавица. Много мъже бяха искали ръката й, но Рьоне й спечели сърцето.
	— Добре. Всичко ще ти кажа.
	След като изчерпиха темата, Ники позволи на Даниел да й помогне при обличането. Тя се въртеше нервно върху синята тапицерия на стола пред огледалото в позлатена рамка, докато Даниел превръщате косите й в кула от къдрици, които обрамчваха лицето й и се спускаха по раменете.
	Щом се облече, гърдите й се подадоха съблазнително от дълбокото деколте на тюркоазносинята й копринена рокля. Модната кройка подчертаваше както ханша и бюста, така и тънката талия.
	Никол погали нежно плата. От колко години не бе ходила в сатен и коприна. От колко години не се бе чувствала истинска, желана жена. Макар да се страхуваше от сцената, която Алекс навярно ще й устрои, тя все пак бе щастлива, че може да му се покаже като жена. Тайничко се надяваше, че това ще промени характера на връзката им.
	— Вече всички са на масата — съобщи влязлата току-що мисис Леандър. — Мадам дьо Вилие каза да слезете като се приготвите.
	Такъв бе замисълът им — Никол да се появи със закъснение, като по този начин принуди Алекс да я посрещне като своя гостенка.
	— Добре ли изглеждам? — запита тя, макар образът в огледалото да й подсказваше, че е по-прекрасна от всякога.
	— Изглеждате зашеметяващо — усмихна й се окуражително мисис Леандър. — Осланяйте се на мадам. Тя познава Алекс по-добре от всички други.
	Ники пристъпи неуверено, но после внезапно се обърна и прегърна пълната икономка.
	— Много ви благодаря за всичко.
	Мисис Леандър я потупа по бузата.
	— А сега бягай. И горе главата.
	Никол само кимна и заслиза по стълбата. Събра цялата си смелост, за да отвори вратата към трапезарията.
	— Мисля, че последната ни гостенка се появи — съобщи Рашел с дяволит поглед, който сновеше между Никол и нейния внук.
	Седнал начело на масата, Алекс бе потънал в разговор с Томас Деминг, настанен заедно с Клариса от дясната му страна. Рашел седеше вляво, а до нея бе оставено място за Ники. От другата страна Франсоа се, бе опрял мрачно на резбованата облегалка на стола. Щом тя се появи на вратата, Алекс посегна към чашата с вино. Ръката му замръзна във въздуха.
	— Позволете да ви представя моя внук Александър — каза Рашел с усмивка, която би могла да се нарече само тържествуваща.
	— Как сте? — отвърна вдървено Ники.
	Старата дама се обърна към жената вдясно от Александър.
	— Това е годеницата му, Клариса Едикот.
	— Струва ми се, че вече се познаваме. — Ники просто не устоя на изкушението да произнесе тези думи.
	Клариса зяпна.
	— Мосю, Томас Деминг, адвокат на внука ми и негов най-добър приятел — продължи Рашел.
	— А това е другият ми внук, Франсоа.
	— Радвам се да се запозная с вас.
	Алекс скочи на крака. Кафявите му очи се плъзнаха по тялото й, погалиха медночервените къдрици, заоблената й гръд, която се привдигаше и спадаше при всяко нервно вдишване. Огледа я от глава до пети и отново заби поглед в лицето й. Тъмните му очи я приковаха. Леденият блясък на гнева бе толкова очевиден, че Ники преглътна.
	— Не е редно да се взираш така, Александър — наруши тишината Рашел. — Защо не отведеш мадмоазел Сен Клер до мястото й?
	В същия миг Франсоа и Томас отдръпнаха столовете си и станаха на крака.
	— Спокойно, приятели — удържа ги Алекс, макар че гласът му трепереше от гняв. — Аз веднага ще помогна на госпожица… Сен Клер, но първо трябва да си поговорим с нея на четири очи.
	Никол хвърли умолителен поглед към Рашел. Старата жена само й се усмихна.
	Алекс тъй грубо хвана Ники за лакътя, че тя трепна.
	— Извинете ни за малко — каза той и я избута от стаята. Отведе я в кабинета си, без да продума. Никол си спомни, че веднъж вече я беше отмъквал в това мъжко помещение с облицовани с кипарисова ламперия стени и страните й пребледняха.
	Вдигна очи и видя, че Алекс я пронизва с поглед. Гледаше я сурово, а устните му бяха свити в хаплива усмивка.
	— Коя си ти? — попита той.
	— Баба ви нали каза коя съм.
	Очите му я изследваха преценяващо, сякаш още не можеше да повярва, че девойката в тюркоазната рокля бе същата малка скитница, която бе спасила от затвора.
	— Не ти вярвам.
	Не бе предвидила това. Тя се изправи.
	— Етиен Сен Клер ми беше баща. Маргарет Стоктън Сен Клер ми беше майка. Познавам баба ви от детските си години.
	— Ники Стоктън — повтори той и бавно започна да проумява какво бе направила тя. — Никол Сен Клер.
	— Да.
	— Ти си онова момиче от Ла Ронда.
	Тя не можа да сдържи усмивката си.
	— Тогава ми купихте една рокля, помните ли?
	Алекс огледа елегантната тюркоазна дреха — в същия цвят като очите й, после тънката талия и пищната гръд. Кожата й бе мека и нежна, шията й се издигаше грациозно над изящните рамене. Тя въплъщаваше всичко, което си бе представял — и дори го надхвърляше.
	— Май съм ти купувал и други.
	Ники сведе поглед.
	— Исках да ви кажа истината. Но не го направих заради…
	— Заради проклетата си гордост — продължи той. — Така ли беше? Предпочиташе да страдаш мълчаливо и да се отнасят с теб като с обикновена слугиня, вместо да ме помолиш за помощ. А и така можеше да ми се надсмиваш и да ме правиш на глупак.
	Ники вирна глава.
	— Не знам за какво говорите.
	— Ах, така ли? — изглежда отново побесня. — Ти си наполовина французойка. Владееш добре езика. Разбирала си всяка моя дума, още от първата ни среща.
	— Обикновено говоря на английски. Вие сам решихте, че не зная френски.
	С всяка своя дума сякаш разпалваше гнева му.
	— Добре ли се забавляваше, докато те учех да яздиш? Умееше да яздиш, нали?
	Тя отстъпи назад.
	— Да, но…
	— Обясних ти как се добива и обработва захарта. Но съм сигурен, че дъщерята на Сен Етиен много добре знае тези неща. — Изглеждаше толкова бесен, сякаш всеки момент щеше да я удари. За миг тя се уплаши, че точно това ще се случи и у нея се събуди старият страх.
	— Не е така. Хубаво ми беше с вас. От години никой не бе разговарял тъй любезно с мен.
	— Как ли си ми се присмивала! Александър дьо Вилие допусна една крепостна да го поучава.
	Тя отстъпи към вратата, но той се доближи толкова до нея, че гърбът й опря в дървото. Усети по бузата си горещия му дъх. Долавяше мириса на вино и одеколон.
	— Не сте прав — повтори тя и наистина изпита страх. — Не можех да ви призная всичко. Не знаех какво ще ми направите.
	Алекс я дръпна за ръката, притисна я към себе ей и я изгледа с такова презрение, че тя едва устоя на погледа му. Когато той гневно дръпна ръка, девойката притвори очи и се сви под удара, който бе неизбежен. Очите й се напълниха с горещи сълзи и една от тях се изтърколи по бузата й. Когато Алекс разхлаби хватката, тя отвори очи и видя, че я гледа учудено.
	— Е, междувременно сигурно си се убедила, че нищо няма да ти направя. — Гласът му звучеше по-меко. — Никога няма да ти причиня болка.
	— Бяхте готов да ме продадете на Фортие — обвини го тя. Беше й неприятно, че отново е проявила слабост пред него. Не биваше да го допуска. Повече няма да се държи така. — Как тогава да ви вярвам?
	— Та ти си дъщеря на Етиен Сен Клер, за бога. Аз щях да ти помогна.
	— Не ме разбирате. За мен беше въпрос на живот и смърт. Всичко бях готова да кажа или да сторя. Вие не знаете какво е да се отнасят с вас като с добиче, да ви тъпчат и унижават. Ако всичко се повтори, пак бих постъпила по същия начин — независимо дали ви харесва или не! — и тя се разплака, но от гняв, а не от страх.
	— Изобщо не знаете колко отвратителна беше онази дупка. Плъховете, мръсотията. И онова, което правеха с жените…
	От горчивите й спомени гласът й стана дрезгав.
	— Достатъчно е само това, че си затворен… — тя неволно опря длан под сърцето си. — Понякога все още ме боли…
	Гневът на Алекс се уталожи.
	— Не плачи, скъпа — Той я притисна към гърдите си. — Повече никакви сълзи. — Пълните й стегнати гърди се притиснаха изкусително към черния му вечерен фрак. Колко ловко се бе прикривала.
	Копринените й коси блестяха. Искаше му се да издърпа фибите и да зарови пръсти в дългите, къдрави кичури. Искаше да впие устни в млечнобялата трапчинка на шийката й.
	Разбра, че тялото му още от самото начало е бяло омагьосано от нейната женственост и че никога не бе изпитвал онова, което чувстваше в момента. Наложи се да напрегне цялата си воля, за да не я целуне и да обуздае страстта си.
	— Никога нямаше да те продам на Фортие — призна той тихо. — Никога. И ако искаш ми вярвай, но аз наистина те разбирам.
	Знаеше за какво говори тя. Сам той бе прекарал шест месеца от живота си в един алжирски затвор. Тогава бе само на двайсет години и вярваше, че Франция воюва за чест и слава. Макар да бе на друго мнение, баща му прояви разбиране към тези илюзии.
	Войната го превърна в друг човек. Стана по-суров. По-циничен. В този затвор се научи как да оцелява. Принуден бе да върши какви ли не ужасни неща, само за да получи малко храна. Много добре знаеше какво й бе минало през главата — имаше представа как се отнасяха с жените в тези страшни дупки.
	Алекс я притисна.
	— Вече всичко свърши — каза той и привдигна лицето й така, че да го погледне в очите. — Ти отново зае подобаващото ти място и ще останеш тук.
	Ники се поотдръпна, за да го огледа.
	— Тук ми харесва. Още от самото начало.
	Господи, колко бе очарователна. Хубостта й надминаваше и най-дръзките му мечти. Побесняваше само при мисълта за побоищата и изнасилванията, на които е била подложена. Но след като вече не бе девствена, сигурно — щяха да се разберат по-лесно.
	Алекс се почувства отново виновен, щом прочете по лицето й доверие и привързаност към Бел Шен. Но по-подходяща ще бъде градската му къща — след като отпрати Лизет на село, Ники ще се настани там. При тази мисъл слабините му запулсираха.
	— Време е да се връщаме при другите — каза той и гласът му прозвуча дрезгаво.
	Никол избърса сълзите от страните си.
	— Сигурно изглеждам ужасно.
	— Ти си прекрасна. — Това бяха най-хубавите думи, които бе чувала през живота си. — Но ако предпочиташ да се видиш в огледалото, аз ще сляза и ще поговоря с останалите.
	Това я върна към действителността. Клариса не бе допуснала да я заблудят дори за секунда. Междувременно Франсоа и Томас Деминг също бяха научили коя е.
	— Не съм гладна. Ако не възразявате, предпочитам да прекарам вечерта в стаята си.
	Алекс се усмихна снизходително.
	— Твърде далеч отиде, скъпа, тъй че ще трябва да извървиш пътя си докрай. Ти си дъщеря на Сен Клер. Винаги щом се почувстваш несигурна си припомняй този факт.
	Никол се замисли и отвърна на усмивката му, макар че устните й леко трепереха.
	— Благодаря, мосю.
	— Можеш да ме наричаш Алекс. И без това не успя да се отучиш.
	Ники се изчерви.
	— Не знаех, че сте го забелязали.
	— Почти нищо от вашето поведение не ми убягваше, скъпа.
	Ники не бе сигурна какво точно иска да й каже, но й хареса погледът, с който придружи думите си. От него сърцето й се разтуптя и бузите й поруменяха.
	Алекс й подаде ръка и тя се облегна на нея. Отведе я до стълбата за горния етаж, за да се поосвежи. Самият той слезе при останалите гости.
	— Моля те, не се бави — рече й мъжът с поглед, нетърпящ възражение.
	— Както обичате, Александър — прошепна девойката и побягна нагоре.
	Алекс проследи леката заобленост на ханша й. Неговата малка крепостна се бе превърнала в чувствена жена, която скоро щеше да стопли леглото му.
	Няма да бърза. Твърде много е изстрадала, сигурно е плашлива и недоверчива. Ще прояви търпение ще я ухажва, докато тя го пожелае. Нали сама каза нищо друго не й остава.


>	Осма глава

	Ники прекара вечерта далеч по-приятно, отколкото очакваше.
	Тъй като Александър и баба му изразиха без колебание привързаността си към нея, Ники скоро бе приета и от останалите като семейна приятелка. Когато се завърна в трапезарията, вече никой не гледаше на нея като на бивша крепостна.
	Алекс поясни, че баща му бил много близък приятел с Етиен Сен Клер. Когато Съединените щати започнали войната с Англия, двамата се явили като офицери — доброволци в американската армия. В битката край Борне Етиен рискувал живота си, за да спаси ранения Шарл, който лежал окървавен в безсъзнание на бойното поле.
	— И ние, наследниците му, никога няма да забравим какво им дължим — заяви Александър, а Франсоа заби поглед в земята. Рашел забеляза колко виновен се чувства. Младият мъж бе пребледнял и потресен.
	— За доста неща ще трябва да си поговорим, Франсоа — рече рязко Рашел. Но не искаше да зачеква темата в присъствието на Александър. През последните две години Франсоа достатъчно често си бе навличал гнева на брат си. Ако той разбереше, че младежът е изоставил в нещастието семейство Сея Клер, отношенията помежду им щяха съвсем да се влошат.
	Клариса избухна само след миг.
	— Не можеш да допуснеш това… това… слугинче да седи на масата ни.
	— Тя е наша приятелка — отвърна Рашел и само с един недвусмислен, предупреждаващ поглед я накара да замлъкне — поне докато им гостуваше в Бел Шен и можеше да закриля Ники…
	Томас Деминг я изненада. Той я гледаше така, както на времето я изпиваха с очи младите джентълмени, гостуващи в Медоууд. Още преди края на вечерята я покани в града на представлението на пиесата „Пиратът от залива“ в Сен Чарлс Тиатър.
	Щом погледна към Алекс, тя го видя да гледа с неприкрита неприязън Томас. За миг кипна от гняв и едва не прие. После здравият разум й подсказа, че господарят й явно не я смята за подходяща компания на един джентълмен.
	И тя отхвърли поканата с няколко любезни думи.
	— Е, мила моя — каза с изкуствена усмивка Клариса, когато вечерята приключи, — наслаждавайте се на престоя си в Бел Шен. — Тонът й подсказваше, че се надява този престой да не се проточи особено дълго. — Съжалявам, че първата ни среща бе тъй злополучна. Случват се такива работи.
	И двете съзнаваха, че това съвсем, не бе извинение.
	— Алекс, скъпи — надигна се тя от масата. — Много ще съм ти признателна, ако ме изпратиш до дома.
	Младият мъж кимна и компанията се разпръсна. Томас и Франсоа се върнаха в града, а Рашел и Никол се прибраха в стаите си на първия етаж.
	— Нали ви казах, че всичко ще мине чудесно — заяви доволна Рашел.
	Ники още не бе съвсем уверена в това.
	— Лека нощ, гран мер — промълви тя и уморено отвори вратата на стаята си.
	Още на следния ден, докато Алекс работеше на полето, Фредерик извести, че е дошъл гост. За своя изненада Ники завари в салона Франсоа.
	— Добро утро, мосю — поздрави го тя със сдържаща вежливост. — Сигурно искате да видите баба си?
	— Не, исках да се срещна с вас. Може ли да поговорим за кратко на четири очи? — Облечен бе в безукорно ушити светлосиви панталони и тъмносин фрак и изглеждаше като по-изящно копие на Алекс, при това бе по-млад и не тъй самоуверен.
	— Естествено — отговори хладно тя. Не бе забравила как се бе отнесъл някога с баща й и на какви изпитания бе изложена тя самата заради неговия отказ да им помогне.
	Франсоа затвори вратата, докато Ники сядаше на софата, покрита с кремав брокат. Младежът приседна до нея. Приглаждайки плохите на тъмносинята си бархетна рокля, тя успя да го огледа крадешком.
	— Знам какво си мислите за мен — каза той. Изражението му бе напрегнато, очите му шареха неспокойно из стаята.
	— Знам, че баща ми е идвал при вас и вие сте отказали да му помогнете.
	Франсоа въздъхна тежко.
	— Боже мой, стократно съжалих за това. Повярвайте ми, дори и в най-кошмарните са сънища не съм предполагал, че всичко ще свърши така. Бях млад и глупав. Поел бях прекалено тежка отговорност. Когато баща ви ме посети в Бел Шен, плантацията бе изправена пред сериозни финансови затруднения. Взел бях пари назаем, за да поддържам производството и вече бях похарчил голяма част от тях. Просто не разполагах с нищо, което бих могъл да му заема, но вместо да си призная истината, аз се престорих, че не желаем да му помогнем — а ние всъщност не бяхме в състояние да го направим.
	Никол се изненада на откровеното му покаяние. Знаеше, че са имали финансови неприятности. Александър бе й споменал нещо подобно.
	— Все още ли е застрашена Бел Шен? — попита тя, опасявайки се, че ще бъде допълнително бреме за домакинството.
	— Алекс, както винаги, оправи всичко. — Думите му прозвучаха злобно.
	— Е, хората имат различни дарби — заяви Ники. — Алекс притежава умението да решава проблеми и да ръководи плантацията. Вие пък имате други таланти.
	Франсоа рязко вдигна глава.
	— Нима знаете, че рисувам?
	Тя бе искрено изненадана.
	— Не, но ако това е вашето призвание, не бива да се срамувате от него. И няма защо да завиждате на брат си за способностите му.
	— Знам, че сте права, но…
	— Но какво? — Успокояващо бе съзнанието, че Франсоа не е онова чудовище, за което го мислеше, а просто един младеж, който не бе успял да се справи със ситуацията.
	— Но е толкова трудно винаги да си втори. Някога разочаровах баща си, а сега разочаровам Алекс.
	— Струва ми се, че подценявате брат си. Той ви обича. По очите му познавам.
	— Някога бяхме много близки — промълви тъжно Франсоа.
	— И пак може да станете. Сигурна съм, че Алекс само ще се зарадва. А доколкото виждам, и вие. — Ники му се усмихна. — Сега ми разкажете за картините си.
	Младежкото лице на Франсоа просветна. Говориха цял час и младият дьо Вилие се държа с нея непринудено и прямо както никога. Имаше чувството, че е преодоляла още едно препятствие и че излиза най-сетне от тъмния тунел, в който бе прекарала последните три години. Учудваше се на разпрата между двамата братя, но се надяваше, че скоро ще се помирят.

	През следващите седмици Ники доста често срещаше Александър. Очакваше, че трудно ще й прости измамата. Но вместо това той я обграждаше с доверие и грижи и се държеше като съвършен джентълмен.
	Настоя тя да придружи Рашел на обиколката из плантацията, при която искаше да покаже на баба си направените от него нововъведения, макар да не бяха още привършили.
	— От трийсет моргена земя добиваме близо петстотин хектолитра захар, стара майко. Всяко буре ни носи около хиляда долара. Но чрез подобряване на добивите и качеството на захарта скоро ще надминем значително тези показатели.
	— Стига да имате добро време — вметна Ники, която знаеше, че урожаят много зависи от времето.
	— Точно така — усмихна й се закачливо той.
	Вечерта я изпрати до стаята й.
	— Прекарах чудесен ден — рече тя с благодарност.
	— Той бе още по-прекрасен за мен, шари.
	— Толкова сте добър към мен, Александър. Знам, че за вас беше истински шок, обаче…
	Той я накара да замълчи, като допря пръст до устните й.
	— Нали ти казах, каквото било — било. — И той се наведе, като я целуна леко по бузата. Макар че едва я докосна, тя изтръпна цялата.
	— Лека нощ — прошепна Ники.

	След като научи, че някога е свирила на пиано, Алекс настоя да изнесе концерт и накрая похвали изпълнението й.
	— Ти си толкова талантлива, колкото и хубава — заяви той.
	— А най-вече упорита — отвърна тя, но комплиментът я поласка. — Майка ми много държеше на музиката. Смяташе, че едно от задълженията на жената е да носи радост вкъщи.
	— О, има толкова начини, по които една жена може да ни зарадва. — Топлите му кафяви очи потъмняха.
	Отношението му към нея се промени. Вече не бе тъй дистанциран. Почти несъзнателно проявяваше все още арогантност и самоувереност и промяната, настъпила в него, бе подмолна и трудна за дефиниране. Понякога й се струваше, че сега в очите му припламва дързост, каквато не бе забелязвала по-рано. От този поглед сърцето й се разтуптяваше и страните й се покриваха с руменина.
	Когато я изпрати на следващата вечер, целувката му вече съвсем не беше толкова невинна. Застанал плътно до нея, той стискаше ръцете й и чертаеше с пръста си странни линии по дланта й, докато тя се разтрепери и отдръпна.
	Ники забеляза, че очаква с радост разговорите с него по време на общите им вечери с Рашел. В присъствието на Алекс се чувстваше красива и желана както някога. Той й харесваше. И чувството й растеше с всеки изминат ден.
	Алекс е обещан на друга — припомняше си тя, но един вътрешен глас й подсказваше: Той не обича Клариса, а и още не е сгоден за нея.
	Ти си крепостна — отвръщаше тя. Негова крепостна. Ти си лежала в ареста. Спомни си как неодобрително погледна Алекс щом Томас Деминг я покани на театър. Той знаеше, че дължи нещо на фамилия Сен Клер и се опитваше да изпълни своя дълг. Купуваше й хубави дрехи и вече не й се налагаше да мие пода, но все още тя бе негова собственост. Не спомена да се е променило нещо в това отношение и не бе сигурна, че някога ще го направи.
	Освен това вече не е от неговата каста. И никога няма да бъде. Макар да бе отдавна наясно по този въпрос, тя все пак не искаше да приеме истината.
	Една вечер излязоха да се поразходят в градината след вечеря. Ники се учуди както на поканата на Алекс, така и на одобрителната усмивка на старата дама.
	— Позабавлявайте се добре, деца — пожела им тя и след като двамата я целунаха по бузите, отиде да си легне.
	Алекс тихичко се засмя:
	— Ти си й грабнала сърцето.
	Ники също се усмихна.
	— Обичам баба ви. Тя е една от най-добрите жени, които съм срещала.
	— А ти си една от най-чаровните.
	Ники усети как страните й пламнаха. Тази вечер изглеждаше прекрасно. Омагьосващо. Бледолилавата й рокля с къси буфан ръкави бе с дълбоко изрязано деколте, от което се подаваха гърдите й. Къдрите й се спускаха по раменете, а зад ушите си бе затъкнала по една магнолия. Алекс носеше сребриста жилетка от брокат под безукорния си вечерен костюм.
	Лунната светлина блестеше по сатенените му ревери, докато минаваха между добре подкастрения жив плет към езерцето, направено по искане на Шарл дьо Вилие. В него плуваха лебеди. Свежият бриз, идещ от реката, прогонваше насекомите и носеше жадуваната прохлада.
	— Ти си точно такава, каквато си те представях — каза Алекс.
	Ники го погледна учудено.
	— Нима сте си мислели как ще изглеждам, когато порасна?
	— Да, и то твърде често. Откровено казано, ти надмина и най-големите ми очаквания.
	Ники се засмя щастливо. Поговориха за времето, за баба му, за жътвата. Не му спомена за разговора си с Франсоа, защото младежът я бе помолил да си мълчи. Не стана дума и за документите за крепостничество, които Алекс все още държеше. Впускаха се само в приятни теми. Говореше й неща, които би казал и някой обожател. Но Алекс не я ухажваше — ами ако все пак го правеше?
	Почти в отговор на тези й мисли той я взе в прегръдките си, щом се спряха под провисналите клони на една плачеща върба. Впи очи в нея и макар изражението му да бе все тъй приятелско, очите му потъмняха. Погледът му така я хипнотизираше, че не можеше да откъсне очи от него.
	Стори й се съвсем естествено и някак уместно да я целуне. Направи го нежно, сякаш нищо не искаше от нея. Тя усети вкуса на брендито, което бе пил на вечеря, както и уханието на одеколона му. Изведнъж й мина през ума, че й се искаше да целуне Алекс още от онзи далечен ден в Ла Ронда. И това чувство не бе изчезнало от мига, в който стъпи в Бел Шен.
	Алекс откъсна устните си от нейните далеч преди тя да поиска това.
	И то напълно съзнателно.
	— По-добре да се връщаме — рече девойката, смутена от това, че той толкова лесно отгатва чувствата й. Някога не беше така. Тя бе по-самоуверена и се контролираше по-добре.
	— Утре вечерта тръгваме с парахода нагоре по реката.
	— И тримата ли? — запита спонтанно тя, защото бе сигурна, че и възрастната дама ще ги придружи.
	— Не, само ние двамата.

	На сутринта Ники се събуди с размътена глава. Преживяното с Александър в градината не й позволи да заспи дълбоко. Тревожеше се за неизвестното си бъдеще, опитваше се да сложи в ред обърканите си чувства спрямо Александър и се измъчваше от съмненията, които се надигаха неудържимо в нея.
	Тъй като всички подробности около годежа бяха уточнени, Клариса не се бе вясвала от седмици в Бел Шен, но Ники непрекъснато мислеше за нея. Понякога се питаше дали и Александър се сеща толкова често за годеницата си.
	Ники стана по-рано от обикновено, облече ръждивокафявата рокля за езда, подарък от възрастната госпожа, и излезе навън. Небето бе още по-сияйно от обикновено и лек бриз гонеше към хоризонта парцаливите облаци. Идеален ден за езда, при която би могла да остане за няколко часа насаме.
	— Значи е вярно — каза Патрик, застанал на вратата на конюшнята. Слънцето тъкмо бе изгряло и лъчите му пронизваха сипещите се сламки, които се разхвърчаваха, докато той обръщаше сеното.
	— Да.
	Патрик бе водил един от жребците да запложда. Не го бе срещала, откакто положението й в къщата се промени. Тя се отправи към него, привлечена от мириса на прясно окосено сено, коне и стара кожа, лъхащ от конюшнята. Винаги бе обичала този аромат.
	— Надявах се, че ще останем приятели.
	За нейно учудване Патрик се ухили. Той опря вилата на вратата и кръстоса крака.
	— Ами да, какво толкоз се е променило. И без това не откъсвахте поглед от него.
	Ники замръзна на местото си.
	— Не, Патрик, не е така!
	Той тихо се засмя. После се наведе, вдигна една златиста сламка и я захапа.
	— Правете каквото щете. Вие и преди си разигравахте кончето, както ви хрумне.
	Ники се засмя. Тъкмо се канеше да му нареди да оседлае Максимилиан и Алекс влезе в конюшнята.
	— Знаех си аз, че ще те намеря тук. — Той застана пред отворения прозорец и в тъмнокестенявата му коса затанцуваха кехлибарени отблясъци. Изглеждаше фантастично в панталоните си за езда и в снежнобялата памучна риза.
	Тези дрехи му стоят най-добре, помисли си Ники, като видя мускулестите бедра, широката гръд и внушителните рамене.
	— От реката задуха вятър — каза тя, опитвайки се да прогони спомена за снощната прегръдка. Не бе забравила нито мускулите, които танцуваха под нежните й пръстчета, нито леката целувка. — Днес не е толкова задушно. Искаше ми се да пояздя.
	— Чудесна идея. Идвам с теб.
	Значи пак нямаше да остане насаме с мислите си.
	Когато оседлаха конете, Алекс я привдигна, за да я настани на дамското седло, но я задържа по-дълго от необходимото. Сякаш ток премина през тялото й.
	— Благодаря — промълви тя, но устата й бе пресъхнала и едва успя да изговори тази дума.
	Алекс се качи на коня си, ала той затанцува на място, зацвили и взе да хапе юздата.
	— Явно има някоя разгонена кобила наблизо — каза мъжът и я погледна многозначително.
	Бузите на Ники пламнаха, Алекс тихичко се засмя, заби токове в хълбоците на Наполеон и пришпори жребеца, насочвайки го към пътя. Ники яздеше до него. Качил се високо на едрия кафяв кои, той наистина представляваше внушителна гледка.
	— По отношение на дрехите баба ми има безупречен вкус — каза той, като хвърли поглед на роклята й за езда, която бе малко по-тъмна от косите й. — Или ти сама си я избра?
	— Не, двете заедно. — Поеха към реката, покрай полетата, по които вече бе избуяла нависоко захарната тръстика. — Държа да знаете колко съм ви благодарна за всичко, което направихте за мен. — И тя подръпна някак смутено дантелата, украсяваща ръкава. — Знам колко е скъпо всичко това. Иска ми се някак да ви се отплатя.
	Алекс спря коня си под покрит с мъх дъб на брега на Мисисипи, която се разливаше нашироко и бе почти огледално гладка.
	— Баща ти е спасил живота на моя баща. Двамата бяха приятели. Следователно и ние сме приятели. Мислех, че си се убедила в това.
	Той й помогна да слезе, след което завързаха здраво конете, за да се напоят и разхладят. Щом се върнаха под дъба, Ники отвори уста да го попита дали ще я освободи от договора, но не посмя да го стори. А и не бе сигурна дали наистина държи да узнае.
	— Харесва ми вашият приятел Томас — изтърси тя, хващайки се за първата тема, която й хрумна.
	Алекс замръзна.
	— Като ти харесва толкова, защо не прие поканата му да отидете на театър?
	Тя се учуди на гневния му тон, но прикри изненадата си. Със заучена небрежност откъсна едно листо и го смачка между пръстите си.
	— Защото разбрах, че не искате да окалям доброто име на вашия приятел.
	Алекс я погледна като ударен от гръм.
	— Ти това ли си помисли?
	Ники вирна брадичка.
	— А какво друго да си помисля? Предложението явно не ви се хареса. — „А аз съм ваша собственост“ — добави тя наум.
	Алекс се приближи така плътно до нея, че тя заотстъпва крачка по крачка, докато се облегна на ствола. Мекотата, която проявяваше към нея през последните седмици, отлетя безследно.
	— Не желаех да се срещаш с него, за да не настъпят някакви… усложнения. Искам да кажа… — Той като че ли обмисляше следващите си думи. Широката му длан я погали по косите, а погледът му не се откъсваше от лицето и. Когато тя се опита да се извърне, той дръпна обратно брадичката й, така че да го гледа в очите. — Не исках да се виждаш с него, защото те желаех аз самият. Истината е, че с маскировката си успя да подведеш ума ми, но не и тялото. Пожелах те още щом те видях.
	Думите му й издействуваха като наркотик — едновременно успокоително и възбуждащо. Значи я желаеше. Харесваше я като жена. Завъртя й се свят. Сърцето й, което и бездруго се бе разтуптяло, запрепуска лудо. Усети как си възвръща предишната сила и женските инстинкти, които й се струваха тъй естествени в живота, който водеше някога.
	— Желаете една жена, а смятате да се венчаете с друга…
	— Не държа на Клариса — заяви категорично Алекс и от това самочувствието й порасна до небесата. — Важно е само, че ти си жена, а аз мъж. Ти си зряла жена. И вече знам, че онова, което изпитвам към теб, не е грях.
	Той прокара пръст по бузата й и взе главицата й в ръце. Топлите му, силни длани издаваха обзелите го чувства. Устните му се впиха в нейните. Целувката далеч не бе тъй въздържана като миналата вечер. Това бе една гореща, изпепеляваща целувка, от която почти й секна дъхът.
	Той разтвори решително устните й, започна да изследва вътрешността на устата, докато езикът й откликна на изкусителните му движения. Две ръце обгърнаха талията й и Ники се отпусна на гърдите му, оставяйки го да я притисне до себе си. Усети през ризата как играят мускулите му, докато ръката му се плъзгаше по гърба й. Разпалеността на Алекс й се предаде и я накара да прималее, но тя не се отдръпна.
	Когато пламенните устни се плъзнаха по бузата й към ухото, Ники прошепна името му и обви ръце около шията на мъжа. Пръстите й разрошиха меката коса, раменете му потрепнаха и тя усетя нещо влажно и топло между бедрата си.
	Той отново я целуна и проникна надълбоко с езика. Когато Ники заби пръсти в гърба му, Алекс простена. Ръцете му се плъзнаха надолу по гърба и, обхванаха сочната плът и я притиснаха към себе си. Ники загуби ума и дума.
	Алекс усещаше как кръвта пулсира в слепоочията му и пламъкът в слабините му се разгаря още по-буйно. Ники притисна към него топлите си, пълни гърди и връхчетата им се втвърдиха от страст. Дори през плата на дрехата й усещаше колко стегнато и пищно е задничето й, сякаш създадено за едрите му длани. Желанието му нарастваше, членът му се надигаше втвърден и горещ, притискаше се към нея, държеше на всяка цена да го забележат.
	Той прокара ръка по корсажа, отвори мъничките копченца на роклята й и пъхна ръка в деколтето. Тежката й гръд, нежността на кожата и щръкналата пъпчица, която той галеше с пръсти, само разпалиха страстта му и той бе обзет от неизразим копнеж.
	Треперейки цялата, Ники леко извика и се притисна още по-силно към него.
	— Искам да те любя — прошепна той и продължи да я омагьосва с пръсти.
	Ники се отдръпна, сякаш я бяха ударили. Тя пристегна разгърдения си корсаж и се втренчи в издутината на панталона му, която той не можа да прикрие. Макар че стоеше като вкаменена, червенината изчезна от бузите й и те придобиха восъчна бледност. Алекс реши, че е събудил у нея спомен за преживяното в затвора.
	— Не се безпокой, шери — опита се да я успокои той. — Няма да сторя нищо против волята ти.
	Тя пребледня още повече.
	— Не исках да те принуждавам. Прости ми.
	Тя само поклати глава, сякаш искаше да опровергае думите му, но продължаваше да мълчи.
	— Знам какво си мислиш. Знам какво си преживяла, но невинаги става така. Онова, което мъжът и жената вършат заедно, може да е и прекрасно, шери. Обещавам ти.
	— Вие не ме разбирате.
	— Трябваше да проявя повече търпение, да ти дам време да…
	— Вината не е ваша — възрази Ники за негово учудване. — По-скоро е моя. Трябваше да ви спра още в началото, но не го направих. Не знам какво ми стана. Исках да ме целунете — и изпитах огромно удоволствие, но не знаех, че също…
	Той отново взе главата й в ръце.
	— Какво не знаеше, че искаш да направя, шери? Да те прегърна цялата? Да те докосна до места, които смяташе за забранени?
	Тя вдигна очи към него и не успя да излъже.
	— Да.
	Алекс я притисна към себе си. Ники усети облекчението му по това, че тялото му се отпусна.
	— Ще го направим съвсем бавно. Всичко ще е прекрасно, ще видиш.
	Ники престана да се страхува. Алекс щеше да се погрижи за всичко. Нали винаги го бе правил? Изведнъж установи колко бе свикнала да се осланя на него. Колко зависеше от него. Тя кимна и Алекс я дари с лека целувка. Двамата развързаха конете и поеха към къщи.
	Известно време яздиха мълчешком, но дори след тази случка й бе все тъй леко на сърцето.
	— Преди малко споменахте нещо — подхвърли девойката докато яздеха, — казахте, че знаете какво съм преживяла.
	Той кимна.
	— На младини лежах известно време в затвора.
	— Наистина ли?
	— Да.
	— Къде?
	— В Алжир. Служих във френската армия. Заедно с няколко другари попаднах в плен. Тамошният затвор бе истински ад.
	— И колко време останахте в него?
	— Шест безкрайни месеца. За щастие намерих там един приятел, който ми помогна да се спася от най-лошото. Един едър турчин на име Рам. От време на време работи за мен. Но за съжаление морето го привлича прекалено силно.
	— А моята приятелка се казваше Лорна — Гърлото й се сви. — Никога няма да я забравя.
	— Кажи ми, как попадна там — помоли тихо Алекс.
	Ники му разказа за Ричард Пакстън, мъжа, който купи договора й от Лорен. Сподели как я задирял и с това събудил ревността на жена си.
	— Тя скри брошката, а после твърдеше, че аз съм й откраднала, намери я в присъствието на Ричард и извика полицията. Останалото ви е известно.
	— То вече е минало. И няма да се върне, шери. За никого от нас.
	Алекс и се усмихна, но неочаквано погледът му се стрелна надалеч, към копата, обозначаваща западната граница на имота, където стоеше самотен конник. Алекс прикри очи с длан от слънцето, но и без да се взира разбра кой е там.
	— Фортие — каза той, поглеждайки към Ники. — Обещай ми, че никога няма да яздиш сама.
	— Едва ли ще посмее да ми стори нещо, след като знае, че съм под твоя закрила.
	— За него ти завинаги ще си останеш малката крадла от затвора. Той те желае. А Фортие заграбва всичко, което пожелае.
	Тръпки полазиха по гърба на Ники.
	— И какво ще направите тогава?
	— Ще го убия… или той ще ме убие.


>	Девета глава

	Дрънченето на сребърната лъвска глава по масивната входна врата накара Ники да спре на горната стълбищна площадка. Слизаше да закусва долу в трапезарията заедно с възрастната дама, но от любопитство остана да види как Фредерик отваря вратата и кани вътре едва чернокоса жена, почти на нейния ръст. Мургавата хубавица в очарователна виненочервена копринена рокля се усмихна на Фредерик и каза, че иска да види Александър.
	— Коя е тази? — прошепна Ники на Даниел, която бе застанала до нея.
	Слугинята се отдръпна дискретно, тъй че да наблюдава ставащото, без да я забележат.
	— Това е мадмоазел Ейми, любовницата на мосю дьо Вилие.
	— Лизет? — повтори Ники, сякаш не искаше да повярва. Не можеше да не забележи съблазнителната хубост на тази жена, червените й устни, оформени като сърчице.
	— Да.
	Неволно Ники стисна юмруци и сърцето й се сви.
	След няколко минути Алекс влезе забързан във фоайето.
	— Помолих те да не идваш тук — рече той вместо поздрав. По отвесните бръчки на челото му личеше колко е разгневен.
	— Що не ме посети толкоз време? — въпреки силния си, но очарователен акцент Лизет изглеждаше не по-малко ядосана. — Твърде дълго отсъстваш.
	— Аз не съм ти роб, Лизет. Идвам, когато си искам.
	Издутите устни на Лизет се нацупиха.
	— И к’во съм сторила не по твоя угода? Нима вече не желаеш твоята Лизет? — По погледа й личеше, че дори не допуска подобна мисъл.
	Никол също.
	Когато Алекс не отговори, тя се завъртя буйно около него, така че още по-добре изпъкна елегантната й рокля.
	— Добре изглеждам, нали? — Лицето й стана някак по-изразително, не тъй изкуствено. В черните й очи пламтеше почти детинска радост.
	Гневът на Алекс се уталожи.
	— Изглеждаш приказно. — Лизет грейна от комплимента и отново си възвърна вярата в притегателната си сила. — Честно казано — заяви Алекс — исках да те видя тази вечер. — Той я хвана за ръка и я отведе до вратата. — По-добре да се разходим из градината й да поговорим.
	Щом престъпиха прага, Лизет се хвърли на врата му и го целуна. Ники забеляза тържествуващия й поглед, както и собственическия жест, с който обгърна врата му с ръка.
	— Как си позволява Алекс! — Тя буйно се извъртя на токове и хукна към стаята си. Ако не напусне веднага този дом, сигурно ще убие и двамата. В живота си не бе изпитвала такъв гняв. Вчера Александър й бе признал, че я обича, целуваше я и я галеше тъй както никой мъж преди него. А тази нощ се канеше да прекара с Лизет!
	Ядът бушуваше в нея. Идеше й да се спусне по стълбата и да изскубе черните коси на жената, косъм по косъм. Искаше й се да зашлеви Александър по прекалено хубавото му лице и да му каже какъв долен мерзавец е.
	Даниел й помогна да си сложи роклята за езда.
	— Май побесняхте? Нали?
	— Да, побеснях! Как дръзва да се мъкне с тази… с тази фуста? За бога, та баба му седи в трапезарията. Той не е никакъв джентълмен и аз ще му го кажа.
	Даниел я дръпна за ръката.
	— Мисля, че ще сгрешите.
	— Защо?
	— Ако направите това, херцогът може да си помисли, че ревнувате.
	— Да ревнувам! От тази… тази… разпусната жена! — Но още докато изричаше думите осъзна, че този арогантен тип Алекс точно така ще реагира. А и беше истина. Тя ревнуваше от Лизет и бе ужасно сърдита на Алекс. И тази мисъл я накара да побеснее още повече.
	С къси, решителни движения си сложи ръкавиците за езда, мина покрай централното стълбище и по коридора към задното стълбище. Щом излезе навън, тя пое дълбоко дъх, за да се успокои и после тръгна към конюшнята. Ще поязди Наполеон — и ще излезе сама — ако ще Алекс да се пукне от гняв! Докато не приближи до границата с Фортие, нищо не я заплашва.
	Патрик бе достатъчно благоразумен, за да не спори с нея. Никога не я беше виждал така разстроена, но по стойката й и по камшика, с който се пляскаше по кожения ботуш, разбра, че нищо не може да й се изпречи на пътя.
	— Внимавайте — предупреди я той. — Времето скоро рязко ще се промени. Задава се буря. Никога не може да се предвиди кога ще нахлуе вятърът от залива.
	— Няма да се бавя. — Щеше да се забави колкото си иска! Всичките да вървят по дяволите. Може договорът й да е в ръцете на Алекс, но душата й е свободна. Вече не е слугинче, а почетен гост на дома. Докато Алекс я приема така, тя ще прави каквото й хрумне.
	Изведе Наполеон до камъка за качване и се намести в дамското седло. Днес жребецът бе по-спокоен и тя се досети защо. Алекс го бе пуснал при кобилата. От тази мисъл гневът й се разбушува още повече. Такива са мъжете! Тя заби малките си ботуши в хълбоците на коня. За нищо друго ли не мислят?

	— Виждала ли си Ники? — запита Алекс Рашел, която седеше сама в трапезарията. В чинията й бе останало само едно парченце сладкиш.
	— Смяташе да ми прави компания, но не слезе. Може още да не е готова.
	„А може и да е видяла Лизет“ — помисли си Алекс. Точно това искаше да избегне. Той изпсува тихо и тръгна да търси Даниел. Вече бе надникнал в стаята на Ники и знаеше, че е излязла. Може би слугинята знаеше къде е отишла. Намери пълничкото момиче в задния двор, където проветряваше завивките, преди да ги прибере в стаята на господарката си.
	— Виждала ли си Ники?
	— Да, мосю.
	— Къде е тя, по дяволите?
	— Отиде да поязди. Нали знаете колко обича.
	— С кого тръгна?
	Тя сви рамене. Бризът издуваше черните й памучни поля. Алекс погледна към небето и видя, че е притъмняло. Облаците образуваха плътна сива стена, предвещаваща приближаващата буря.
	— Дано само не е тръгнала сама — рече той тревожно и се отправи към конюшнята. Като установи, че Наполеон е изчезнал и дамското седло на Ники не е на местото си, той разбра какво е станало, макар че би предпочел да му се размине.
	— Тръгна сама, нали?
	Патрик не се сепна дори от строгия му поглед.
	— Щом това момиче си набие нещо в главата, нищо не може да го разубеди. Но аз не бих се тревожил за нея. Казах й, че времето може да се влоши.
	— И си мислиш, че е достатъчно разумна да се прибере, преди да завали?
	Патрик разбра, че е по-добре да не отговаря на този въпрос.
	— Кой да ви изкарам?
	— Волтер е най-бърз.
	Патрик изведе големия сив жребец от бокса и чевръсто го оседла. Като привърши, Алекс пристегна ремъка на корема и се метна отгоре. Закле се да я намери на всяка цена — а пипне ли я, ще й извие хубавата розова шийка.

	Ники пое по една пътека покрай полетата със захарна тръстика и подкара Наполеон в галоп. Въздухът стана по-свеж, облаците надвиснаха, но Ники не потегли обратно. Няма да се прибере, преди да се успокои, за да застане пред Александър така, сякаш всичко й е все едно.
	Междувременно осъзна колко глупаво би било да му вдига скандал. Тя живееше благодарение на щедростта му и зависеше от него. Можеше да я продаде, когато си поиска и така с един удар да се освободи от тежкото бреме. Не вярваше, че ще го направи, но след като видя какво стана във фоайето, вече не бе толкова самоуверена.
	В далечината се чу гръм, но не се появи светкавица. Сигурно бурята бе още надалеч. Тя спря Наполеон и слезе, после го отведе до един малък ръкав на реката, който, се вливаше в близкото блато. Учуди се, че гневът й все още не се бе разминал. Как може да е толкова ревнива? Как изобщо успя да оглупее дотам, че да му повярва? Нали знае какви са мъжете? Със собствените си очи видя на какво са способни.
	Ники стоеше, потънала в мисли, докато Наполеон пасеше. Изведнъж забеляза един конник да идва към нея. Когато се приближи още повече, тя позна човека, който я гледаше мрачно. Да върви по дяволите! В ада да иде дано!
	Алекс спря коня си и слезе. Закапаха първите капки.
	— Какво, по дяволите, търсиш тук? Нали обеща да не излизаш сама?
	— Така си мислите. Нищо не съм обещавала.
	— Струва ми се, че разбра колко е опасно.
	— Аз не тръгнах към Фортие — рече тя.
	— Все едно. Не искам да се излагаш на опасност. Отсега нататък ще яздиш само с мен или с някой друг. Ясно ли е?
	— Вървете по дяволите!
	Погледът на Александър помръкна.
	— Я повтори.
	— Вървете по дяволите.
	Той я грабна за ръката и я притисна към гърдите си.
	— Прекаляваш, зверче такова. Ще правиш каквото ти казвам, чуваш ли?
	— А ако не се подчиня? Ще ме затворите пак в стаята ми ли? Ще ме оставите пак да гладувам?
	Алекс я пусна.
	— Просто не искам да ти се случи нещо лошо.
	— Че защо? Нали си имате Лизет — ще се забавлявате с нея.
	— Лизет? — повтори той. Забеляза дързостта в погледа й, буйните пламъчета в тюркоазносините й очи. — Значи това било. — Той тихо се засмя. — Ти ревнуваш.
	— Да ви ревнувам от тази… жена? Сигурно сте си загубили ума.
	Алекс я грабна. Опита се да прикрие доволната си усмивка и я почеса зад ухото. Ники се опита да се освободи, но той я задържа без усилие в прегръдките си и дори изпита наслада от топлотата на гърдите, които се отриваха в неговите при опита й да се изплъзне.
	— Пуснете ме! — викна гневно тя. — Вие сте чисто и просто един арогантен, нищожен… женкар!
	Темпераментният й изблик по-скоро го развесели, отколкото засегна.
	— Радвам се, че ме ревнуваш. Господи, никога не си била толкова пламенна.
	Ники се отдръпна. Без много да му мисли, тя му лепна звучна плесница, която отекна като далечен гръм.
	— О, боже! — прошепна тя и старите страхове се надигнаха у нея.
	Алекс само се усмихна и потърка ударената си буза.
	— Доста сила се крие в малкото ти телце.
	— О, ъ-ъ… съжалявам. Наистина не исках… аз просто… Толкова ме ядосахте!
	Алекс посегна към нея, но тя се дръпна, защото все още не знаеше какво ще й направи. Той се усмихна и около устните му се появиха съблазнителните трапчинки.
	— Предполагам, че си ни видяла във фоайето.
	— Да — прошепна тя, опитвайки се да прикрие болката си.
	— Канех се да я посетя тази вечер, за да й кажа, че скъсвам с нея.
	— Какво?
	— Но тъй като ме изпревари и дойде у дома, аз й го казах още днес.
	— Вие… вие сте й казали, че вече няма да я посещавате?
	— Точно така.
	— Заради чувствата си към мен?
	— Точно така.
	— Но й казахте, че изглежда приказно. Целунахте я.
	— Тя наистина изглеждаше приказно. Но не съм я целувал. Тя ме целуна, а това е нещо съвсем различно. На драго сърце ще ти покажа каква е разликата, ако ми дадеш възможност да го сторя.
	Казваше й истината. Убеди се като видя арогантната му усмивка и самодоволното му изражение.
	— Ах, Алекс.
	Ники се хвърли в обятията му, прегърна го здраво за шията, а той я привдигна до себе си. Устните му се впиха в нейните и тя усети мъжествената топлина на дъха му. Открехна устни, позволи на мъжкия език да влезе между тях и отговори на целувката му. Една сладка целувка, която трябваше да му каже колко се е заблуждавала и как ужасно съжалява, че се е усъмнила в него.
	— Прощавате ли ми? — попита тя.
	— Почти всичко — заяви той и отново я целуна, притисна тялото си до нея, докато едва не й се зави свят. Само дъждовните капки, които ставаха все по-гъсти и намокриха дрехите им, успяха да ги върнат към действителността.
	— Много път има до вкъщи — заяви тя с лека усмивка. — По-добре да тръгваме.
	— Няма да се връщаме. Няма как да изпреварим бурята. Ще отидем в ловната хижа. Тя е тук, наблизо.
	— Добре.
	Девойката го остави да я отведе при конете. Дъждът забарабани равномерно. Помогна й да възседне Наполеон, яхна Волтер и двамата потеглиха.
	Захарната тръстика покрай пътя полюшваше тъмнозелените си листа и приличаше на загадъчно, развълнувано море. Работниците отдавна се бяха прибрали на сушина. От другата страна на пътя шумоляха и проскърцваха високите кипариси, обрамчили блатото. Изпукваха сухи клони, купчини сухи листа се вдигаха във въздуха и отлитаха нанякъде.
	— Бива си го вятърът — изръмжа той, опитвайки се да надвика рева на бурята. — Трябва да се подслоним някъде, преди да се разрази още по-силно. — При тези думи той подкара по-бързо едрия сив жребец, а Ники го последва върху кафявия. Светкавица раздра небето и рукнаха буйни потоци. Двамата яздеха все по-бързо, докато в един момент Алекс свърна от главния път й пое по малка, разкаляна пътечка, която водеше навътре в блатото. Над главите им плющяха клони и Ники за пръв път се уплаши, но скоро видя върха на един червен тухлен комин и не след дълго се показа двуетажна дървена къщичка.
	Пред верандата Алекс скочи от коня и й помогна да слезе. Ръждивочервената й рокля за езда бе подгизнала и полепнала по тялото й. От косите и се стичаше вода и повечето фуркети бяха изпопадали.
	Алекс завъртя тежката месингова топка на вратата и я бутна навътре.
	— Влизай. Аз ще се погрижа за конете и ще дойда веднага.
	Ники кимна, а мъжът отведе животните в една голяма кошара със заслон в единия й край. Ники затвори вратата и се огледа из вътрешността на ловната хижа. Тя приличаше по-скоро на обширна колиба, отколкото на къща. В голямото помещение се набиваше на очи голямото огнище от глина. Нагоре отвеждаше стълба. Повечето мебели, включително и коженият диван пред камината, бяха от кипарисово дърво. Върху широките дъски на дюшемето имаше килими, а на прозорците висяха семпли бели завески. Обзавеждането бе по-скоро скромно, отколкото елегантно, но всичко изглеждаше чисто и подредено.
	Вратата се отвори и Алекс влезе посред вихрушка от листа. Едва сега тя забеляза, че и двамата бяха мокри до кости.
	— Струва ми се, че трябваше да поема по-рано към дома — каза тя, защото се почувства виновна.
	Алекс се опита да я погледне сърдито, но усмивката го издаде.
	— И на мен така ми се струва.
	Вятърът блъскаше клоните в прозореца. Ники се разтрепери. С две едри крачки Алекс се озова при нея.
	— Още е рано да палим огън, но тази нощ сигурно няма да минем без него.
	Докато той се зае с камината, начупи клонки и сложи няколко пъна на скарата, Ники отново се огледа.
	— Живее ли някой тук?
	— Не. Използваме я само като ходим на лов. Най-често бием елени, но понякога гоним и мечки. Някои мъже си падат по миещите се мечки. Нора Джеймс, жената на лесничея, поддържа къщата. — Той разпали огъня и се върна при нея. — По-добре е да си свалим дрехите.
	За първи път Ники се почувства неловко.
	— Тук сме сами, Алекс. Не е редно да се събличам пред теб.
	Алекс се засмя снизходително.
	— А още по-малко е редно да си навлечеш възпаление на бронхите.
	И той се отправи с едри крачки към дървената стълба и се качи в стаите, разположени горе. Завърна се с две меки вълнени одеяла.
	— Можеш да се завиеш в него — каза той, подавайки й едното от тях.
	После застана зад нея, за да разкопчае роклята й. Колкото и да й бе неудобно, тя нямаше какво да възрази срещу аргументите му. Никак не й се искаше да се разболее.
	— Можем да се изсушим на огъня — добави той, докато разтягаше влажния й корсет.
	— Алекс! — възкликна Ники и се отскубна. — Какво правите?
	— Правя се на камериерка — отвърна той засмяно. — Това успокоява ли те?
	Бузите на Ники пламтяха, но тя се подчини. Алекс й помогна да свали полите и фустите си, после й развърза корсета, така че застана пред него по ризка и гащички. Но дъждът така ги бе измокрил, че бяха станали почти напълно прозрачни. Тя забеляза това по погледа на Алекс, който вече не я гледаше в лицето. Вместо това очите му не се откъсваха от тъмните кръгове, които се очертаваха около връхчетата на гърдите й, щръкнали от студа.
	Щом видя изражението на лицето му и прочете желанието в очите му, направо й секна дъхът. Стоеше като хипнотизирана, без да помръдне, докато погледът му се плъзна по тялото й, поспря да огледа кръшната й талия и се спусна по заобленостите на ханша. После се прикова към тъмночервените къдрици в триъгълничето между бедрата й.
	— Прекрасна си — прошепна задавено той.
	С треперещи пръсти и разтуптяно сърце Ники притисна одеялото към себе си.
	Алекс само се засмя. Колко невинна изглежда, помисли си той. И в известен смисъл наистина бе недокосната. Защото когато тя му разказваше за миналото си, той разбра, че мъжете, с които е била, просто са я насилвали и са си вземали каквото им трябва, задоволявали са похотта си, без да помислят за нея.
	Тази нощ всичко щеше да бъде другояче.
	Тази нощ той ще я посвети в радостите на любовта, ще й доставя удоволствие по безкрайно много начини, ще направи всичко, за което бе мечтал. Съдбата ги бе събрала.


>	Десета глава

	Ники уви одеялото плътно около себе си, докато наблюдаваше как Алекс разкопчава маншетите си, после ризата, как я сваля и хвърля на пода.
	Застана пред нея гол до кръста. Мокрите му панталони бяха залепнали за бедрата и за стегнатия му, заоблен задник. Тя си глътна езика, щом забеляза как възбуденият член се очертаваше под плата.
	С пламнала глава се извърна към камината, но все пак забеляза леката, развеселена усмивка на Алекс. Чу как на пода тропнаха тежките му черни ботуши и после прошумоляха панталоните. Внезапно си помисли, че той може да прояви арогантността да свали всичките си дрехи.
	— Съблечи се! — заповяда й той и тя вече не се съмняваше, че сам Алекс бе направил същото.
	— Не, това няма да стане!
	— Нужно ли е да ти напомням, че съм два пъти по-едър от теб? — чу тя зад гърба си.
	— Не. Освен това не съм забравила колко сте самонадеян понякога.
	Алекс се разсмя и Ники гневно се обърна.
	— И при това се забавлявате!
	Застанал бе само на няколко сантиметра от нея, наметнат небрежно с одеялото и скръстил ръце пред мускулестата си гръд. По страните му се очертаваха дълбоки трапчинки.
	— Точно така.
	Дори и в най-дръзките си мечти не си бе представяла как ще изглежда полуголият Александър дьо Вилие пред запалена камина. Косите му й се сториха по-скоро златисти, отколкото кестеняви, а очите му бяха почти черни. Космите на гърдите се виеха на съблазнителни къдрици, а кожата бе толкова гладка и мургава, че силно й се прииска да го докосне.
	— И така? — попита той, изтръгвайки я от мислите й. Тя му бе благодарна за това. — Чакам.
	Ники простена. Знаеше, че ще загуби този спор. При мисълта, че той може да й смъкне дрехите насила, тя бе обзета от страх и ужас, но и от сладка, топла възбуда.
	— Обърнете се с гръб.
	— А ако ти обещая да си затворя очите?
	— По дяволите, никак не е смешно. А сега се обърнете.
	Алекс театрално й обърна гръб. Одеялото, спуснато неприлично ниско, едва покриваше дългите му, мускулести крака.
	Ники бързешком свали дрехите си и така ги метна на широките му, голи рамене, че те изплющяха звучно.
	Той дори не потрепна.
	— Така вече е по-добре — заяви мъжът.
	Приближи се до огъня, придърпа пред него два дървени стола, стъкми нещо като простор от една дръжка на метла и метна върху нея мокрите й дрехи. После дойде при Ники на кожения диван, където тя го омайваше, присвила нозе към тялото си.
	Проявявайки повече ловкост, отколкото бе очаквала, той извади една по една фибите от косите й и тежките мокри къдрици паднаха на раменете й. Той прокара пръсти по копринено нежните кичури.
	— Да знаеш откога си мечтая да го сторя — промълви младият мъж и с възхищение нави един масур около едрата си длан. Мускулите на ръката му заиграха при движението.
	Ники се отдръпна чак в най-далечния край на дивана.
	— Струва ми се, че ще е по-добре вие да останете в другия край.
	Той се усмихна:
	— Не, това просто няма да стане, — и се плъзна по дивана, докато стигна до нея, после сложи ръка на талията й и я притегли към себе си. Устните му заглушиха протестите й.
	Ники опря длани на гърдите му и се опита да се оттласне, но когато кожата и кафеникавите къдри погъделичкаха пръстите й, тя само се впи в него. Алекс разтвори устните й с език и проникна навътре, а Ники простена. Хвана я още по-здраво и целувката му стана по-груба. Топлият му, мъжествен дъх разля горещината из цялото й тяло.
	Устните и ръцете му я докосваха и размекваха. Той много ясно почувства кога Ники престана да му се съпротивлява, кога се отдаде в ръцете му. Не искаше тя да му се подчинява така, както бе правила с предишните мъже. Искаше да се впие в него, изпълнена със страст, да мълви името му и да иска още и още.
	Погали с длан одеялото, покриващо гърба й, после зарови пръсти във влажната медночервена коса и леко заби нокти във врата й. Другата му ръка я докосна по корема и запълзя нагоре. Усещаше как трепка сърчицето й, чу как се учести дишането й. Внимателно разгърна одеялото и плъзна ръка по гърдите й.
	Ники потрепна.
	— Алекс? — прошепна неуверено тя.
	— Не се безпокой, шери.
	Пръстите му зашариха по кожата й и Ники усети как тръпки и полазиха по гърба. Ръката му погали гърдата й, взе я в шепа, помилва я. После пръстът му започна да си играе с розовото връхче, докато то се втвърди, но не от студ, а от възбуда. Тя леко простена. Докосването му бе тъй невероятно хубаво, по-хубаво, отколкото си бе представяла.
	Устните на Алекс преминаха от устата й към бузата, той леко заби зъби в крайчеца на ухото й, после го заблиза и засмука, галейки го с език. Една ясна мисъл не се свърташе вече в ума й, а и тя не го желаеше. Несъзнателно ръцете й сякаш сами започнаха да мачкат мускулите по гърдите и раменете му.
	Мъжът я повали на дивана и разгърна одеялото. Лицето му бе потъмняло и жадно.
	— Алекс? — рече отново тя. Знаеше, че трябва да му се противи, но не желаеше да го стори.
	— Обещавам да не ти причиня болка.
	Не, Алекс никога нямаше да я нарани. Никога не го бе правил, макар че имаше пълното право на това, а и тя неведнъж му бе давала повод. Каквото и да се случи, той ще я защити. Тази увереност разруши последните й задръжки. Когато той плъзна устни по раменете й, а след това се спусна по гърдите, докато захапа розовата пъпка, Ники мълвеше името му така, както не го бе произнасяла досега. „Моля те“ — добави тя, без да знае защо.
	Той като че ли само бе чакал да чуе тази дума. Усети как ръката му се спусна надолу, между краката й, и започна да я гали по вътрешната страна на бедрата. За миг тя ги стисна, но усещането бе тъй неземно, тъй възбуждащо и омайно, че полека-лека се отпусна и се остави в ръцете му.
	— Така е по-добре, мила моя. Остави всичко на мен. — Пръстите му се пъхнаха между гъстите къдри, прикриващи съкровената пещера и проникнаха вътре. Възбудата я заля като мощна вълна. Тя се притисна инстинктивно към дланта му. Защо съм толкова влажна? — запита се неволно, но само след миг забрави тази мисъл. Пръстите му се плъзгаха навън и навътре, движеха се в ритъм, който я накара да се извива и стене. Понесе я някакъв въртоп, един горещ, пулсиращ, почти побъркващ я въртоп.
	— Моля те, Алекс — прошепна тя.
	Младият мъж се привдигна на колене и се намести между бедрата й.
	— Довери ми се.
	Щом усети твърдия му член да се притиска към тялото й, искайки да го допусне в себе си, тя се сети за миг за Лорна и надзирателите. Но после пред взора й остана само Алекс, мъжът, към когото изпитваше по-голямо доверие, отколкото към всеки друг, мъжът, когото обичаше.
	Като че ли бе странно да прави подобно откритие тъкмо в този момент. Тя бе готова да му даде най-скъпоценния подарък, който може да направи една жена. Да го даде на него и на никой друг.
	Алекс проникна в нея, но изведнъж усети деликатната преграда. Леко объркан, той се дръпна навън, но пак влезе. Отново усети преградата.
	— Не се безпокой, Алекс — заяви Ники. — Не ме е страх.
	И също като светкавицата, която проблесна навън, просветна у него мисълта за истината. Изведнъж сдържаният му дъх се превърна във въздишка.
	— Господи, та ти си още девствена.
	Тя го погледна сепнато:
	— Нима си предполагал нещо друго?
	— А ударите, боят в затвора… Стражарите…
	Алекс изглеждаше толкова смаян, че Ники реши да вземе нещата в свои ръце. Тя го хвана по-здраво за раменете, притисна тялото му към своето и го придърпа в себе си. Плътта разкъса плът и Ники стисна устни, за да не изкрещи.
	— По дяволите. — Макар че тясната пролука го притискаше, Алекс замря за миг, опитвайки се да овладее възбудата си. — Най-лошото мина — успокои я той. Опита се да потисне чувството си за вина, като се надяваше, че болката й е попреминала. — Само първия път боли.
	Ники се усмихна храбро и кимна в знак на съгласие. Дори и при този дребен жест той едва не изгуби самообладание. Искал бе да й достави удоволствие, да я издигне до непознати висини. А сега не знаеше колко още ще успее да издържи. Покри я с целувки, докато тя се отпусна и той продължи движенията си.
	В началото Ники се стегна, но после болките намаляха. Езикът на Алекс облизваше устните й, а ръцете му галеха гърдите й. Тя неволно привдигаше ханша си, за да посрещне всеки негов тласък и Алекс простенваше щастливо. Той почна да се движи по-бързо, да прониква по-надълбоко, обладавайки я по неповторим, властен начин. Забиваше се все по-силно и навътре в нея и телата им сякаш се сливаха.
	В пълна самозабрава тя заби пръсти в раменете му и се притисна към него. Изведнъж тялото му започна да се тресе и трепери и той извика името й.
	Полека-лека младият мъж се успокои и отново задиша равномерно. Облегнат на лакти, той пое дълбоко дъх и се плъзна надолу по тялото й, докато застанаха лице срещу лице.
	— Всичко наред ли е?
	— Да.
	— И защо не ми каза?
	— Мислех, че знаеш.
	Ако знаеше, нямаше да я обладае. Или се лъжеше? Имал бе десетки жени от най-различни страни на света. Но никоя не бе пожелавал така, както нея. Имаше нещо изключително в това дете — усети го още в началото. Знаеше, че рано или късно ще спи с нея.
	Освен това — помисли той за свое оправдание — тя ми принадлежи. — Платил бе немалко за нея, а и тя сама го бе пожелала. С оглед на бъдещето станалото щеше да облекчи нещата и за двама им.
	— Нали не ми се сърдиш?
	Не, разбира се. Точно обратното, той изведнъж осъзна, че имаше нещо особено трогателно в начина, по който му се отдаде. Повечето жени спяха с него за собствено удоволствие, за пари или заради някаква друга изгода. А Ники просто му направи подарък.
	— Не бих могъл да бъда по-щастлив — призна той и тя се усмихна. И нейната предпазлива, неуверена усмивка накара в душата му да зазвънти една непозната струна.
	— Сигурна бях, че няма да ми хареса.
	Алекс се усмихна.
	— Но ти хареса, нали?
	— Беше прекрасно, като изключим болките.
	— Те минаха. — Той забеляза, че малката й длан мачка несъзнателно крайчеца на одеялото, паднало на земята, а другата описваше малки кръгчета по раменете му.
	— Нервно ли ти е?
	— Не, по-скоро съм неспокойна. Сякаш нещо ме дразни…
	Алекс се засмя. Прозвуча като тихо, дълбоко боботене в гърдите му.
	— Струва ми се, че знам как да ти помогна. — Той взе брадичката й в шепа, склони глава и я целуна. Тя усети как се разпалва страстта му, почувства как втвърденият и пулсиращ член се притиска към нея и разбра какво се кани да направи. Мъжът проникна в нея, навлезе дълбоко и събуди в плътта й тръпки на удоволствие. Изглеждаше още по-голям отпреди, горещ, твърд и прекрасен. Тя обгърна шията му и отговори на целувката, плъзна езичето си така, както той бе сторил преди малко и ръцете й зашариха по тялото му.
	За първи път си позволи да изучи неговите извивки. Погали го с леката си ръчица. Когато пръстите й описаха кръг около пъпките на гърдите му, той простена.
	— Ако продължаваш така — изпъшка той, — няма да задоволя жаждата ти.
	Ники не разбра съвсем точно какво има предвид, но когато той се раздвижи, този път по-бавно и далеч по-сигурно, тя усети някакво особено присвиване между нозете си. Устните на Алекс откриха една розова пъпчица, която езикът му започна да милва, докато тя се разтрепери цялата. Присвиването стана още по-силно.
	Бедрата на Алекс се люлееха в чувствен ритъм, който тя неволно поде. Той се движеше все по-бързо и всеки от тласъците му бе силен и дълбок, тъй че тя не усещаше вече отделните движения, а низ от огромни вълни, които я заливаха и отнасяха.
	Зарови пръсти в косите му и простена. Алекс я накара с целувка да замълчи. Езикът му проникна надълбоко в устата й, следвайки разпалващия ритъм на тялото.
	Пламъкът, лумнал между краката й, заплашваше да я погълне. Тялото й се вцепеняваше и привдигаше. После страстта му я завладя. Стори й се, че извика името на Алекс, но изгарящите я вълни на желанието бяха толкова зашеметяващи, че вече не се владееше. Отдаде им се всецяло, потъна в тяхната сладост и усети как Алекс се вцепени и потръпна.
	В един момент той се изтърколи встрани от нея, но не я изпусна от прегръдките си, докато страстта я не се уталожи напълно. Едва тогава Ники забеляза, че страните й са мокри от сълзи.
	Алекс привдигна с пръст брадичката й.
	— Нали не ти причиних болка?
	Ники му се усмихна.
	— Не. В живота си не съм преживявала по-хубаво нещо. Сякаш се докосна до душата ми.
	Странно, Алекс много добре знаеше какво има предвид тя. Никога не бе изпитвал нещо толкова поразяващо. То надхвърляше целия му сексуален опит. Надминаваше всичко, което бе изпитвал досега. Но все пак се разтревожи, че тя събуди у него чувства, каквито никой досега не бе разбуждал и каквито не му се искаше да изпитва.
	— Невинаги е така — каза й той, за да разбере, че помежду им е станало нещо изключително, макар да не знаеше със сигурност, защо толкова държи да й го довери. — Искам да кажа, че с друг може и да не е същото.
	— Не бих го направила с друг.
	Защо го зарадваха толкова много думите й? Той погледна към камината. От огъня бе останала само алена жарава. Навън все още бушуваше вятър и светкавици раздираха небето, макар че гръмотевиците се чуваха само надалеч.
	— Можем да си направим бивак на пода или да се качим горе. За съжаление леглата не са много по-широки от дивана.
	— Нека останем при огъня — каза тя. Искаше да го гледа, да лежи до него и да го наблюдава как спи.
	— Добре — отвърна Алекс, положи я с целувка върху дивана, покри я с одеялото и се качи горе.
	След няколко минути се върна, носейки стар син юрган и още няколко одеяла. След като направи импровизирано легло на пода, той я привдигна и положи в него. Ники го гледаше прехласната. Струваше й се, че няколкото минути без него са се проточили безкрайно.
	— Не мърдай — каза й той и отстъпи назад. Тя седеше с кръстосани крака на одеялата. — Искам да те погледам.
	При тези думи връхчетата на гърдите й се втвърдиха. Тя се изправи гордо, наслаждавайки се на погледа му. Учуди се, че никак не се чувства неудобно.
	— И три години да трябваше да те чакам, пак щеше да си заслужава — заяви той с дълбок, изкусителен глас. Дори под светлината на огъня очите му изглеждаха потъмнели.
	Колко е хубав — помисли си Ники, но не се реши да го каже. Алекс сигурно щеше да се изсмее. Как би могъл един толкова силен мъж като него, способен само с поглед да обърне враговете си в бяг, да разбере, че е не само мъжествен, но и много красив?
	— Боже мой — прошепна той — Боже господи, пак те желая. И той внимателно я положи върху одеялото. — Ако нямаш настроение… — рече той с питащ поглед.
	— И аз те искам.
	Той я целуна и тя почти усети вкуса на страстта му. Само след миг тялото й пламна. Беше омаяна от наслада, Алекс бе дълбоко в нея, всъщност беше там, където му е мястото.
	През тази нощ те се любиха още два пъти и това бе най-невероятната нощ в живота й.
	Когато се събуди, стаята бе обляна в слънчева светлина, а Алекс топлеше вода, за да се окъпят.
	— О, бих искал напълно да заместя Даниел — рече той усмихнато, когато тя влезе в димящата вана.
	— Мисля, че нямам нищо против. — Тя се окъпа и си изми косата. После я подсуши на огъня и я сплете на плитка, която се изви на гърба й. Алекс също се изкъпа. Не си носеше бръснач, но тя реши, че с току-що наболата брада изглежда още по-привлекателен.
	След като закопча копчетата на гърба на роклята й, той така я целуна, че двамата отново пламнаха от желание. Когато Алекс се отдръпна, погледът й падна върху члена му, очертал се под панталона. Тя поруменя и погледна настрани.
	Алекс тихичко се засмя.
	— Явно не мога да ти се наситя. Ако не се страхувах, че баба ми ще прати цялата прислуга да ни търси, просто щях да остана тук и две седмици щях да те любя непрекъснато.
	Споменаването на Рашел изведнъж върна Ники към действителността.
	— Какво ще й кажеш?
	— Истината. — Тя го погледна ужасена и той продължи. — Е, поне отчасти. Бурята ни изненада и ни се наложи да пренощуваме в ловната хижа, нали така?
	— Тъй като и без друго не се ползвам с добро име, това едва ли ще влоши нещата.
	— Моля те, недей забравя, че ти побягна като малка дива котка посред бурята.
	Тя се засмя.
	— А кога ще кажеш на Клариса?
	— Мисля, че не е нужно да научава каквото и да било. А ако се наложи, ще й повторя същото.
	— Искам да кажа, кога ще й кажеш за нашите отношения.
	Алекс се усмихна снизходително.
	— Наистина, Клариса не умира от желание да сподели постелята ми, но едва ли ще прояви нужната толерантност.
	Ники усети как тревогата набъбва у нея.
	— Все някога ще трябва да научи. Не мислиш ли, че е най-добре да го узнае още сега?
	Алекс не отговори. Като че ли премисляше казаното от нея. Усмивката му се стопи, лицето му вече не грееше, на него бе изписано недоверие и несигурност.
	— И какво точно да й кажа, малка моя?
	Ники преглътна мъчително. Защо я поставяше в неудобно положение?
	— Какво изпитваш към мен — промълви тихо тя.
	Алекс заподозря нещо ужасно. Дано се лъжа, помисли си той. Пристъпи към нея и взе ръцете й между дланите си. Едва сега усети колко бяха изстинали.
	— Няма защо да й разказвам за нас. Докато се държим дискретно, Клариса няма да ни създава неприятности.
	Ники облиза устни. Така й бе пресъхнала устата, че просто не можеше да говори.
	— Обещай ми, че няма да се ожениш за нея.
	Алекс не отговори.
	— Обещай ми, Алекс. Кажи, че няма да го направиш.
	Лицето му помръкна. Той стисна още по-силно ръцете й и я притисна към себе си.
	— Мислех, че си ме разбрала. Нали веднъж говорихме вече за това. Мъжът се жени, за да извлече от това някаква изгода. За да създаде семейство. За мен Клариса нищо не означава. И никога няма да означава.
	Ники поклати ужасяващо бавно глава, сякаш не можеше да разбере думите му.
	— Господи — промълви тя и се опита да се измъкне от прегръдката му.
	Алекс забеляза как лицето й пребледня и напрегна всичките си сили, за да прозвучи гласът му спокойно.
	— Послушай ме, мила моя. Клариса, все едно че не съществува. За мен тя не означава нищо.
	Никол се отскубна. Със сетни сили успяваше да се задържи на крака. Стаята се завъртя около нея, гърлото й бе стегнато и въздух не й достигаше.
	— Казваш, че не означавала нищо за теб? Та тя ще стане твоя съпруга. Ако тя не означава нищо за теб, то какво остава за мен? Вероятно по-малко от нищо.
	Тя се втурна към вратата, но Алекс я настигна само с три крачки и здраво я обгърна с ръка.
	— Чуй ме. Много добре знаеш, че не е така.
	— Не е вярно, така ли? — По бузите й потекоха сълзи, но тя не посегна да ги избърше. — Наситил си се на Лизет. Искал си да имаш нова жена в леглото. Как съм могла да бъда такава глупачка?
	— Това няма нищо общо с Лизет или с някоя друга. И двамата желаехме да стане онова, което се случи между нас. И то беше хубаво. Нали сама ми каза?
	— Хубаво ми беше, защото си мислех, че държиш на мен.
	— Но аз държа на теб.
	Тя поклати глава.
	— Пусни ме да си вървя. — Опита се да се освободи от хватката му.
	— Едва след като ме разбереш.
	— Никога няма да разбера подобно нещо, Алекс. Никога. — И така силно го отблъсна, че той се препъна и падна по гръб на пода, а тя хукна към вратата. Младата жена се разплака горчиво. Навън земята бе разкаляна и затревената пътека, по която тичаше, бе обсипана с клонки, съборени от бурята. Не знаеше накъде бяга, но й бе все едно. Разбираше само, че трябва да избяга от Алекс, да избяга от жестоката болка, която я разкъсва.
	Клоните дърпаха полите й и я дращеха по лицето, но тя продължаваше да тича. Чу как Алекс и вика да спре. Изведнъж се оказа заобиколена от блатото. Призрачният сив мъх, който висеше по клоните, сякаш я мамеше навътре. Навсякъде виждаше само тъмни, дълбоки и отблъскващи води. Свирещият вятър сякаш викаше името й.
	Изведнъж забеляза, че това не е вятърът, а Алекс, който след миг я повали на земята, тя се претърколи до една купчина шума и клонки, а той се стовари отгоре й.
	Крещейки и хлипайки, девойката се съпротивляваше. Удряше го по гърдите, опита се да го издере и нахапе.
	— Остави ме на мира! — викна тя.
	Алекс я хвана за китките и й попречи да се изправи, но без да й причинява болка. Когато силите й най-сетне се изчерпаха, той я взе на ръце.
	— Мислех, че те обичам — изхълца тя. — Как съм могла така да се заблудя?
	Алекс притвори очи. Усещаше такава тежест в гърдите, че едва можеше да диша. Знаеше си, че тя няма да се съгласи да му стане любовница. Поне в началото, на първо време. Но това не бе очаквал. И през ум не му бе минавало, че ще поиска той да се ожени за нея. Притисна с длан главата й към гърдите си и започна лекичко да я люлее.
	— Мислех си, че си разбрала — каза той. — Не исках да те нараня.
	Плачът и само се усили и тялото й се разтрепери. Ужасно бе да я гледа как силно страда и да знае, че той е причината за нейната мъка.
	— Мислех си, че си мъж на честта, на когото мога да се доверя.
	Думите й се забиха право в сърцето му. Мъж на честта. За такъв го е смятала. Но вече явно не мислеше така.
	— Моля те, мила. — Защо държеше толкова на мнението й? Та тя бе само една слугиня и нищо повече. Една крадла. И щом в мислите му изплува тази лъжа, той стисна зъби.
	Тя беше лейди. Неговата лейди.
	— Не мога да те гледам как страдаш. — Нетърпимо бе да усеща страха в гласа и, а още повече мисълта, че я бе накарал да се измъчва. — Опитай се да ме разбереш.
	Прозвуча толкова отчаяно, че тя вдигна очи към него. Взорът му бе потъмнял, лицето му се бе превърнало в маска на отчаянието.
	— Ти не ме разбираш — каза Ники и притвори очи пред надигащата се у нея болка, но гневът й се бе изпарил. Чувстваше се просто празна. — Все едно — прошепна тя. — Беше само глупава, безсмислена мечта — как можах да си въобразя, че ти ще пожелаеш жена като мен.
	Алекс я стисна още по-здраво.
	— Но аз те желая, по дяволите. — Гласът му бе дрезгав. — Аз все още те желая.
	— Също като другите — промълви едва чуто тя. — И те ме желаеха.
	Алекс разтърси ръката й.
	— Не като другите, повярвай ми.
	— Как да ти повярвам?
	— Но аз казвам истината.
	Тя се изсмя на думите му, но смехът й прозвуча тъй унило, че тръпки го побиха.
	— Истината ли? — повтори тя. — За мен истината се променя всеки ден. С всеки мъж, който ме поиска. Твоята истина не е по-различна от тази на Фортие.
	Алекс изпита усещането, че сърцето му спира. Но не му дойдоха наум думи, с които да се защитя.
	Ники избърса с опакото на ръката си сълзите от лицето.
	— Най-добре е да си тръгваме към дома — заяви тя с такова спокойствие, че той се уплаши. — Не искам другите да се тревожат за нас.
	— Моля те, Ники, нека ти обясня.
	Тя се привдигна, почисти роклята от калта и съчките и оправи косите си.
	— Няма нужда, мосю. Напълно ви разбирам. — И тя му обърна гръб и се отправя към хижата.
	Алекс не се опита да я спре. Чувстваше се отвратително. Измъчен и празен. Една-единствена мисъл му се въртеше из ума. Какво, по дяволите, бе сбъркал?


>	Единадесета глава

	Никол го изчака в ловната хижа да оседлае конете. Лицето й бе бледо като платно, ръцете й трепереха. Но сълзите й бяха пресъхнали.
	Каквото и да бяха преживели с Алекс пред камината, то вече бе забравено. Погребано бе в сърцето й до онзи миг, в който ще е достатъчно силна, за да си спомня за него, без да се разплаче. Тя бе негова крепостна и пред закона имаше по-малко права и от робиня. Макар че я бе съблазнил по всички правила на изкуството със скъпи дрехи и вечери на богатата си трапеза, беше чиста глупост да повярва, че Александър дьо Вилие, херцог Бризонски ще се влюби някога в нея.
	Запита се какво ли би казал баща й. Сигурно щеше да е дълбоко разочарован. Но и учуден. Тя осъзна, че и той би допуснал също тъй лесно да бъде подведен.
	— Ти си от фамилията Сен Клер — би рекъл той. — Какво по-добро би могъл да иска един мъж?
	О, татко, ти ми вдъхна толкова гордост. Бремето бе тежко. Прекалено тежко. Не знаеше колко още ще успее да го носи.
	Завърнаха се мълчаливо вкъщи. Никол се радваше, че поне има време да се овладее. Трябваше да скрие чувствата си зад маска. И по-рано го бе правила, нали? Научила се бе да понася всички изпитания, като скътва чувствата си дълбоко в сърцето.
	— Ох, слаба богу, и двамата сте живи и здрави. — С тези думи възрастната дама ги посрещна още на портата.
	— Страшна буря беше — заяви Ники с усмивка, която й се стори толкова фалшива, макар да знаеше, че изглежда съвсем непринудена. — Слава богу, Александър се появи точно навреме.
	Алекс нищо не каза.
	Ники слезе преди той да й помогне. Не искаше да я докосва, защото не бе сигурна доколко може още да се владее.
	— Но и двамата изглеждате уморени — каза Рашел и хвана Никол под ръка. — Трябва да си починете и да хапнете.
	— Аз ще се погрижа първо за конете — рече Алекс, Без да погледне към Ники, той пое юздите на Наполеон и отведе двете животни към конюшнята.
	Щом влязоха вътре, девойката се оплака от главоболие. Дори не й се налагаше да лъже.
	— Трябва малко да си отдъхна — каза тя.
	— Ще наредя да приготвят банята. — Рашел я погледна угрижено. — И да направят нещо за ядене. Сигурно ще се почувствате по-добре, като поспите.
	Ники кимна. Даниел й помогна да се съблече и я остави сама. Едва по-късно забеляза червеникавите петна по шията си, малките белези, които Алекс бе оставил със зъбите и устните си — като дребни клейма.
	Тя се засмя. Прозвуча дрезгаво, грубо и безрадостно. Алекс бе белязал не само сърцето, но и шията й. Дори и с нажежено желязо не би могъл да я дамгоса по-неизличимо.
	След банята се унесе. Сънят й бе дълбок, но далеч не спокоен. Тя се отказа от вечерята и възрастната дама прояви разбиране. Все пак бе преживяла ужасна буря. И това бе напълно вярно. Бурята на своята страст. Бурята на своята любов към мъжа, за когото нищо не означаваше.
	Въпреки неспокойния сън на следната утрин тя се почувства по-добре. До мига, в който отвори гардероба, за да избере нещо за обличане. Дотогава роклите й бяха за нея като свидетелство за добротата му, като доказателство за дружбата между техните бащи. Етиен Сен Клер би сторил не по-малко за сина на Шарл, ако той изпаднеше в нужда.
	Но сега, застанала пред дрехите си, тя изведнъж осъзна истината.
	Бяха я купили — също като Лизет.
	Стомахът й се сви. Нима го бе планирал отдавна? Нима с тези елегантни рокли и красиви приказки е искал само да я примами в леглото си? Е, тя не можеше да бъде спечелена с подаръци и безсмислени ласкателства. Тя не бе като Лизет — и колкото по-рано Алекс разбере това, толкова по-добре.
	Нарочно избра семпла всекидневна рокля и слезе долу да го потърси. Искаше да сложи край на тази история. Нека да е наясно, че тя не смята повторно да сподели леглото му. Но повече от всичко държеше да знае какво смята да прави той с нея, след като разбере, че няма да се подчини на волята му.
	Във фоайето Фредерик й съобщи онова, от което се бе опасявала — че господарят вече е заминал. Тя закърши ръце. На път за трапезарията се сблъска с Клариса.
	— Добро утро — поздрави Ники. Несъзнателно изопна рамене и вирна брадичка.
	— А, я виж кой бил — отвърна Клариса. — По-добре ли се чувствате?
	— Много по-добре, благодаря. — Опита се да долови някакво пренебрежение към себе си, но не го забеляза.
	— Надявам се, че ще ми помогнете. Остават само две седмици до годежния ни бал, а аз имам цял списък от неща, които трябва да свърша.
	Ники замръзна.
	— Кажете ми само какво да направя.
	Двете отидоха в дневната, където Клариса бе оставила списъка си. Никол трябваше да разпредели задачите между слугите. Точно като за мен — помисли си тя и едва не се засмя.
	До края на седмицата уточниха всички подробности. Алекс бе заминал по работа или поне така бе заявил. Щеше да се върне вечерта преди тържеството. Балната рокля на Никол пристигна един ден преди това. Възрастната дама я бе избрала отдавна.
	— Облечете я — нареди й тя и се усмихна щастливо, явно очарована от това творение от снежнобял тюл с втъкани златни нишки в него. Деколтето бе дълбоко изрязано, а полата бе бухнала над фуста от златист брокат. По-красива рокля Никол не беше виждала.
	И направо се поболяваше, като си помислеше по какъв повод трябва да я сложи.
	— Приказна е — каза тя на Рашел, седнала в люлеещия се стол пред прозореца, от който струяха слънчеви лъчи и огряваха стаята.
	— На вас ви стои приказно — поправи я Рашел.
	Ники се опита да се усмихне, но долната й устна се разтрепери.
	— Всички присъстващи ще знаят за миналото ми — рече тихичко тя.
	Възрастната дама въздъхна и поклати глава.
	— Не можеш да запушиш устата на слугите. Вярно, че хората ще знаят, но нас това не ни засяга. Вие сте от фамилията Сен Клер и сте под наша закрила. Това също ще им е ясно.
	Никол спонтанно протегна ръка и пое дланта на възрастната дама.
	— Знаете ли, отдавна исках да ви питам нещо. Но първо държа да ви уверя, че съм безкрайно благодарна за всичко, което направихте за мен.
	Рашел махна нетърпеливо с ръка.
	— Нищо не сме направили. Какво искахте да попитате?
	— Кога ще си тръгнете от Бел Шен?
	— Опасявам се, че ще е по-рано, отколкото възнамерявах. Днес сутринта научих, че една приятелка се разболяла. Изглежда вече е вън от опасност, но ще се възстановява дълго и трудно. Затова след седмица заминавам за Франция.
	— Моля ви, вземете ме със себе си.
	Възрастната дама привдигна едната си вежда, но молбата на девойката като че ли не я изненада особено. Тя се залюля мълчаливо, докато Ники очакваше отговора й със затаен дъх.
	— Идеята ви е отлична. Чудя се защо сама не стигнах до нея.
	— О, скъпа госпожо! — Никол обгърна с ръце тесните рамене на старицата и така я притисна към себе си, че се уплаши да не счупи крехките кости на Рашел.
	— Няма да съжалявате. Ще ви помагам. Ще правя всичко, което поискате. Всичко.
	— Я се успокойте. И не говорете глупости. Вие ще ме придружите и аз ще ви въведа в обществото. Там никой нищо няма да знае за вашето минало. Ще ви намерим съпруг.
	При тези думи усмивката върху лицето на Ники угасна, но тя не каза нищо на възрастната дама. Всичко по реда си, помисли си тя. Първо трябва цял един океан да застане между Бел Шен, нейното робство, Александър дьо Вилие и нея самата.

	Алекс стоеше облегнат на перилото на борда на Саратога, малък платноход, който превозваше пътници между селищата по крайбрежието. Завръщаше се от Мобия, града, който за втори път посещаваше напоследък. Но докато преди го водеха делови въпроси, свързани с Бел Шен, сега бе ходил да уреди нещо лично.
	Потърсил бе помощ от Байрам Сит, приятел, с когото се бе запознал в Алжир. Рам работеше на доковете, за да се възстанови от раната на крака, която бе получил по време на плаване. За щастие раната заздравя, но Рам не тръгна отново да пътува.
	— Хубаво е човек да поеме пак в морето — каза той, приглаждайки гладкия си, обръснат до голо череп, — пък макар и само за няколко дни. — Едрият турчин стъпи на палубата на полюшващия се кораб и сбра ръце на гърба.
	— Сигурен ли си, че нямаш нищо против да прекараш известно време във Френския квартал?
	Рам само се засмя. Мустаците му се разтресоха от гъргорещия, дълбок смях.
	— Ще се радвам да си поживея нашироко.
	Турчинът се бе съгласил на часа да тръгне с него за Ню Орлиънс. Алекс се запита дали приятелят му не бе забелязал онова отчаяно изражение, което той прогонваше от лицето си винаги, щом се погледнеше в огледалото.
	— А що се отнася до момичето, сигурно ще трябва да й разкажеш всичко, докрай.
	Алекс въздъхна уморено.
	— Тя достатъчно се измъчва. Надявам се, че никога няма да научи.
	Рам кимна. Двамата постояха мълчаливо, опрени на парапета и потънали в мислите си.
	— Ще сляза долу — каза най-сетне турчинът. — Ще видя дали мога да се включа в някоя игра.
	Алекс разсеяно наблюдаваше как Рам изчезна в ниския дървен люк. После отново впери поглед във вълните. Мислите му бяха все тъй мрачни. Тънкият лунен сърп се отразяваше във водата и платната над него пърпореха под напора на лекия бриз. В далечината се виждаха дребните жълти светлинки на брега. Изплувалите силуети на къщите насочиха мислите му към дома и той отново се сети за Никол.
	„Мислех, че те обичам. Как съм могла така да се заблуждавам?“ — Тези й думи го измъчваха от дни. Ники бе достатъчно млада и наивна, за да вярва в любовта. Не му се искаше тъкмо той да разруши моминските й мечти.
	Алекс рядко се съмняваше в себе си, но този път горчиво съжаляваше за стореното. Трябваше по-ясно да изрази намеренията си. Никол бе интелигентно момиче. Сигурно щеше да разбере колко разумен е планът му. Той реши да поговори още веднъж с нея, след като тя се поуспокои.
	Но още докато си го мислеше се запита какво разумно има в това да отнемеш невинността на едно момиче. Да събудиш у него доверие, а после да го разрушиш?
	Алекс вдигна яката си, за да се предпази от хладния вятър. Трябваше да престане да мисли непрекъснато за Никол и най-сетне да насочи мислите си към своето бъдещо семейство. Вече беше напълно ясно, че без помощта на Клариса не ще може да върне парите, които Франсоа бе взел назаем от Фортие. Щяха да загубят всичко.
	Спомни си за баба си, за брат си и за децата, които ще има някой ден. Дължеше им тази жертва. Дължеше го и на баща си. Не биваше да загуби Бел Шен.
	Ръцете на Алекс стиснаха парапета. Изведнъж го осени мисълта, че без Никол всичко това не означава нищо за него.

	Музиката долиташе от балната зала, разположена в дъното на дясното крило. Свиреха виенски валс, една прекрасна мелодия, която напомни на Никол за баловете в дома на родителите й. Какви щастливи времена бяха, прекрасни дни, изпълнени със сияйни мечти за бъдещето.
	Веселата суетня тази вечер я изпълваше само с тъга. Сякаш богините, които тъкат нишките на съдбата, седяха там горе и й се присмиваха.
	Тя се огледа с печална усмивка за последен път и почти равнодушно констатира, че изглежда по-добре от всякога. Насили се да се усмихне и отвори вратата.
	Необходимо бе да събере целия си кураж, за да слезе по широката стълба. Трябваше да се яви по-рано, да се присъедини към някоя групичка от гостите и незабележимо да се смеси с тълпата. Но се колеба до последния момент.
	Долу музиката гърмеше още по-силно, а из въздуха се носеше ухание на орлов нокът. Фоайето бе пълно с огромни букети. Фредерик стоеше до отворената врата с колосана бяла риза и черен фрак със сатенена яка. Той й се усмихна и й намигна.
	Беше дребен окуражителен жест, но тя имаше огромна нужда от него. Отвърна на усмивката му и се отправи към балната зала. Малцина я забелязаха да влиза в огромното помещение, обсипано с цветя. В момента оркестърът тъкмо привършваше един валс. След кратки аплодисменти повечето двойки се отправиха навън. Доста хора я забелязаха, броят им непрекъснато растеше. Дали само си въобразяваше или в залата наистина настъпи необичайна тишина? Струваше й се, че в нея са впити хиляди очи и на нито едно лице не е изписана усмивка.
	Тътренето на стол по мраморния под привлече вниманието й към едър мъж, който се надигна под кристалния полилей и се насочи към нея. Още един мъж забърза насреща й. Франсоа дьо Вилие изпревари само с крачка Томас Деминг. Усмивката му, пълна с разбиране, бе най-хубавият подарък, който бе получавала.
	— Мадмоазел Сен Клер — каза той и се поклони. — Вие несъмнено сте най-красивата жена в тази зала.
	— Мога само да потвърдя това — добави Томас. Неговата усмивка също я стопли. — Тъй като явно Франсоа ще претендира за първия танц, аз бих ви помолил за втория.
	— С удоволствие.
	Когато оркестърът отново засвири, Франсоа пое ръката й. С подчертано царствено изражение се обърна към тълпата.
	— Виждам, че сте си намерили придружител — каза й възрастната дама е възхитена усмивка, когато успя да стигне до нея. — Сигурно всички мъже в залата завиждат на Франсоа.
	— Томас вече ревнува — заяви младежът. Никол усети как пламва при тези думи.
	— Всъщност аз трябва да благодаря за честта — рече тя и наистина мислеше така. Франсоа започна да й харесва, забеляза у него една сърдечност, която преди й беше убягвала.
	Младежът я отведе на дансинга и с това привлече вниманието на останалите. Той бе превъзходен танцьор, най-добрият, с който бе танцувала някога. Леко я докосваше по гърба и я водеше с тънката си, но силна ръка. Тънката му усмивка я накара да забрави неприятната сцена при влизането й и девойката полека-лека се отпусна. Изобщо не усети, че погледът й обхожда залата, докато не долови леката ирония в гласа на Франсоа.
	— Той е вън на терасата — съобщи младежът.
	Бузите й пламнаха. Как може да търси Алекс?
	— Питах се дали е успял да се върне навреме у дома — опита се да се измъкне тя.
	— Успя в последния момент. Трябваше да докараме Клариса с карета. Тя беше бясна.
	Никол не можа да сдържи усмивката си.
	— Един брак, сключен в небесата.
	Франсоа се изсмя високо. Смехът му бе младежки, ведър. Танцът приключи и Томас се приближи, за да поиска следващия. Тъкмо я бе взел в ръце, когато Алекс се появи с Клариса на вратата. Усмивката на лицето му замръзна и отстъпи място на суровото изражение, което Никол познаваше прекалено добре.
	Не му е приятно, че танцувам с Томас — установи злорадо тя. Томас бе заможен, представителен и ерген. Алекс ценеше интелигентността и чувството му за справедливост. С една дума, Томас Деминг бе сериозен конкурент за всеки мъж. Е, почти за всеки.
	Тя отново погледна към Алекс. По-рано направо би се смалила под свъсения му поглед. Но тази вечер тя бе Никол Сен Клер. И няма да прекланя глава пред никой мъж.
	Девойката се усмихна на Томас и му каза нещо, което го накара да се разсмее, после двамата се отдалечиха с валсова стъпка. Покритите с огледала стени отразиха едно видение от тюл и злато, един красив рус джентълмен в черно и един мрачен Александър дьо Вилие.
	За първи път от няколко дни насам настроението на Ники се оправи, Алекс явно не се радваше особено на нейния избор. А щом той не се радва, тя ще тържествува. Девойката се смееше на забележките на Томас, флиртуваше, несдържана с него и непрекъснато го озаряваше със сияйна усмивка. Когато музиката замлъкна, двамата се оказаха точно до Алекс и Клариса.
	— Добре ли се забавляваш? — запита Алекс малко рязко Томас.
	Приятелят му се усмихна широко.
	— По-добре не може и да бъде. — Той се усмихна на Никол, но здравият разум й подсказа да не му отвръща със същото.
	— Виждам, че все пак си весела — каза й Алекс. — Не бях сигурен, че това ти е на сърцето. — Предизвикателството в думите му не й убягна.
	— Всеки носи кръста си — рече тя и хвърли кос поглед към Клариса, която тъкмо обсъждаше ентусиазирано с един джентълмен жътвата на захарната тръстика.
	В шития си по мярка вечерен, костюм, Алекс изглеждаше блестящо. Сакото стоеше идеално на широките му рамене. През изминалата седмица почти бе забравила колко е висок, колко смугла и нежна кожа има. При вида му я прониза болка и това още повече я разгневи.
	— Честито и на двама ви — намеси се Томас и целуна Клариса по бузата.
	— Мисля, че този танц ще е мой — каза Алекс на Никол. Погледът му не се откъсваше от нея. Томас отвърна вместо девойката:
	— Само ако мис Едикот се съгласи да танцува с мен. — Клариса кимна и младежът я взе за ръка, отвеждайки я надалеч.
	Алекс предложи ръката си на Ники.
	— Съжалявам, мосю — отвърна тя тържествуващо. — За съжаление карнетката ми вече е пълна. — И тя се обърна с доволна усмивка, но Алекс я хвана за ръката и не я пусна.
	— Ще танцуваш тук с мен — рече заплашително той — или ще те отмъкна на терасата и ще танцуваме там.
	Ники стисна зъби и тюркоазните й очи блъвнаха огън.
	— Това е вашият годежен бал. Тъй като вие, господин дьо Вилие, сте домакин, ще е по-добре да насочите вниманието си към някой, който би се зарадвал на компанията ви.
	— А аз ти предлагам да танцуваш с мен, преди да съм вдигнал скандал.
	Знаеше, че и пред това няма да се спре. Малко неща не би дръзнал да направи. И тя прехапа устни, за да преглътне обидните думи и без желание се остави да я води.
	— Трябва да поговорим — изтърси той без всякакви предисловия.
	— Ако дискусията ще се върти около въпроса дали ще стана твоя любовница, всякакви разговори са излишни.
	Ръката му обхвана по-плътно талията й.
	— Рано или късно ще трябва да ме изслушаш, дори ако се наложи да те вържа с вериги. Така че избирай — насила или доброволно. Ако се противиш, всеки в тази зала ще научи какво има между нас.
	— Между нас няма нищо. Вече няма. И никога няма да има.
	Той се усмихна и в потъмнелия му поглед се появи ироничен блясък.
	— Лъжеш се — рече той тихо. Но отпусна хватката си, тъй че двамата отново затанцуваха според правилата на благоприличието.
	— Утре следобед — каза той, защото знаеше, че празненството ще продължи до сутринта. — Ще те чакам в два в кабинета си.
	— Да, мосю — потвърди девойката, като отлично имитираше Даниел. — В края на краищата аз съм само една проста слугиня.
	Погледът на Алекс помръкна и очите му станаха почти черни. Не каза нищо и продължи да танцува. Но когато танцът свърши, я отведе при Франсоа, а не при Томас. И Никол неволно се зарадва на това.

	Макар че се стараеше да не пренебрегва Клариса, Алекс не откъсваше поглед от Никол по време на танците. В прекрасната си златисто бяла рокля и дългата си бакъреночервена коса, спускаща се на къдри по раменете, тя изглеждаше вълшебно. Нежните й бели гърди се издигаха примамливо и събуждаха мъчителния спомен за това, как възбуждащо бе докосването до тях. Щом я погледнеше, тялото му се стягаше и той трябваше да извръща очи.
	— Очаквам да проявиш по-голяма дискретност — заяви Клариса за негова изненада. Тя погледна към Никол, но не каза нищо повече.
	— Ще се постарая — отвърна сухо той. Порази го, че тя никак не го преживява. „Една любовница, която ви обича заради парите, и една съпруга, която въобще не ви обича.“ Това бяха думите на Ники. Думите на едно наивно младо момиче.
	Или в тях се криеше мъдростта на една красива жена?
	Малко преди да поднесат вечерята се появи Валкур Фортие. Той принадлежеше към техния кръг и макар да не се разбираха, все пак никога не бе правил публично нещо, заради което Алекс да прекъсне контакта с него. Вежливо се премълчаваше фактът, че в личните си отношения бе жесток и садистичен, особено спрямо жените.
	— Моите благопожелания — каза той на Алекс и леко целуна Клариса по бузата.
	— Благодаря — отвърна студено Алекс и пое протегнатата ръка на Фортие.
	Не можеше да отрече, че Фортие е хубав мъж. Тъмният му тен и пламтящите черни очи покоряваха жените. Само Клариса не се поддаваше на чара му. Тя отвърна с усмивка на неговите ласкателства и прие поканата му за танц, но той очевидно й бе безразличен. Алекс дори установи с изненада, че тайно му се иска да не е чак толкова равнодушна. Дори се запита цинично дали Валкур би издържал, ако тя го атакува със съмнителния си чар.
	Едва по-късно погледът му се спря отново на испанеца, както обичаше да се нарича сам Валкур. Той танцуваше с Никол. Дори от това разстояние личеше колко е нервна Ники. Само като гледаше как ръката му обгръща изящната й талия, стомахът му се свиваше.
	— Значи мадмоазел Стоктън се оказа мадмоазел Сен Клер — Валкур първи намери кураж да й го заяви направо.
	— Какво лошо намирате в това, мосю? — запита Ники.
	— Изглежда ми забавно.
	Ники се стегна. Приела бе да танцува с него, защото той я притисна в един ъгъл. Явно умееше да се държи изнудвачески.
	— Опасявам се, че не е.
	Фортие се усмихна надменно.
	— Тук е доста топло. Защо да не излезем на терасата?
	— Не — възкликна тя мигом. Смехът на Фортие бе тих, съвсем тих, един изкуствен звук, от който вътрешно потръпна. И сто години да живее, никога няма да забрави как я гледаше онзи ден на търга.
	— Май още се страхувате, гълъбчето ми? Няма защо. Ако бях купил договора ви, щяхте вече да топлите леглото ми. И да преживеете неща, които не сте и сънували.
	Никол усети, че кръвта й се дръпна от лицето. Зарадва се, че музиката свърши преди Фортие да има възможността да каже още нещо. Ники му благодари за танца, макар че думите почти й заседнаха в гърлото, и го заряза. След като се увери, че той не я следва, тя излезе на терасата.
	Колко хубаво бе да си отдъхне за малко от изморителните разговори и предупреждаващите погледи, които Алекс й хвърляше всеки път, щом някой я поканеше на танц. Но напук на мрачната му физиономия тя се усмихваше и приемаше поканата.
	На терасата бе прохладно, но наблизо имаше няколко двойки, а тя искаше да остане сама. Слезе по широката мраморна стълба и пое по пътеката, оградена с жив плет. Малки газови лампи, украсени с яркожълти ленти, осветяваха пътя.
	Тя се отпусна на една сива каменна пейка и се загледа, над огряното от луната езерце към далечните дъбове на отсрещния бряг. Вечерният бриз я облъхваше и успокояваше изопнатите и нерви. Усети, че се наслаждава на самотата, че е доволна, задето поне за малко се е изплъзнала от проблемите си.
	Не след дълго, чу стъпки и видя един мъж да застава пред нея. Валкур Фортие се отпусна на пейката до нея.
	— Ще позволите ли да приседна до вас?
	Тя нервно прокара език по устните си.
	— Тъкмо смятах да ставам. — Понечи да се надигне, но Валкур я задържа.
	— Няма защо да бързате. Прекрасно местенце, нали?
	— Да. Очарователно.
	Ники му обърна гръб и стана, но Фортие я хвана здраво за ръката и я натисна грубо надолу.
	— Можеше да сте моя — каза той.
	Преди да успее да реагира, ръцете му я обгърнала и устните му се впиха в нейните. Ники се опита да го отблъсне и да се отскубне от него. Усета как я обзема страх. За миг й мина през ума, че устните му са сухи и имат вкус на тютюн, но не са неприятни. Когато езикът му се плъзна по нейните и се опита да проникне вътре, тя започна да се съпротивлява с всички сили, но някой рязко го дръпна от нея.
	— Мисля, че госпожица Сен Клер тъкмо се канеше да си тръгва. — Гласът на Алекс прозвуча стоманено, а очите му така бяха потъмнели, че изглеждаха почти толкова черни колкото тези на Фортие. Той пусна ризата му.
	— И тя така каза — съгласи се мъжът и оправя ризата си. Кожата сякаш се бе изопнала по скулите му, но гласът звучеше равнодушно и преднамерено подигравателно. — Явно сте сключили по-несполучлива сделка, отколкото сам предполагате — каза той на Алекс. После се обърна към Никол. — До следващата ни среща, мадмоазел. — Направи кратък, ироничен поклон и се отдалечи.
	Ники седеше мълчаливо на пейката. Сърцето й биеше така, сякаш ще изхвръкне от гърдите.
	— Какво правиш тук навън? — попита грубо Алекс.
	Тя вдигна очи и видя, че я гледа мрачно.
	— Исках да постоя малко край езерото — обясни тя, след като си възвърна самообладанието. — И това ли ще ми забраниш?
	— Предупредих те що за човек е. Мислех, че си достатъчно разумна, за да не се излагаш сама на опасност.
	Никол стисна зъби, малките й длани се свиха в юмруци.
	— Простете ми, ваша милост. Не биваше да го окуражавам, но той толкова ми харесва…
	— Престани.
	— Следващия път ще се постарая да обуздая страстта си.
	— Престани, дяволите да те вземат! — Той грубо я вдигна и я накара да замлъкне, целувайки я горещо по устните. Ники опря длани в ръцете му и се опита да се измъкне, но той я задържа без усилие, накара я да отвори устни и пъхна езика си вътре.
	Ники усети, че той я желае, долови как и у нея пламва страстта, но се отскубна. Задъхано се опита да си възвърне самообладанието.
	— Предупреди ме да се пазя от него, но ти с нищо не си по-добър.
	Алекс стоеше пред нея и широкият му гръб се надигаше и отпускаше от тежкото му дишане. Най-сетне изражението му се смекчи.
	— Съжалявам — каза той и прокара пръсти по вълнистата си, тъмнокестенява коса. — Не заслужаваш това.
	— Но и теб не заслужавам, нали?
	Алекс едва не се усмихна.
	— Не съжалявам, че те целунах, шери. През последните дни само за това си мислех.
	Тя усети как радостта, породена от думите му, разцъфна в нея като цвете. Но само затвърди решимостта й.
	— По-добре е да престанеш да мислиш за това. — С тези думи тя рязко му обърна гръб и се отдалечи.
	— В два ще те чакам — извика той след нея, за да й напомни за утрешната им среща.
	Гласът му я разгневи още повече, но тя прикри чувствата си. Всъщност се радваше на предстоящата среща. Искаше най-сетне да изясни всичко. Утре бе идеалният момент да поднесе изненадата си.


>	Дванадесета глава

	Алекс седеше зад голямото си махагоново бюро и пишеше нещо в зелената, подвързана с кожа главна счетоводна книга, но мислите му не се откъсваха от Никол. За десети път през последния четвърт час поглеждаше към големия часовник в орехова рамка, поставен на камината. Два без пет.
	Ако не се появи до два и петнайсет — а той не бе сигурен, че тя ще дойде — ще отиде в стаята й и ще я домъкне лично.
	Точно една минута преди два на вратата учтиво се почука и Алекс въздъхна с облекчение. Заобиколи бюрото, завъртя сребърната топка и отвори. Там стоеше Никол в жълта всекидневна рокля, а до нея — баба му. Щом погледна ведрото изражение на възрастната дама, той разбра, че посещението й няма нищо общо с онова, което се бе случило между него и Никол в ловната хижа.
	— Радвам се да те видя, бабо — поздрави я той както подобава и я целуна по набръчканата буза.
	— Бонжур, Александър. Явно тържеството не те е изтощило особено.
	Той бе облякъл удобни кафяви панталони и лека памучна риза. Искаше срещата му с Никол да не е официална и тя да се почувства в негово присъствие ведро както някога.
	— А ти? Добре ли се забавлява?
	— Честно казано, да. И то толкова добре, че реших да преустановя траура в чест на баща ти. Достатъчно дълго трая.
	Едва сега той забеляза светлосинята й рокля. Откакто бе пристигнала, тя се носеше само в черно.
	— Татко само би се зарадвал.
	— Може би. В известен смисъл никога не успях да го разбера напълно. Мъжът ми — твоят дядо — държеше сам да се заеме с възпитанието на сина си, а аз бях достатъчно млада и глупава, за да допусна това.
	— Радвам се, че ние двамата имахме повече късмет — каза Алекс.
	— Майка ти направи същата грешка — продължи тя — като остави Шарл да те възпитава сам. — Цъкна неодобрително с език и погали с обич Алекс по бузата. — Очевидно нито един мъж от рода дьо Вилие не успя да разбере колко ценно нещо е да имаш добра жена.
	— А, не знам — рече Алекс като се усмихна топло на Ники, — мисля, че умеем да оценим едно съкровище, когато ни попадне в ръцете. — Не сваляше очи от нея. — Трябва по-често да носиш жълто, мила. Наистина много ти отива. — Всъщност тя изглеждаше прекрасна във всякакви дрехи — а особено без тях.
	— Радвам се, че ти харесва — каза весело тя. Прекалено весело. Нима вчерашният й гняв се бе изпарил?
	Той я целуна почтително, макар че искаше да направи нещо съвсем различно. Усети дъх на теменужки и с мъка потисна спонтанната възбуда в слабините си. Харесваше му начинът, по който роклята подчертаваше тънката й талия, харесваше му прическата, при която дългите й къдри падаха по раменете. Но не му допадаше начинът, по който девойката се усмихва — сякаш знае нещо, което той не подозира.
	— Може би искаш да поговорим, бабо? — запита той, защото нямаше търпение да се заеме с онова, което му бе на сърцето.
	— А, нищо спешно. — Тя приседна до Никол на кожения диван.
	Алекс се изкашля. Малката дива котка няма да му се изплъзне толкова лесно.
	— Поканих Никол да обсъдим заедно някои неща — каза той и седна на креслото срещу тях.
	— Започвай тогава — рече възрастната дама.
	— На четири очи — добави Алекс. Никога досега баба му не проявяваше подобна недосетливост.
	— Добре — съгласи се тя най-сетне, като въздъхна. — Дойдох с нея само за да те помоля да уредиш пътуването ни. Вече обсъдих всичко с твоя приятел Томас. Той ми каза, че следващата събота заминава кораб за Франция.
	— Да не смяташ вече да си тръгваш? — вдигна учудено вежди Алекс.
	— Опасявам се, че нищо друго не ми остава. — Рашел му разказа за болестта на приятелката си и завърши с думите: — Поне няма да пътувам само в компанията на камериерката си.
	Алекс сбърчи чело, защото внезапно подозрение го жегна.
	— И кой друг ще дойде с теб?
	— Никол, разбира се. Ние обсъдихме надълго и нашироко този въпрос, докато те нямаше. Това е идеалното решение, нали така?
	Алекс стисна зъби, за да не изругае на глас. Хвърли на Никол такъв поглед, че би я усмъртил на място, но тя само вдигна рамене.
	— Това е най-доброто разрешение на проблема — съгласи се той. — Но има една малка засечка.
	— И каква е тя? — попита Рашел.
	— Никол няма да дойде с теб.
	— Какво? — подскочи девойката. — Но защо? Предполагам, че не би отказал на баба си една компаньонка за дългия път? За това толкова продължително и изнурително пътуване.
	— Казах, никъде няма да ходиш.
	— Но, но аз не мога да остана тук… след сватбата ти. Клариса няма да го допусне.
	— Няма да останеш тук. Ще се настаниш в градския ми дом.
	Ники пребледня. Искаше да каже нещо, но нямаше сили. Тулуз стрийт. Улицата, на която живеят любовниците му. Тя се отпусна на дивана. Така й се бе стегнала гръдта, че не можеше дума да продума.
	— Моля те, Алекс — промълви девойката, — пусни ме да замина с госпожата.
	— Не.
	— Александър — каза Рашел и лицето й придоби особено изражение. — Сигурен ли си, че знаеш какво правиш?
	За миг настъпи мълчание. После той каза:
	— Аз притежавам нейния договор. Тоест Бел Шен го притежава. Тя няма да замине. Това е окончателното ми решение.
	Рашел го погледа още миг, но вместо да се ядоса, както очакваше той, тя се усмихна.
	— Както решиш, Александър. — Тя се обърна към Никол, която я гледаше с невярващ поглед и я погали по разтрепераната ръка. — Александър знае какво е най-добро за вас — рече тя.
	— Но госпожо…
	— Ще ми липсвате, дъще моя. — Тя се обърна, усмихна се на Александър и напусна стаята, като притвори вратата зад себе си.
	Никол стоеше, без да помръдне и го гледаше, без да го вижда. Сълзи напълниха очите й.
	— Не съм предполагала, че можеш да бъдеш толкова жесток.
	Алекс седна до нея и взе студените й ръце в топлите си длани.
	— Не искам да те нараня. Никога не съм искал.
	— Тогава ме пусни да си вървя.
	Той погледна през прозореца към градината. По езерото бавно се носеха лебеди и лек бриз повяваше мъха по клоните на надвисналите дъбове.
	— Ти обеща да ме изслушаш. Ще трябва да удържиш на думата си.
	Никол не отговори и не извърна поглед встрани. Алекс пое дълбоко дъх, за да се успокои и после потърси най-точните думи.
	— В началото — преди да разбера коя си — си мислех, че ще сме най-щастливи, ако те направя моя любовница. Знаех, че държиш на мен — и те желаех. Толкова те желаех. — Той помълча, но тя нищо не каза. — Знаех, че са те измъчвали. Предполагах, че вече не си девствена. Тъй като миналото ти не можеше да бъде скрито и нямаше да се намери подходящ съпруг за теб, аз вярвах, че ще ти е най-добре да останеш с мен.
	— Можех да отида другаде. Можеше да ми помогнеш да започна нов живот.
	Алекс я погледна иронично.
	— И кой щеше да се погрижи за теб?
	Ники стана и вирна брадичка.
	— Онази, която се грижеше, преди да се появиш ти — аз самата.
	— Ти? — повтори той. Запита се дали не му се е счуло. — Необходимо ли е да ти припомням в каква каша се бе забъркала? — Това я накара да замлъкне. — В наши дни една жена трудно може да оцелее сама.
	— Няма да ти стана любовница, Алекс. Независимо от съображенията ти.
	— Ти ми позволи да те любя. Искаше ме не по-малко, отколкото аз теб.
	— Мислех, че те обичам. Но съм се лъгала.
	— И сега искаш да ме убедиш, че съм ти напълно безразличен?
	— Точно така е. Изпитвах просто благодарност и нищо повече.
	— Благодарност? Отдаде ми се от благодарност, така ли?
	— Точно така.
	Алекс й хвърли един пронизващ поглед.
	— Лъжеш — каза той, придърпа я до себе си на дивана и я целуна. Целувката му бе страстна и кръвта й забушува.
	Ники се овладя, отблъсна го и се опита да потисне лумналата жарава, която я изгаряше цялата и стапяше волята й. Когато Алекс разтвори устните й и пъхна език между тях, Ники го пожела по-силно от всякога. С огромно усилие успя да се обуздае, да устои на изкушението да обгърне шията му с ръце и да простене неговото име. Макар да стискаше ръцете й между телата им, тя много добре си спомни силните мускули под ризата, копринените къдри по гърдите му.
	Усети горещия твърд член да опира в бедрото й. Ръката му галеше гърдите й, милваше ги нежно през финия ленен плат. Неволно връхчетата им щръкнаха и се притиснаха към дланта му.
	Момент на слабост, предпазливо докосване на езичето й до неговото и в следващия миг тя буйно извърна глава.
	— Престани! Не разбираш ли, че вече не те желая!
	С тих, дълбок смях Алекс каза:
	— Както виждам, мила, благодарността няма нищо общо с онова, което става между нас. — Гласът му, все още дрезгав от страст, я докосна като милувка. — Искам те и ти също ме желаеш. Толкова е просто.
	Ники оправи роклята си с треперещи пръсти.
	— Заблуждаваш се. Но дори и да си прав, това не променя нищо. Аз няма да стана твоя любовница. Няма да стана твоя метреса.
	Алекс въздъхна изтощен.
	— Трябва да се оженя за Клариса. Франсоа е взел пари назаем, като заложил като гаранция Бел Шен и имотите ни във Франция. Опитах се да надбягам времето и да изплатя дълговете, но не успях. Във Франция възникнаха нови проблеми. Дори с пускането на нововъведенията реколтата пак няма да донесе достатъчно приходи. Мога да върна дълговете само ако взема пари от Клариса. Тя го предложи преди време. Договорите вече са готови. В деня на сватбата ни ще получа парите.
	Изглеждаше толкова уморен, че Ники неволно изпита състрадание към него. Едва се удържа да не го докосне.
	— Съжалявам, Алекс. Не знаех.
	— Никой не знае и не бива да узнае за това.
	— Не можеш ли да заемеш пари от другаде?
	— Господи, бог ми е свидетел, че опитах. Мога да събера известна сума, но не е достатъчно. Франсоа е получил толкова пари от Валкур само защото Фортие е хвърлил око на Бел Шен. Знаеше, че няма да успеем да изплатим ипотеката. Разчита на това. А аз не мога да допусна подобно нещо.
	Никол знаеше какво е да загубиш дома си.
	— Съжалявам — повтори тя и този път прозвуча от сърце.
	— Бракът е обикновена сделка. И преди се опитвах да ти обясня това.
	Ники вдигна учудено вежди.
	— Но Клариса сигурно ще иска да има деца?
	Алекс сведе очи.
	— Естествено, че и наследниците са важни.
	— Естествено — повтори глухо тя.
	— Бих искал нещата да са други, но нищо не може да се промени. По този начин поне ще останем заедно.
	— Не — каза тя.
	— Да, по дяволите!
	Ники скочи.
	— Отказвам да говоря повече по този въпрос. Няма да стана твоя любовница, Александър. И каквото и да кажеш или сториш, няма да ме разубеди. И затова те моля още веднъж, пусни ме да замина с баба ти.
	Лицето на Алекс предвещаваше скорошна буря.
	— Ти си моя. Моя си, и двамата го знаем! Ще останеш тук, при мен.
	— Върви по дяволите! В ада да идеш дано! — В следващия миг тя изхвърча от стаята. Стига празни приказки. Щом Рашел замине за Франция и тя ще изчезне оттук. Този път ще го стори сама. Нищо друго не й оставаше.

	— Ще ми липсвате — каза Ники и прегърна изящната старица, застанала на кея.
	Край тях чайките крещяха и шумоляха с криле, а такелажът на кораба стържеше и дрънчеше под острия следобеден бриз. Матроси от всички раси, различни и по ръст, и по униформа, подготвяха кораба за отплаване.
	Заедно с Алекс и възрастната дама, Никол бе напуснала Бел Шен, вземайки първия параход, плаващ надолу по течението. За първи път след пускането й от затвора щеше да отиде в града.
	— И ти ще ми липсваш, дъще моя — рече Рашел.
	Сълзи оросиха бузите на Ники и девойката се притисна по-силно към старицата. След сблъсъка с Алекс тя бе ходила няколко пъти при нея, молейки я да предприеме нещо.
	— Внукът ми никога не се е грижил така за жена — обясни й тя, — а вие сте изискана жена, детето ми. Той трябва да разбере колко си подхождате — и ако все още не го е разбрал, сигурно не след дълго ще го стори. Ще видите. Тя потупа Ники по ръката. — Ще видите, че съм права.
	Ники не можеше да й каже, че е принуден да се ожени за Клариса, колкото и да държи на нея. Вместо това се усмихна и смени темата.
	Сега гледаше старата жена.
	— Другата есен пак ще дойда — обеща й Рашел. — А Александър може да ви вземе със себе си като идва във Франция да нагледа имотите. — Тя сякаш бе забравила за предстоящата женитба на внука си. Сякаш животът в Бел Шен щеше да продължи без изменения.
	Ех, да беше така.
	— Ще ми пишете ли често? — запита Ники, но още щом го каза се сети, че няма вече да е там.
	— Разбира се, че ще ви пиша. А вие се погрижете Александър да ми отговаря също тъй често.
	— Обещавам — каза тихичко тя. Пред възрастната дама двамата с Алекс се държаха сърдечно един към друг, но тя бе сигурна, че Рашел е забелязала потиснатата враждебност между тях. Цял ден купуваха подаръци, които старицата щеше да занесе във Франция, обядваха в ресторанта „При Луиз“ — най-изисканото заведение във Френския квартал и накрая все пак успяха своевременно да настанят Рашел и камериерката й в кабината на кораба.
	— Не тъгувайте — каза й старицата и попи с бяла дантелена кърпичка сълзите й. — Сигурна съм, че Алекс ще се погрижи добре за вас.
	В този момент Ники изпита истинско отчаяние.
	— Несъмнено ще го направи — каза тя. Но тя нямаше да му даде възможност за това. Още преди мръкване двамата ще се завърнат в Бел Шен. А след три дена тя отново ще дойде в града, и то завинаги. Или — ако зависеше от него — дотогава, докато и на нея й се насити като на Лизет… Във вторник щеше да я настани в градската си къща. Но не знаеше, че тя ще изчезне още в понеделник.
	— Обичам ви, мила госпожо — каза Ники.
	Старата дама повтори същите думи на френски, избърса сълзите си, повторно целуна внука си за сбогуване и се облегна на ръката на едрия, тъмнорус капитан, който бе слязъл специално от своя кораб, „Сий Джипси“, за да й помогне да се качи на борда.
	— Тя е в добри ръце, приятелю — увери той Алекс със сърдечна усмивка, която напълно контрастираше с грубите му черти и със загорялата кожа.
	— На никого нямам такова доверие, както на вас — каза Алекс, който познаваше капитан Морган Траск от близо десет години. Той бе успял да натрупа завидно състояние от памука и морската търговия. Беше солиден и умен — и един от най-суровите хора, които Алекс познаваше.
	Рашел прегърна Ники за последен път, после се облегна на ръката на капитана с обветреното лице и тръгна по трапа към кораба. Докато екипажът вдигаше платната, възрастната дама махаше от парапета. След това Алекс отведе Ники.
	Тя се изсекна в кърпичката си, заплака тихо и се опита да не мисли колко самотна остава сега без възрастната дама, която в изминалите седмици бе като майка за нея.
	— Нали имаш мен — утеши я Алекс, като погледна угриженото й лице.
	„Ти принадлежиш на Клариса, а аз си нямам никого“ — помисли си тя, но не го изрече гласно.
	— Ужасно съм уморена, Алекс. Не може ли направо да се приберем?
	Алекс смяташе да отиде с нея на театър, но Ники се опасяваше, че няма да издържи. Не сега. Особено като знае какво й предстои.
	— Добре, щом така предпочиташ — съгласи се той за нейна изненада. — Когато се настаниш в града, ще имаме достатъчно време за всякакви забавления. — Потъмнелите му от страст очи й подсказваха, че има предвид главно любовта.
	Тя си наложи да му се усмихне, макар че съвсем не бе в настроение.
	— Разбира се.

	Следващите два дни се проточиха до безкрай. Тъй като бе започнала жътвата, Алекс не можеше да си вдигне главата от работа. Ники бе много доволна, че й остава време да дообмисли плана си.
	Ще вземе само две рокли и един кон. Но не Наполеон или Максимилиан — бяха прекалено ценни. И не Орейндж Блосъм, защото бе много стара. Ще препусне по Ривър роуд право към Ла Ронда и оттам ще вземе среднощния параход, плаващ нагоре по течението. Но вместо да отиде в Батон Руж или в Начез, както би предположил Алекс, тя ще слезе от борда в някое малко градче по пътя и ще продължи навътре по сушата, като стигне до Джаксън, Монтгомъри или дори до Атланта.
	Тъй като нямаше пари, ще се наложи да открадне от Алекс. Тази част от плана й бе най-неприятната. Знаеше къде държи парите за домакински нужди — видяла ги бе в най-долното чекмедже на бюрото му.
	Ще му остави писмо, в което ще обясни мотивите за постъпката си и ще му обещае някога да върне парите. Коня ще му остави в Ла Ронда. И той сигурно ще го намери, ако някой не го открадне преди това.
	Само Даниел бе посветена в плана й. Тя имаше доверие в пълничката французойка и се нуждаеше от помощта й. Даниел ще измисли някакво извинение за отсъствието й сутринта, ще каже, че е болна и по този начин ще й даде възможност да избяга достатъчно надалеч, преда Алекс да разбере истината и да я последва по петите — а тя бе сигурна, че той ще го направи.
	Ако има късмет, той ще се откаже, преди да я намери. А може и да я пусне да си върви, след като е разбрал колко държи тя на свободата си. Каквото и да стане, тя няма да се огъне. Той не й бе оставил друга възможност.

	Най-сетне настъпи понеделник и на свечеряване Ники едва прикриваше вече нервността си. Алекс не сваляше очи от нея цялата вечер — но по жадния му поглед тя разбра, че дори не подозира за предстоящото бягство. Поне не направи опит да я съблазни.
	Но я желаеше — това бе несъмнено.
	Най-лошото бе, че и тя го желаеше. Всеки път, когато усетеше погледа му, сърцето й се разтупкваше лудо и тя пламваше цялата. Добре, че скоро ще се махне оттук.
	— Ужасно съм уморена, Алекс. Ако не възразяваш, аз… ще се прибера в стаята си. — Тя внимателно избегна думата легло.
	Алекс се усмихна снизходително, сякаш разбираше какво има предвид, макар да не го казва.
	— Добра идея. Утре те чака дълъг път. Иска ми се от самото начало да се почувстваш добре в новия си дом — а по изкусителната извивка на устните му можеше да се прочете, че смята да прекара с нея идната нощ. Той отдръпна стола си и се приближи. — Ще те изпратя догоре.
	— Мога и сама — каза тя, но той сякаш не я чу. Хвана я за ръка и я поведе нагоре по стълбата.
	Пред вратата на стаята Алекс повдигна брадичката й с ръка и й каза:
	— Разбери, скъпа, тази нощ за последен път ще ни раздели вратата.
	Тя не му възрази и той се наведе и я целуна толкова страстно, че коленете й омекнаха. Не се съпротиви, нека той повярва, че е пречупил волята й. След като затвори вратата, Ники се облегна на нея и изчака пулсът й да се успокои. Опря ръка на корема си, свит на топка. Да върви по дяволите! Как може така да се размеква от една целувка.
	Даниел й помогна да съблече синята копринена рокля и да сложи тъмносинята рокля за езда, която бе вече отпусната и разширена. Смяташе да изчака един час Алекс да заспи, макар че всъщност не бе толкова важно. Къщата бе потънала в тишина. Ако мине по задната стълба, той няма да я чуе.
	Най-опасната част от плана й бе открадването на коня. Патрик се бе превърнал в заплаха за нея, но и да я хване, едва ли ще посмее да се изпречи на пътя й. Докато Алекс бе на полето през деня, тя взе от чекмеджето на бюрото му само толкова пари, колкото й трябваха за бягството. Освен това прибра и тежкия пистолет.
	В конюшнята всичко стана по-лесно, отколкото очакваше. Конете я познаваха и дори не изпръхтяха. Ако се съди по шумното му хъркане, Патрик спеше като заклан. Може би бе гаврътнал нещо на вечеря.
	Тя се усмихна. И този приятел щеше да й липсва.
	Избра си Унспърс, червеникав жребец, който яздеха рядко. Ники го оседла, отведе го до камъка за качване и тихо го подкара към пътя. Само след час тя стоеше в пристанището на Ла Ронда заедно с трима мъже, двама, от които приличаха на работници, а един на джентълмен и с още една жена, която явно си беше пийнала.
	В този късен час невинаги имаше пасажери и затова бяха окачили фенер, за да подскажат на парахода да пристане. Ники си взе кабина на пасажерската палуба — не бе луксозна, нали искаше само да поспи в нея. „Мемфис лейди“ бе старо и поочукано корито. Обикновено превозваше само товари и никога не отиваше по-далеч от Батон Руж.
	На сутринта Ники възнамеряваше да слезе при първа възможност от борда и да потърси някакъв превоз за вътрешността на щата. Това бе вторият й шанс и този път не биваше да допуска никакви грешки. Ще си намери работа и ще спечели достатъчно пари, за да не зависи от никого. Тя легна на тясната койка, без да се разсъблича. Цялата мебелировка се състоеше от моряшки сандък, над който бе окачено огледало. Стените бяха облицовани с чамови дъски. Кабината нямаше прозорец и й напомняше за затвора. Скоро ще се махнеш оттук, припомняше си постоянно тя. И тогава ще си свободна. Никой не ще може да ти нарежда какво да правиш и какво да чувстваш. Никой няма да иска от теб да топлиш леглото му!
	Никой няма да ти подаде ръка в нужда. Никой няма да те целува и да те уверява, че всичко ще се оправи.
	Макар че събра всичките си сили, тя не успя да сдържи сълзите, които обляха бузите й. Обичаше Александър. Обичаше го и му вярваше. Но той разруши доверието й. И освен това показа какъв е в действителност, като й отне всякакъв шанс да бъде щастлива. Във Франция можеше да намери щастието си. Там тя щеше да бъде отново Никол Сен Клер.
	Очевидно за него тя беше само предмет, притежаван от него, една покорна жена, готова да задоволи щенията му и да се остави един ден да я захвърлят. Дори не знаеше що е любов. Не вярваше в нея.
	След като се отнесе така с нея, Ники също престана да вярва в любовта.
	Тя притвори очи, за да потисне задавящата я мъка и се заслуша в шума на колелото, което разпенваше водата, поддавайки се на лекото полюшване на парахода. След време ще забрави Алекс. Питаше се само колко време ще й трябва за това.

	Александър се събуди в ранни зори. Искаше да хване още първия параход за Ню Орлиънс. Ники бе опаковала багажа през последните два дни, следователно бе готова за път.
	Миналата вечер едва устоя на изкушението да я съблазни и да я люби. При целувката в слабините му лумна пламъкът на желанието, тя го омая. Легна си неспокоен, толкова я желаеше, че не можеше да заспи. На два пъти сериозно си мислеше дали да не отиде горе и да я целува дотогава, докато тя сама не го помоли да я вземе. Знаеше, че би могъл да постигне това. Тя не бе от ония жени, дето умеят да включват и изключват чувствата си.
	За своя изненада установи, че и той не умее да го прави.
	Вземайки по две стъпала наведнъж, младият мъж стигна бързо до вратата й и почука. Наложи се да почука още два пъти, преди Даниел да отвори.
	— Стана ли? — попита той.
	— Да, мосю. Но ще й трябва време да се приготви.
	— Кажи й да побърза. Корабът няма да ни чака.
	Даниел кимна и затвори вратата. Алекс слезе в трапезарията, за да изпие чаша кафе. Когато Ники не дойде дори след като поднесоха закуската, той пак се качи. При почукването му се появи Даниел.
	— Тази сутрин нещо не се чувства добре, мосю. Моли да я извините. Каза, че скоро щяла да слезе. — Алеко забеляза, че Даниел отбягва да го поглежда в очите, докато говори. Мачкаше с ръка черната си памучна пола, а с другата ръка навиваше около пръста си гъста тъмна къдрица.
	Той изруга тихо и отвори вратата с такъв замах, че Даниел едва не падна на пода.
	— Къде е тя?
	— Сигурно е минала по задната стълба.
	Алекс се обърна, хвана я здраво за ръцете и я повдигна така, че тя се опираше само на пръсти.
	— Лъжеш! Кажи ми къде е и то веднага!
	Даниел се разтрепери.
	— Замина. Помоли ми се да й помогна и аз го направих.
	— Къде? Къде замина?
	— Не мога да я издам.
	Алекс я стисна по-силно и я разтърси.
	— Къде е тя, по дяволите?
	В големите сиви очи на Даниел припламна страх, но тя продължаваше да мълчи.
	— Опасявах се аз, че ще направи нещо такова. Но предполагах, че ще изчака първо да отидем в града.
	— Ники е много изобретателна, мосю. Нищо няма да й се случи.
	— Нищо няма да й се случи ли? Тя е избягала крепостна, за бога. Всички я познават. Все някой ще я види, ще се сети коя е. Ако властите научат, пак ще я тикнат в затвора — или ще постъпят още по-нечовешки с нея. Може да минат седмици, преди да ми съобщят къде е.
	— Господи, това и през ум не ми мина — каза Даниел. Полека-лека се разколеба.
	— Трябва да я намеря, Даниел. И то преди да я открие някой друг.
	Даниел закърши ръце. Явно бе, че се колебае. Разкъсваше се между поетото обещание и страха.
	— Какво ще й направите?
	— Ще я отведа пак там, където й е мястото.
	Даниел въздъхна, предавайки се.
	— Взе среднощния параход и тръгна нагоре, срещу течението. Искаше да отиде някъде навътре, далеч от брега. Повече не знам.
	Алекс изруга тихо.
	— Трябваше да предвидя това. — След като се преоблече в стаята си и взе нож и новия си пистолет, тъй като старият бе изчезнал от чекмеджето заедно с част от парите, той се спусна надолу по стълбата и се отправи към конюшнята. Намерил бе проклетото й писмо, в което тя му обещаваше да върне парите и го молеше да не я търси.
	Да я остави да си върви. Ако беше толкова просто… Представи си как се оправя сама по широкия свят. Наистина ли е искала да го напусне? Може би е било просто хрумване. Но тя бе млада и неопитна. Не познаваше света и хората. При него щеше да е на сигурно място и да притежава всички хубави неща, от които толкова дълго е била лишавана. Защо не искаше да признае, че той прави всичко само за нейно добро?
	Изведе Максимилиан от бокса — той бе много по-подходящ от Наполеон за онова, което му предстои. Почти бе свършил с оседлаването, когато Патрик се появи и мигом довърши всичко.
	— Надявам се, че момичето не е загазило пак.
	— Ако досега не е загазило, сигурно ще му се случи — изръмжа Алекс, метна се на коня и препусна в галоп.


>	Тринадесета глава

	Едва на развиделяване Ники най-сетне заспа.
	Присъни й се Алекс. Той я преследваше сред утринната мъгла и се опитваше да я настигне, но някак все не успяваше. С жален глас й призна, че я обича и непрекъснато й викаше колко много му е легнала на сърцето. Ники му отвръщаше със смях, който звучеше сурово и кухо и го изобличаваше в лъжа. Той протегна ръка към нея, но тя се отдръпна.
	В един момент ужасният сън свърши и Ники заспа по-спокойно. Тъй като кабината й бе без прозорец, утринното слънце не можеше да я събуди и тя отвори очи малко по-късно, отколкото бе планирала. Но сънят й се отрази добре. Чувстваше в себе си достатъчно сили, за да се залови с онова, което й предстои — изграждането на един нов живот.
	Наля вода от порцелановата кана в легена до койката, изми си очите и среса косите си. Сплете ги и ги зави на кок. С леката пътна чанта в ръка девойката отвори вратата към коридора и излезе на палубата. Вятърът поосвежи бузите й и тя веднага се почувства по-добре.
	Корабът пристана, за да разтовари някакви стоки, но не се виждаше никой, който би могъл да я откара навътре в сушата. До Батон Руж оставаше още един град и Ники реши, че макар той да се ползва със съмнителна слава, все пак ще е най-подходящ. Монтаня бе малък град, но не прекалено малък. Някога бе ходила там с баща си. Една улица водеше на север към Батон Руж, — докато другият път заобикаляше големия град и се вливаше в източна посока в пътя за Хамонд. Тя ще поеме по пътя за Хамонд и после ще тръгне на север в посока към Джаксън или ще продължи пътя си до Атланта.
	— За Батон Руж ли сте? — Тези думи, произнесени с мек южняшки акцент, насочиха вниманието й към един върлинест мъж, който се бе опрял с единия крак на парапета. Макар и малко по-нисък от Алекс, той все пак бе доста висок. Имаше бледа кожа, тъмни коси и очи, от които не убягваше нищо.
	— Монтаня — отвърна тя и веднага съжали, че му каза истината.
	— Хубаво малко градче — каза мъжът. Той опря пръсти до периферията на черната си шапка. — Казвам се Престън, мадам. Тревър Престън. За мен е удоволствие да се запозная с вас.
	— Удоволствието е изцяло мое — отговори тя, без да се представя. Той не настоя, само насочи поглед към брега, където се гушеха дървета и колиби. Окъсани тъмнокожи деца пляскаха и играеха във водата, докато бащите им стояха настрана и с невъзмутимо спокойствие чакаха нещо да се хване на въдиците им.
	Тревър Престън извади от джоба на жилетката си тънка пура, драсна с клечка по парапета и я запали.
	— Ще позволите ли да запуша? — попита той. Ники поклати глава и вдъхна острия мирис на тютюна. С този черен фрак, с ризата с рюшчета и синия раиран панталон мъжът приличаше на картоиграч. Плъзгав като змиорка.
	— Трябва да вървя — каза тя. — Мъжът ми ще се чуди къде се бавя. Радвам се, че се запознахме, мистър Престън.
	— За мен бе удоволствие, мис…
	— Мисис — поправи го тя. — Мисис Донован Сен Майкълс.
	— Мисис Сен Майкълс — повтори той.
	Дори и след като му обърна гръб тя усещаше погледа му на гърба си, разбираше, че я преценява.
	Не умееше да лъже. В бъдеще — помисли си тя — ще трябва по-добре да овладея, това изкуство.
	На пристанището в Монтаня се смеси с група пасажери. Градът изглеждаше точно така, както бе останал в спомените й: незначително пристанище на Мисисипи, с една главна улица, по която се нижеха магазини, барове и къщи със съмнителна слава. Обикновените магазини бяха разположени в по-забутаните улички.
	Наближаваше пладне, слънцето грееше топло, въздухът бе свеж. Повечето домове на централната улица бяха още затворени: само малко от тях обслужваха клиентите денонощно.
	Никол изчака хората да се разотидат, после пое по улицата към пощенската станция с надеждата да наеме там някоя кола или карета, която да я отведе навътре в сушата.
	— Да не сте загубили в блъсканицата съпруга си? — Тя замръзна, щом чу гласа на Тревър Престън.
	— Той… той просто избърза напред.
	— Не е истински джентълмен — измърмори той. — Да оставиш една дама в такъв град сама… — Като се усмихнеше така, не изглеждаше толкова зле, но все пак излъчваше нещо неприятно.
	— Желаете ли нещо, господин Престън?
	— Не, мадам. Просто си помислих, че може би имате нужда от помощ.
	— Нищо не ми трябва, благодаря, много добре се оправям сама. — С тези думи тя изпъчи рамене и пое надолу по улицата. Макар че Престън крачеше успоредно с нея, тя си вървеше по пътя, без да му обръща внимание. Отвори уста да му викне да я остави най-сетне на мира, когато вратата на един бар се отвори с трясък и двама боричкащи се мъже едва не я събориха на земята. Престън лепна ръка за талията й и в последния миг успя да я дръпне настрани.
	— Личи си, че деликатно създание като вас няма никаква нужда от помощ, мадам. — Той пак докосна шапката си с ръка и се отдалечи.
	Ники се поколеба за миг, но го настигна още преди да е изминал и три крачки.
	— Аз… съжалявам. Беше нелюбезно да се държа така. Честно казано, имам нужда от помощ. Заминавам за Атланта. Ще ви бъда много благодарна, ако ми помогнете да намеря карета.
	Той я погледна смаян.
	— Вижте, малка ми госпожо, до там има ужасно много път. Сама няма да се оправите.
	— Уверявам ви, че ще се оправя, господин Престън — каза тя и наум добави: И не съм ви никаква малка госпожа. Но вместо това рече: — Но ще ми е по-лесно, ако ми помогнете.
	Престън се поколеба за миг, докато оглеждаше скъпите й дрехи.
	— Е, добре мадам, щом сте толкова твърдо решена… Случайно познавам човек, който ще ви вземе на драго сърце. Ще ви даде кола, с която да стигнете поне до Хамонд.
	— О, прекрасно. — Оттам можеше да наеме кола в източна посока.
	Престън се извини и изчезна в един бар. Малко по-късно се появи отвътре с нисък мъж, който бе колкото висок, толкова и широк.
	— Това е Маркус. За десет долара ще ви откара до Хамонд.
	Десет долара бяха цяло състояние.
	— А не може ли за пет? — попита тя.
	Маркус се засмя хитровато и коремът му се разтресе.
	— Хайде, за десет.
	— Пет — продължи да се пазари тя, защото знаеше, че резервите й са малки.
	— Седем — предложи кочияшът.
	— Приемам. — Двамата си удариха ръцете и мъжът я поведе надолу към една конюшня. Престън й направи знак да почака отвън и двамата мъже влязоха в постройката. След няколко минути отново се появиха: Престън крачеше отпред, докато Маркус седеше на изкорубена от вятъра и дъжда каруца, чиито колелета изглеждаха така, сякаш ще се разпаднат при първата дупка по пътя. Конят бе грохнал от старост и ребрата му стърчаха. Крачеше едва-едва, сякаш всеки миг ще се строполи.
	Тя не можа да се сдържи и попита:
	— Май никога не сте му давали зоб, а?
	— Старият Цеке е здрава кранта — увери я Маркус.
	Тревър Престън й помогна да се качи.
	— Много ви благодаря, господине — каза Ники.
	— За мен бе удоволствие, мадам. — Той докосна шапката си с пръсти и усмихнато се загледа в отдалечаващата се каруца.
	Ники въздъхна с облекчение. Успяла бе да се справи. Като стигне в Хамонд и избере накъде да поеме, шансът Алекс да я намери ще бъде нищожен. Вероятно няма да го види вече. Той ще се венчае за Клариса, ще си потърси нова любовница и ще си живее така, както винаги е искал.
	Без да се обвързва. Без любов.
	Тогава защо я натъжи толкова мисълта, че той ще бъде щастлив и без нея? И изобщо какво я интересува неговото щастие? Какво толкова имаше у Александър, че караше хората да се грижат, и тревожат за него?
	Внезапно й дойде наум, че вероятно Алекс се безпокои за нея и тя просто му отвръща със същото. Вярно е, че се грижи за другите — помисли си тя. За всички други, освен за мен.
	— Тпруу! — Дрезгавият глас на Маркус я изтръгна от тези мисли. Той дръпна юздите на стария Цеке. Изминали бяха няколко мили покрай захарните плантации, на които работеха негри. Но този отрязък от пътя изглеждаше съвсем пуст. Няколко врани заграчиха злобно на клона над главите им.
	— Защо спряхме?
	— Ами старата кранта има нужда от почивка — отвърна Маркус.
	— Но ние изминахме само няколко мили. Едва ли е уморен.
	Маркус вдигна рамене.
	— Съжалявам, мадам — прозвуча някакъв глас от блатото. — Наистина ми е много неприятно да ви съобщя, че пътешествието ви ще свърши дотук. — Тревър Престън изскочи от канавката и се отправи към нея.
	— Какво търсите тук? Какво искате да кажете? — попита девойката. Престън приближи от нейната страна на каруцата, хвана я с една ръка и я свали на земята.
	— Аз трябва да стигна в Хамонд — припомни му тя. — Нали обещахте да ми помогнете.
	— Понякога човек едно си мисли, пък друго излиза. И ако сега бъдете така любезна да ми подадете чантичката си, двамата с Маркус няма повече да ви досаждаме. — Зад него имаше два оседлани коня. — Налага се да ви завържа, но няма да стягам много въжето. Като се освободите, можете да откарате каруцата в града.
	— Значи сте се надумали?
	— Днес видях за пръв път този човек — обясни й Престън, — но веднага разбрах, че и на него му трябват пари.
	— Аз… аз нямам пари — рече тя и стисна здраво пътната си чанта.
	Престън отново я измери с поглед, като явно оценяваше колко струва елегантната тъмносиня рокля за езда.
	— Госпожо, такива дрехи не се купуват на битака. Дайте ми веднага чантичката си.
	И той я дръпна, но Ники му я измъкна от ръцете.
	— Истината ви казвам. Нямам пари. Тоест имам съвсем малко. А без тях не мога да се измъкна.
	— Да се измъкнете ли? — Той вдигна тънките си вежди.
	— Искам да кажа, че с тях ще стигна до Хамонд, където ме чака съпругът ми.
	— Донован Сен Майкълс — допълня той иронично.
	— Точно така.
	Престън се изкиска.
	— Госпожо, виждал съм немалко слаби лъжци, но такава като вас не бях срещал. Ще ви кажа какво си мисля. Според мен вие сте избягала от къщи. Струва ми се, че господин Донован Сен Майкълс или както там му е името, ще даде мило и драго, за да ви върне обратно.
	— Хубава е, не ще и дума — добави Маркус. — Представи си само как изглеждат тия коси като ги разпусне.
	— Точно тъй, хубава е. И е облечена с вкус. А такива жени не се скитат сами.
	— Не съм избягала — излъга тя.
	Престън изобщо не обърна внимание на думите й.
	— Щом като няма пари, ще трябва да я върнем в Монтаня. Сигурно шерифът вече я търси. Явно е жена или дъщеря на някой паралия. Може и награда да е обещал за нея.
	— Не! — възкликна Ники и отстъпи назад. — Ако ме върнете в града, ще разкажа как се опитахте да ме сграбите.
	— Ако сте избягала от къщи, а пък аз бас държа, че е точно така, думата ви няма да тежи много повече от нашата.
	— Няма да дойда. — Тя направи още една крачка назад и извади пистолета на Алекс. — Само ако посмеете да се приближите до мен, ще стрелям.
	Престън се засмя. Ръката му се стрелна към гърба и измъкна от колана на панталона един револвер.
	— Виждате ли? И аз имам такава играчка. Тъй че по-добре я пуснете, преди да се нараните с нея.
	И той се извъртя с противна усмивка и се хвърли срещу нея. Ники натисна спусъка, стреля и едва не падна на земята. Във въздуха замириса остро на барут. Тревър Престън лежеше на земята и стенеше. Тя хвърли пистолета си надалеч и вдигна от земята оръжието, с което той се бе прицелил в нея.
	— Не мърдайте — предупреди тя Маркус, силейки се да говори уверено и спокойно. Насочи оръжието към него. — Нали видяхте, че не се шегувам.
	— Да, мадам — призна той.
	— Застанете тук. — Той се подчини. — А сега се обърнете и скръстете ръце отзад.
	Маркус покорно сбра месестите си длани. Ники извади от джоба му носна кърпа и го завърза с нея. Едва ли щеше да го удържи за дълго, но на нея не й трябваше много време. Тревър Престън вече не стенеше, а седеше присвит, като притискаше ръка към рамото си.
	— Съжалявам, мистър Престън — рече тя. — Наистина не исках да ви нараня, но ми омръзна други да ми нареждат накъде да вървя и какво да правя. Притиснете крайчеца на ризата си към раната, за да не кърви толкова. И потърсете лекар. — С тези думи тя се качи на каруцата, пое юздите и подкара коня. За нейно учудване той хукна в галоп и известно време успя да запази същото темпо.
	След час крантата тръгна по-спокойно, но вървя, без да спира до края на деня. Явно нямаше да стигнат до Хамонд, но сигурно покрай пътя има някакви странноприемници. Смяташе да се подслони в първата, която й се изпречи на пътя.
	Стараеше се да не мисли за това, че на косъм се бе разминала с провала. Ако Тревър Престън я беше върнал в Монтаня, рано или късно щеше да се разбере коя е и кому принадлежи. Докато Алекс пристигне, за да я прибере — ако въобще реши да го направи — тя ще гние в затвора. При тази мисъл тръпки я полазиха по гърба.
	Но после настроението й се оправи. След като преодоля опасността, тя си помисли, че много добре се е справила със ситуацията. Парира нападението, спаси парите и самата себе си. С малко късмет и лекарска помощ Престън бързо ще се възстанови. Едва ли ще съобщи за случилото се в полицията, тъй като след нейното изчезване нямаше никаква надежда да получи възнаграждение за залавянето й.
	Даде дума сама да се грижи за себе си и я удържа. Щом се наложи, пак ще го направи. Не й трябва нито Александър, нито който й да е друг мъж. Направила бе първата стъпка към свободата.
	Но защо един вътрешен глас непрестанно й нашепваше, че освобождаването от Александър означава просто самота?

	Алекс се качи на Бел креол в Ла Ронда и отпътува нагоре по реката. Познаваше капитан Медокс, сивокосия мъж, който от пет години караше луксозното корабче надолу-нагоре по крайбрежието. Срещу една внушителна сума той най-сетне се съгласи да спира на всеки пристан, където евентуално е приставал и „Мемфис лейди“.
	На всяко пристанище Алекс слизаше на брега и разпитваше хората не са ли виждали една млада дама, пътуваща сама. В едно от градчетата срещна слаб млад мъж, който работеше на пристанището и предната нощ бе пътувал със същия кораб. Той си спомни, че жената, описана от Александър, се качила в Ла Ронда, но после я загубил от очи и не забелязал къде е слязла.
	— Изглеждаше голяма хубавица — каза мъжът. — Не се забравят коси с такъв цвят. И очите й — едни такива, синьо-зелени. И не беше натруфена, наистина. Само хубава и изглеждаше почтена.
	— Тя е била — кимна Алекс. Стомахът му се сви. Сполучливото описание на младежа събуди у него гняв и болка. Ники бе красива, наивна и… сама. Не искаше те да я задирят.
	Но същевременно се усъмни в чувствата си. Защо държеше толкова на нея? Защо не й върна просто документите, изоставяйки я на произвола на съдбата? Но после се сети колко е деликатна и как след всичките си ужасни преживелици продължава да гледа на света с доверие и радост. Тя се нуждаеше от мъжка закрила — от неговата закрила. А уязвената й гордост бе твърде нищожна цена за това.
	Мускулчетата на челюстта му се стегнаха. Господи, та Ники му принадлежи. Грешно или не, той беше спал с девойката, отговаряше за нея и нямаше да я пусне да си върви!
	Закле се, че ще я намери и продължи да си шепне гази клетва. Но с течение на времето тревогата му ранеше. До Батон Руж оставаше само още един град. Ами ако е променила намеренията си и е продължила нагоре по реката? Ами ако Даниел го е излъгала? И двете възможности му се струваха малко вероятни. Даниел не би посмяла да излъже, а Ники като си науми нещо, трудно се отказва от него. Ако не открие никаква следа и в Монтаня, ще иде до Батон Руж и при първа възможност ще се върне обратно, претърсвайки отново едно по едно всички пристанища.
	— Да я вземат мътните! — изруга Алекс. Много време щеше да му отнеме, а всеки час можеше да се окаже фатален. Сновеше напред-назад по палубата и наблюдаваше брега. От една страна бе обезумял от тревога за нея, а същевременно я проклинаше и само кроеше планове как ще я накаже, като му падне в ръцете.
	— Следваща спирка — Монтаня — извика един от стюардите.
	Алекс слезе заедно с останалите пасажери и влезе в речната гара.
	— Аха, спомням си я — каза един от хамалите. — Ама наистина беше хубава. Почака малко другите да се разотидат и после пое по главната улица към пощенската станция.
	— Благодаря — въздъхна с облекчение Алекс. Поне знаеше вече къде да я търси. — Много ми помогнахте.
	Даде на мъжа една монета, върна се на кораба, взе си дисагите, метна ги на рамо и бързо се отправи към главната палуба, където Максимилиан стоеше заедно с няколко други коня.
	Щом слязоха, Алекс се метна на жребеца и препусна към пощенската станция. Изпълнен с лоши предчувствия, той влезе в конюшнята.
	— Дойде тук с някакви мъже — каза собственикът, плешив мъж с гъсти сиви мустаци. — Единият бе такъв, нисичък, а другият изглеждаше като комарджия. Наеха една разбрицана каруца, че беше най-евтина, и после поеха към Хамонд. Но само ниският с момичето. Не знам къде се дяна играчът.
	— И кога стана това? — Безпокойството на Алекс нарастваше с всяка изминала минута.
	— Ами към обед.
	— Благодаря. — Сигурно бяха стигнали доста надалеч, но ако пришпори Макс, може и да ги настигне или пък да ги свари в някоя странноприемница, ако спрат да пренощуват. Молеше се нищо да не е сполетяло Никол. Дано е попаднала на хора, алчни само за парите й. За моите пари — поправи се той и тихо изруга. Скъпо ще му плати малката дива котка, само да му падне в ръцете.

	Ники бе уморена до смърт. Слънцето залязваше, скоро ще падне мрак, а тя е сама на пътя. Ако не намери някоя странноприемница, ще се наложи да спи отзад в каруцата.
	— Хайде, миличък — подкара тя стария кон, когото вече бе обикнала. — Повърви още малко. — Ще му купи овес и сено, та поне да го нахрани, преди да го изостави и да продължи с някой дилижанс. Конят леко изцвили, сякаш бе отгатнал мислите й и се затътри по пътя.
	Наоколо цареше вече мрак и само тънкият лунен сърп осветяваше пътя, а никъде не се виждаше подслон. Ники потръпна от студ — ех, да имаше поне една завивка. Пътят едва личеше, но старият Цеке май го знаеше наизуст.
	Не след дълго забеляза малки жълти точици в мрака и разбра, че двуетажната постройка представлява странноприемница.
	— Слава богу, прошепна тя и въздъхна с облекчение. Цялото й тяло бе изтръпнало от дългото седене, всяко кокалче я болеше от тръскането. Накара коня да спре, слезе от капрата и се протегна.
	От гостилницата се чуваха мъжки гласове и раздрънкано пиано.
	— Мога ли да ви помогна, мадам? — запита едно негърче, появило се иззад ъгъла на къщата.
	— Да, ако обичаш. Погрижи се за коня ми, дай му овес и сено.
	— Добре, мадам — каза момчето.
	Отведе престарелия Цеке в конюшнята зад къщата, а Ники изкачи стъпалата и отвори тежката входна врата. Гостилницата имаше нисък таван от дебели греди и железни решетки на прозорците. Напомняше малко испанския стил, макар че собствениците бяха изпотрошили мебелировката.
	— Търсите ли някого? — попита съдържателят и я огледа от главата до петите. Френският му акцент бе по-слаб от този на Алекс.
	— Трябваше да се срещна тук със съпруга си, Донован Сен Майкълс — каза тя. Все едно бе какво ще излъже.
	— Опасявам се, че не е тук. — Гостилничарят бе едър мъж с дълга черна коса, месести рамене и гъста брада.
	— Е, значи ще пристигне скоро — заяви тя. — Ще трябва да наема стая, за да го изчакам.
	— Смятате да нощувате тук сама?
	— Нали ви казах, че съпругът ми ще пристигне всеки момент?
	— Да, тъй казахте. — Той избърса едрите си лапи с памучната кърпа, която висеше на кожената му престилка. — Името му е значи Донован Сен Майкълс, нали?
	— Да.
	— И аз тъй си помислих. Ами като дойде, ще го пратя горе.
	— Много ще съм ви благодарна.
	— Трябва да платите предварително.
	— Разбира се — съгласи се тя, сякаш не бе и очаквала друго. Порови из пътната си чанта и измъкна малка кожена кесийка, пълна с монети. — Искам да вечерям. А момчето отвън ще нахрани коня ми.
	Той се ухили и кимна, като й назова една сума, която й се стори прекалено голяма, но просто нямаше сили да спори с него. Освен това помещението бе пълно с мъже, които не сваляха очи от нея. Някои си шепнеха, сочеха и се кискаха. Две момичета разнасяха чевръсто бирени халби и винени чаши.
	Тя последва французина нагоре по стълбата. Когато стигнаха горе, камбанката на входа звънна. Червенокос мъж с прашна драгунска униформа влезе в кръчмата. Без да му обръща внимание Ники зачака съдържателя да отключи вратата на стаята.
	— През задната стълба се отива до клозета обясни й той.
	— Благодаря. — Поне няма да й се налага да минава през кръчмата.
	Щом се озова в малката стаичка, тя почти зяпна от почуда. Всичко бе чистичко и подредено, макар обстановката да бе спартанска. Леглото се състоеше само от пълен с мъх матрак, застлан върху широки дървени греди, но завивката изглеждаше топла и чиста. Очукано дъбово шкафче стоеше под малкото огледало на стената. Имаше кана и леген. В камината не грееше огън, но в стаята бе топло.
	Тъй като не можеше да се съблече, преди да й донесат вечерята, Ники хвърли чантата си на леглото и започна да разплита косите си. Единственият лукс, който си позволи, бе да вземе от Бел Шен четката със сребърната дръжка. Усърдно и многократно я прокара през дългите си къдрави коси, докато те заблестяха на светлината на газената лампа.
	Тъкмо свърши и на вратата се почука. Пълногърда мома донесе вечерята на табла и я остави на шкафчето.
	— Благодаря — каза Ники и пусна една усмивка вместо бакшиша, който не можеше да си позволи. Усети силен глад, щом подуши яденето с месо и хрупкавия хляб.
	Реши първо да похапне и после да свали прашните си дрехи. Както бе уморена, сигурно щеше да заспи веднага.
	Младият червенокос драгун се тръсна на един стол и удари с юмрук по излъсканата дъбова маса.
	— Донеси ми ром, момиче, и побързай. — Момичето изпълни поръчката и той пресуши чашата на една глътка. — Още един — викна мъжът. Ухилен до уши я плесна по задника. Закръглената мома се ухили.
	Всяка друга вечер Септимус К. Уоткинс би решил, че е достатъчно хубава, за да я тръшне в леглото. Но тази вечер го бяха повишили. И той искаше да го отпразнува — като се напие до козирката и легне с най-сластната женска в кръчмата.
	— Как ти е името, момче? — запита един плешив, едноок мъж, който приличаше на моряк, и седна срещу него.
	— Сеп Уоткинс. — Той му подаде тясната си длан.
	— Хубаво име за хубав юнак като тебе — отвърна морякът и пое ръката му. — Сержант си, нали?
	— От днес съм корпорал.
	— Мен ме викат Уилок, Уилок Ъптън. — Морякът тупна Сеп по гърба и се обърна към момичето, седнало до него. — Я донеси на момчето нещо за пиене — рече той ухилен — и не забравяй и на мен да донесеш едно.
	След час морякът клюмаше на масата, пиян като пън и фъфлеше някаква мръсна моряшка песничка, докато Сеп бе още съвсем свеж. Е, малко залиташе, но не чак толкоз, че да не може да се порадва на някоя хубавица. С полюшваща се походка стигна до тезгяха, където кръчмарят тъкмо отваряше ново буре, и дръпна едрия мъж настрана.
	— Искам най-хубавото момиче тука.
	— Ами ето ти Дезире — отвърна французинът и посочи келнерката с широкия ханш, която го бе обслужвала цяла вечер.
	Сеп поклати глава.
	— Днес не я ща. Джобовете ми са пълни с пари, а търбухът ми — с ром. Искам нещо специално. — И той разклати кесията, в която задрънчаха монети.
	Кръчмарят се поглади по брадата.
	— А бе имам една по-така — каза той и посочи с очи нагоре, — ама е много скъпа.
	— Тая вечер няма скъпо за мен.
	— Косите й са едни такива, бакърени — рече бавно съдържателят, — пък талията тънка — и той показа с длани малък кръг — и очите й — като морето.
	Сеп се усмихна доволно, но кръчмарят продължи:
	— Но де да знам, може и да не ви хареса. Да ви кажа, пада си по мъже, които са малко… грубички. Ще й се тя да го дращи, а той да я люби. Да й покаже, че е мъж на място, нали разбирате?
	Корпоралът изсумтя.
	— Такава нощ ще изкара, че има да ме помни.
	— Значи я искате?
	— Като свърша, ще разбере какво значи да си с истински мъж.
	Кръчмарят го тупна по гърба.
	— Я да видя колко пари имаш, войниче. Май ще стане работата.
	Както му бе обещал французинът, Сеп затаи дъх като отвори вратата и видя спящата хубавица. За миг замря и вдигна високо газената лампа, за да я огледа. Бакъреночервената коса, пръсната по възглавницата, прикова погледа му.
	Очите й бяха затворени, но гъстите, тъмни мигли докосваха леко страните й, а устата й бе омайващо розова. Носеше обикновена бяла нощница, но тънкият плат едва прикриваше пълните, изваяни гърди, които леко се повдигаха и спускаха. Сеп усети силна възбуда.
	Затвори вратата и остави лампата на шкафчето, тъй че меката й, трепкаща светлина огря спящата хубавица. Предвкусвайки скорошното блаженство, той свали тихичко камата си, събу тежките си черни ботуши и разкопча месинговите копчета на униформата. После смъкна дългите си червени гащи и застана гол пред нея. От дългата войнишка служба тялото му бе измършавяло. Пристъпи до леглото и лекичко се изтегна до нея, без да подозира какво го чака. Тя все още не помръдваше.
	Сеп прокара трепереща длан по гърдите й, после разкопча нощницата й и пъхна длан в деколтето. Когато докосна нежната бяла кожа и връхчето на гърдата, което се втвърди веднага, войникът направо обезумя. Нямаше търпение да влезе в нея.
	Наведе се и докосна устните й с лека, сладка целувка. Тя въздъхна. После отвори очи и срещу него засияха най-прекрасните тюркоази на света.
	— Алекс? — прошепна тя и той се запита кой ли е този щастливец.
	Тъй като устните й бяха леко открехнати, той не устоя на изкушението да я целуне. Сеп се впи в тях и пъхна език в устата й. Чу я как изпищя ужасено, заскуба косите му, а зъбите й се забиха в неговия език.
	— Ауу! — изврещя той и се отдръпна с окървавен език. Бясно притисна ръцете й към леглото и легна върху нея.
	— Излез от стаята ми! — кресна тя и се опита да стане, но той бе несравнимо по-силен.
	Сеп само се засмя. Подготвен бе за такова посрещане. Беше възбуден, пък и го бяха предупредили.
	— Сладка моя, така ще те пояздя, че няма да ме забравиш. Рипай колко си щеш. Каквото и да правиш, моя си.
	— Нееее! — извика пронизително тя, но той задуши вика й с устните си.
	Ники драскаше и хапеше, мяташе отчаяно ръце и крака, скубеше го и го блъскаше, за да се освободи. Усети как възбуденият член на мъжа се притисна към бедрата й, докато той се опитваше да ги разтвори и да проникне между тях. Макар че се съпротивляваше с все сила, от това само нощницата й се вдигна нагоре. Когато отново понечи да го захапе, той стисна китките й само с една ръка, а с другата й запуши устата.
	— Ти си моя, сладката ми. Тази нощ ще разбереш какво значи да си с истински мъж.
	Ники стисна крака и си наложи да не помръдва. Пистолетът на Тревър Престън бе все още в пътната й чанта, на една ръка разстояние от нея. Ако успее да се отскубне за миг, ще грабне оръжието.
	Никога досега думата „ако“ не й се бе струвала толкова съдбовна.


>	Четиринадесета глава

	— Мога ли с нещо да ви помогна, мосю?
	Алекс отговори на френски.
	— Търся една жена. Дребна на ръст, с медночервени коси и тюркоазносини очи.
	— Да не сте съпругът й? — попита кръчмарят, видимо ужасен. — Вие ли сте Донован Сен Майкълс?
	Алекс се засмя, защото прозря хитрината й.
	— Значи жена ми е тук? — попита той, без да разубеждава мъжа.
	— Да, обаче…
	— Какво обаче? В коя стая е тя? Дайте ми ключа.
	Французинът го погледна със съжаление.
	— Имам лоши новини за вас, мосю. — Очите му зашариха нервно и той се поглади по брадичката. — Жена ви май е горе с любовника си. Изглежда двамата не са ви очаквали толкоз скоро.
	— С любовника си? — До този момент се бе въздържал, но повече не можеше да обуздае гнева си. — Искаме да кажете, че е горе с някакъв мъж?
	— Да, мосю.
	— Дайте ми ключа.
	— Мен ако питате, по-добре ще е да си идете у дома и да я почакате там.
	— Дай го веднага.
	Кръчмарят му подаде ключа.
	— Те са в стаята срещу стълбата, но ви предупреждавам, мосю, че мъжът при нея е войник.
	Алекс си спести отговора, втурна се нагоре, вземайки по две стъпала наведнъж и отвори рязко вратата. Видя Ники да лежи под някакъв гол червенокос мъж. Нощницата й бе раздърпана и гърдите й стърчаха навън. Вдигнала се бе чак до корема и разпалваше изваяните й нозе. В този миг Алекс изпита такъв гняв, че му трябваха цели пет секунди, за да забележи, че тя се съпротивлява и стиска с пръсти пътната си чанта, опитвайки се да я придърпа към себе си.
	— Заслужаваш да те оставя на тоя! — ревна той, но вместо това посегна с ръка към мъжа, стисна врата му в желязна хватка и го дръпна, като че ли беше лек като перце.
	— Какво по дяволите… — Думите замряха на устните на сащисания мъж.
	Алекс заби юмрук в стомаха на драгуна, тъй че той се преви на две, и после го фрасна по челюстта. Ники изпищя, когато мъжът се стовари върху шкафчето, което се разклати и газената лампа отгоре едва не се катурна. След още два юмручни удара от счупения нос на войника бликна кръв.
	— Като толкоз умирате за нея — задръжте си я — изпъшка драгунът, когато Алекс го дръпна за косите. — Вече платих за нея.
	Алекс замря.
	— Платил сте? Какво приказвате?
	— Нали ви казах, отстъпвам ви я.
	— На кого платихте?
	— На французина — прохърка мъжът. — Двайсет долара дадох. Всичките си пари.
	Алекс изруга гръмко.
	— Французинът рече, че обичала да я насилват. Искала да усети, че си истински мъж.
	Алекс пусна мъжа и той рухна на пода.
	— Пръждосвай се!
	Войникът грабна в една ръка униформата и ботушите в другата и с усилие се изправи. Залитайки, излезе гол през вратата.
	Разрошената Ники седна в леглото, като придърпваше раздраната си нощница, за да прикрие гърдите си.
	Господи — ето че излезе прав! Слава богу, успя да пристигне навреме. Дяволите да го вземат това опърничаво зверче, направо щеше да загине, ако той не го закриля. Побесня като си помисли колко е вироглава. Но все някога ще я научи на ум и разум!
	Тя облиза нервно устните си.
	— Алекс, аз исках…
	— Ще си поговорим като се върна. — От погледа му тръпки я побиха. Стиснал зъби и свил устни, той се обърна и излезе.
	Ники изтича след него. Отвори вратата, колкото да види какво става. Тъй като гласът на Алекс долетя долу от кръчмата, тя се промъкна до парапета и го видя как се отправя с решителна стъпка към французина.
	— Мътните да те вземат! — ревна кръчмарят, когато Алекс го сграбчи за ризата и го дръпна върху тезгяха. После така го прасна по устата, че бликна кръв. При втория удар мъжът се просна на грубите дървени пейки. Няколко маси се прекатуриха. Никой не си помръдна пръста да му помогне.
	С глухо ръмжене французинът премина в атака. Алекс избегна мощния му удар и сам го фрасна няколко пъти. Мъжът отхвърча до стената, удари се с трясък в нея, главата му клюмна назад, той затвори очи и се строполи на пода.
	Когато Алекс се отправи към стълбата, Ники затаи дъх. Никога погледът му не бе ставал тъй мрачен, лицето — тъй гневно. Устата му се бе превърнала в тънка резка, на брадичката играеше едно мускулче. Щом я погледна, погледът му пламна. Ники извика и хукна обратно в стаята си, като пусна резето на вратата.
	Алекс натисна дръжката и разбра, че е залостено отвътре. Ругаейки пъхна ключа в ключалката. Когато влезе, Ники стоеше насред стаята разкрачена, стиснала е двете си ръце пистолет, чието дуло сочеше право към него.
	— Аз… аз не искам да те раня, Алекс. Наистина съм ти благодарна за помощта, но няма да се върна с теб.
	Не я бе виждал толкова побесняла досега. Косите й пламтяха като жарава под светлината на лампата, гърдите й се издигаха над раздърпаната нощница и розовите им връхчета сияеха. Тя искреше от борбеност и решимост.
	— Остави това нещо — нареди й той, приближавайки се към нея.
	— Няма да се завърна с теб.
	— Нямаш къде другаде да отидеш.
	— Все ще намеря къде.
	При следващата си крачка Алекс изби пистолета от ръката й и той гръмна. Изстрелът отекна в тясната стаичка и отгоре им се посипаха стърготини от тавана. Докато Ники се отдръпна, проклинайки, Алекс разгледа внимателно оръжието, чието дуло още бе топло. Повдигна вежди. Знаеше, че пистолетът му е в нея — но този го виждаше за първи път.
	— Откъде го взе? — запита той с мрачен поглед.
	— Ами, аз…
	— Слушам те — настоя той.
	— Аз, такова, аз… — Тя прокара език по меките си, розови устни и с това му припомни, че само допреди миг друг мъж бе опитвал тяхната сладост — припомни му каква опасност бе надвиснала над нея.
	— И двамата знаем, че си бездарна лъжкиня — каза той студено. Кипеше от яд.
	Ники изпъна рамене, вирна брадичка и храбро посрещна гневния му поглед.
	— Изстрелях всички куршуми от пистолета, който взех назаем от теб. Тъй като ми трябваше нов, взех оръжието на мъжа, по който стрелях.
	— По който си стреляла? — попита той, не вярвайки на ушите си.
	— Точно така. Искаше да ме ограби, затова го гръмнах. При самоотбрана. Опита се да ме окраде.
	— По дяволите, млъкни. Вече нямам сили да слушам. — Той стигна с две крачки до нея и я вдигна във въздуха. Без да обръща внимание на барабанящите й юмручета и на звучните протести, Алекс я пренесе на леглото и седна до нея. Изведнъж Ники се оказа легнала напреки на коленете му, така че твърдите му бедра притискаха корема й.
	— Пусни ме! — крещеше тя и се мяташе под силните ръце, които я натискаха надолу.
	— Два пъти пердахът ти се размина, макар че си го беше заслужила. — Той вдигна раздраната й нощница и погледна гладкия й, закръглен задник.
	— Престани, Александър! Как смееш!
	Но нищо не го спря. Колкото и да се мяташе, както и да протестираше, тя не успя да се измъкне от горещата му длан. Шляп, шляп, шляп. Огромната му лапа плющеше и изгаряше деликатната й плът.
	— В ада да идеш дано! — прокълна го тя.
	— Аз се грижа за теб, а ти само гледаш как да избягаш. — Шляп, шляп, шляп. — Непрекъснато се излагаш на опасност. Няма да допусна това!
	— Няма да ти стана любовница!
	След един последен силен удар той я дигна на крака. По бузите й се стичаха сълзи на гняв, но тя не отмести очи от него.
	— Запомни едно нещо, Ники, веднъж завинаги: Ти си крепостна. Ти си моя. Ще отидеш там, където те изпращам. И ще правиш каквото ти кажа. — Той я хвана за ръката. — Отсега нататък ще ми се подчиняваш във всичко, ясно ли е?
	Ники стисна зъби. Алекс я разтърси:
	— Ясно ли се изразих?
	— Напълно ясно, ваша светлост — просъска тя. — Но искам да те предупредя: ти имаш власт над тялото ми, но не и над душата. — С яден поглед той я вдигна и я хвърли на леглото. Без да обръща внимание на гневните светкавици, които тя мяташе след него, Алекс отиде до вратата, отвори я и така я тресна зад гърба си, че прозорците издрънчаха.
	Каналия — изруга го тя. Арогантен, самоуверен каналия. Потърка задничето си, което още пламтеше, но установи, че съвсем не я би толкова силно, колкото се опасяваше. Никога няма да забрави как смаза от бой мъжа, който завари в леглото й или как безмилостно преби кръчмаря.
	Очевидно удряше жените по-леко. За разлика от другите мъже, които бе срещала. За разлика от Арман, Лорен или от надзирателите. Запита се дали все пак не го е направил от грижа за нея. Алекс бе склонен да се грижи за хората, за които отговаря — а нея явно я причисляваше към тях.
	Дебнейки всеки шум, тя се пъхна пак под завивките и бухна възглавницата си. Запита се къде ли отиде Алекс, като се молеше да не се върне до сутринта. Но не след дълго чу тежките му стъпки. После той отвори вратата и влезе, преметнал дисагите на широките си, мускулести рамене.
	Ники се престори, че спи, но през гъстите си мигли го видя да хвърля нехайно дисагите на шкафчето. Той я погледна изкъсо, приседна на крайчеца на леглото и събу единия си черен ботуш, който изтопурка на пода. После измъкна ризата си от панталона и я съблече. Когато го чу да си сваля и панталона, тя подскочи.
	— Какво правиш?
	— Лягам си.
	— Може, но не в моето легло.
	— Напротив, точно в твоето.
	— Тогава аз ще спя на пода. — Тя грабна завивката и понечи да стане, но Алекс неочаквано я сграбчи за ръката.
	— Връщай се в леглото. — По погледа му личеше, че гневът му още не се бе усмирил. Щом погледна тялото му и забеляза вдървения член, разбра какви са му намеренията.
	— Няма да ти дам да ме пипнеш. Ще се бия с нокти и зъби.
	Устните му се свиха в иронична усмивка.
	— Ти си моя, шери. И тази нощ ще ти го докажа.
	— Лъжеш се, Алекс — заяви Ники и се дръпна.
	Брадичката му се изопна.
	— Твоят войник каза, че си падаш по грубостите. Явно е прав. Искаш да те насиля. Добре, така да е.
	— Какъв мой войник? Изобщо не го познавам — възкликна тя с нарастваща уплаха.
	— Да, шери, иначе щях да ви убия.
	Ники видя как се издига и спуска широката гръд на Алекс, видя го как опря ръце на кръста си и усети как в нея се надигат старите страхове. Прекарала бе само една нощ с него и затова знаеше само какво е да те вземат нежно и със страст. И въпреки всичко тя не бе пъзлива. Вече не.
	Отскубна се, скочи от леглото и изтича до шкафчето. Грабна първия попаднал й предмет — четката със сребърната дръжка. Замери с нея Алекс и го улучи по бузата. Той тихо изръмжа и се приближи към нея. Тя се дръпна и той не успя да я хване.
	Ники стисна дръжката на полупразната кана за вода. Метна я с всички сили, но той се приведе и съдът се строши на пода, а водата се разплиска във всички посоки. След това легенът полетя към главата му и се разби в стената зад него.
	Алекс се засмя, явно играта му допадаше.
	— Ах, скъпа, така и предполагах! Сладката ми малка дива котка била истински дявол!
	— Остави ме на мира! — За да го отбегне, тя се качи на леглото. — Мразя те!
	— Ще видим, любима, ще видим. — Алекс светкавично се извъртя, грабна я и я притисна. Тя вдигна юмруци, опита се да го захапе, бореше се с всички сили, докато мускулите я заболяха и остана без дъх. Той все още я стискаше.
	Със свободната си ръка стисна нощницата й и я смъкна. Само след миг тя стоеше пред него гола. Усети как твърдият му член се притиска към плътта й. Под призрачната светлина на лампата очите му сияеха от радостно предчувствие, а устата му изглеждаше сурова и неотстъпчива.
	Ники се разтрепери. Ужасно се уплаши. Ето, сега ще я изнасили. Ще й причини болка и ще разруши всичко хубаво между тях.
	Алекс грубо я повали на леглото и пред очите й отново изплуваха надзирателите. Чу как юмруците им удряха по мека плът, чу писъците на жените. Един мъж се смееше, докато разтваряше насила бедрата на жената и проникваше между тях.
	Ники мяташе глава, опитваше се да не мисли за това, което става, да потисне страха, надигащ се у нея. Усети на гърдите си нечии топли ръце, но пред очите й бе само мерзкото лице на стражаря, тя очакваше всеки миг пръстите му да проникнат в нея, да я разкъсат, за да влезе вътре, докато тя крещи от болка.
	Сълзи рукнаха по бузите й.
	— Моля те — промълви тя, — моля те, не ми причинявай болка.
	Алекс изведнъж спря. Сякаш дъхът му секна. Хватката се разхлаби, превърна се в леко докосване.
	— Няма — рече той тихо. — Няма.
	Взе я в прегръдките си, зарови длан в косите й, докато с другата я придържаше, сякаш се страхуваше да не я изгуби.
	— Успокой се — утеши я той. — Никога няма да те измъчвам. Искам да те любя, но в никакъв случай не бих допуснал да страдаш.
	Тя вдигна очи към него и разбра, че казва истината. Притисна се по-плътно и сама се запита защо.
	— Толкова се страхувах за теб — каза той, като приглади назад разрошените й къдри. — Толкова се страхувах, че нещо може да ти се случи.
	Тя се отдръпна и го погледна.
	— Щях сама да се оправя, Алекс, повярвай ми. Пусни ме да си вървя.
	Той взе лицето й между шепите си, погледна я дълбоко в очите с надеждата, че ще го разбере.
	— Не мога — каза глухо Алекс. — Не мога да те пусна.
	След това я целуна и в целувката му имаше толкова желание, любов и нежност, че Ники престана да се съпротивлява. Не можеше да му устои, не бе способна да го отблъсне. Езикът му докосна нейния, поигра си с него и после проникна дълбоко. Ръцете й обгърнаха силния му врат.
	Алекс я притисна с лек стон към себе си. Целувката му стана по-настойчива, по-нетърпелива, а ръцете му се плъзнаха по тялото й. Той взе едната й гърда в шепа, погали я с език и засмука твърдата пъпчица, докато Ники простена от удоволствие. Устните му проникваха надълбоко, изгаряха плътта й, а ръцете му бяха сякаш навсякъде.
	Тя издаде лек вик, когато топлата му глава докосна пламтящия й задник. Алекс само повдигна глава, но вместо да каже нещо, се наведе над нея и започна да обсипва зачервената й кожа с нежни, сладки целувки. Под устните му болката изчезваше. Той целуваше всеки сантиметър от горещата плът. После пръстите му се плъзнаха там, където допреди малко бяха устните му. Те проникнаха между нозете й и докоснаха топлата влага, избликнала от неговите ласки.
	Ники простена тихо. Тя се обърна и погледите им се срещнаха. Ръцете му я галеха, а устните му отново потърсиха нейните. Целувката бе толкова гореща и възбуждаща, че тя изпита едно-единствено желание: да го поеме в себе си, да го усети целия, да му се отдаде докрай, за да се наслади на страстта.
	Алекс застана на колене, сякаш прочете мислите й. Членът му се притисна до нея, потърси влажната порта, намери я и се плъзна вътре. Горещият, твърд мускул запулсира в нея и на Ники й се стори, че двамата се сливат в едно. Той я привдигна и се заби в нея с неподозирана страст.
	Тя отвръщаше на всеки тласък със същия плам, повдигаше ханша си, за да го поеме, стягаше и отпускаше мускулите си, за да го усети още по-надълбоко в себе си. Усети как от него отново избликна онзи неповторим извор на щастието, който тя едва сега откриваше.
	— Алекс? — прошепна Ники.
	— Ела, скъпа, ела.
	И тя придойде. Една мощна вълна я повдигна и я отнесе в толкова прекрасни и непознати селения. Почти й се стори, че умира.
	Алекс усети как тя се стегна, как мускулите й затанцуваха и така го придърпаха навътре, че едва не се удави. Собственото му тяло се изопна, когато той проникна още по-надълбоко в нея и я яхна като огнен кон. Вече не знаеше дали наистина я викаше на глас или само в мислите си. Отхвърли думите, които се изтръгнаха от него, защото явно бяха плод само на плътска страст.
	След няколко мига двамата лежаха изтощени и плътно прегърнати. Той остана в нея, защото не можеше да понесе мисълта отново да се разделят. В един момент се унесоха, но посред нощ го събуди някакъв шум и той забеляза, че пак я желае. Този път я взе по-бавно, поведе я внимателно и нежно към върховния миг и се сля с нея, преди отново да заспят. Когато се събуди на сутринта, окъпан в слънчева светлина, той видя, че Ники вече е станала и се е облякла. Не можа да прикрие разочарованието си — то се очертаваше прекалено явно под завивките.
	Без да обръща внимание на сладката болка, Алекс обу панталоните си и ги закопча.
	— Толкова ли бързаш да се прибереш у дома, мила моя?
	— Явно нищо друго не ми остава.
	Разбра го най-сетне, помисли си той, но не й го каза. Вместо това запита със затаен от очакване дъх:
	— Съжаляваш ли за станалото?
	— Не, Алекс. Снощи ти се отдадох по своя воля. Ако те бях помолила, ти щеше да спреш.
	Тя зачака мъжът да потвърди думите й.
	— Да, исках да те съблазня, а не да те изнасиля.
	Ники въздъхна с облекчение.
	— Отдадох ти се, за да се извиня за всичко, което ти причиних.
	— От благодарност значи? — подхвърли иронично той, напомняйки, че и друг път бе твърдяла подобно нещо.
	— Не. Искрено те желаех. Но запомни едно, Александър: от сега нататък ще трябва силом да си вземаш онова, което толкова искаш. Аз съм от рода Сен Клер. Никога няма да стана държанка.
	Алекс изруга.
	— За никоя държанка не съм се грижил и тревожил така, както за теб. Държа се с теб не като с уличница, а като с дама.
	— Скоро Клариса ще стане твоя жена. Какво ще правиш тогава?
	— Клариса скоро ще ми стане жена. Но ти ще останеш завинаги дамата на сърцето ми.
	— Вероятно ще промениш отношението си, когато откриеш в леглото си не достъпна любовница, а жена, която ти се съпротивлява до смърт.
	Алекс въздъхна уморено. Нямаше да се стигне дотам, но тя не искаше да му повярва и след всичко, което бе изтърпял заради нея, той на драго сърце би я оставил да се заблуждава. Прокара пръсти по вълнистата си тъмнокестенява коса.
	— Щом така искаш, нека бъде по волята ти.

	Алекс впрегна Максимилиан в раздрънканата каруца, постави Ники на седалката и се настани на капрата. Макар че слънцето още грееше силно, вече повяваше хладен есенен бриз и рошеше косите му. Идеше време за жътва.
	— Благодаря, мосю — каза Ники и го откъсна от мислите му. — Благодаря ви за стария Цеке.
	— По-приятно ще ми е да ме наричаш Алекс. А що се отнася до животинчето — едно повече или по-малко — все тая, нищо че управителят на конюшнята ще ме вземе за пълен глупак.
	Ники се усмихна мило:
	— По-скоро ще рече, че си мекосърдечен.
	В Монтаня Алекс бе платил наема за каруцата и бе купил срещу скромна сума старата кранта. Когато го отвеждаха от конюшнята, животното наостри уши.
	— Тази конюшня явно му е била противна — отбеляза Ники.
	Алекс се засмя.
	— О, сигурно ще може да оцени предимствата на Бел Шен.
	— За разлика от мен, така ли? — попита тя с укоризнен поглед.
	Алекс се засмя до ушите, та чак му се появиха трапчинките:
	— Ти, струва ми се, изрази достатъчно добре своята… благодарност.
	Ники му хвърли обиден поглед, но си замълча. Намериха едно момче, което да се погрижи за Максимилиан и Цеке до пристигането на кораба и се отправиха по централната улица към шерифа, който се намираше в полусрутена дъсчена постройка до пощенската станция. По това време на деня баровете работеха на пълни обороти. От отворените врати долиташе висок кикот и мръсни песни, пияни мъже се клатушкаха, хванати под ръка, по дъсчените тротоари.
	— Мислиш ли, че наистина е необходимо, Алекс? — попита Ники. Предпочиташе да не се занимават повече със станалото. — Мъжът, по който стрелях, едва ли ще се оплаче в полицията. Нали се опита да ме ограби.
	— Тъкмо заради това, скъпа.
	Продължиха по пътя. Ники бе хванала Алекс под ръка. Носеше едната от двете рокли, които бе взела — нежнорозовата. Алекс бе в чиста бяла риза, ръждивокафяви панталони и ботуши.
	— Всъщност не беше злодей — продължи Ники. — Надявам се, че вече се е оправил.
	Алекс изръмжа нещо под носа си.
	— Как може да се тревожиш за човека, който е искал да те ограби?
	— Щеше да ме пусне да си ходя. Искаше само пари.
	— Значи е бил не само крадец, но и пълен идиот — отбеляза мрачно Алекс и й хвърли пламенен поглед.
	Стаята на шерифа бе обзаведена изключително семпло: две дъбови маси, съобщения за издирвани престъпници по стените и задна врата, отвеждаща към килиите. Мъжът я помоли да опише престъпниците.
	— Какво ще им направят, ако ги заловят? — попита Ники.
	Шерифът бе строен, с рядка коса и мънички очички.
	— Ще ги тикнат за няколко години в затвора.
	Ники преглътна на сухо и каза:
	— Аха, разбирам.
	— Хайде, кажи му как са изглеждали ония типове, скъпа. Не бива да изпускаме парахода.
	— Ами-и… почти не си ти спомням. — Алекс я погледна гневно, но тя не се сепна. — Единият беше рус и мършав. Другият беше по-нисък. Имаше посивели коси и брада.
	— Брада ли? — запита Алекс и я погледна изразително.
	— Да — отвърна тя, като едва издържа на погледа му.
	— Спомняте ли си нещо друго? — запита шерифът. — Например как се казваха?
	— Ами-и, струва ми се, че единият нарече другаря си Бен.
	— Просто Бен? — настойчиво повтори мъжът и се почеса по главата. — Не спомена ли фамилията?
	— Не, не.
	— Струва ми се, че вече трябва да вървим — намеси се Алекс. Той стисна ръката на шерифа, хвана здраво Ники и я помъкна към вратата. — Ако имате нужда от допълнителна информация, можете да ни намерите в Бел Шен.
	— Съжалявам, че сте имали неприятности, мадам.
	— Благодаря ви, шерифе. — Ники се завъртя и излезе с танцуваща стъпка. Алекс я настигна бързо.
	— Искам да знам защо го излъга.
	— Защо мислиш, че съм го излъгала?
	— Сигурен съм.
	— Лъжеш се.
	— Престани, Ники. — Очите му я пронизаха.
	— Добре де, излъгах. Не исках двамата да попаднат в затвора. Те бяха просто сиромаси, а не някакви изпечени престъпници. Исках да им дам шанс.
	— Шанс ли? — запита удивен той.
	— Всеки има право на втори шанс.
	Той я погледна внимателно.
	— Ти също, така ли?
	Тя само вдигна очи към него. Алекс едва откъсна поглед от нея.
	— Хайде, трябва да побързаме. Имаме доста път до дома.
	— Ако имаш предвид къщата на Тулуз стрийт, искам да ти напомня, ще тя е дом за теб, Алекс. И никога няма да бъде същото за мен.


>	Петнадесета глава

	Ники почака на кея, докато Алекс купи билети за връщане. Следващият кораб бе Анибал, далеч по-луксозен параход от Мемфис лейди.
	Край тях бе пълно със смеещи се деца, хванали се за полите на майките си. Дамите, предимно плантаторски съпруги, бяха облечени в елегантни рокли от коприна и дантели, носеха изящни шапчици и снежнобели ръкавици. Макар че в Монтаня гъмжеше от комарджии и други съмнителни личности, мнозина предпочитаха този пристан заради удобното му географско положение.
	Чу се силният писък на сирената на блестящия, бял параход, чиито високи комини бълваха гъст черен дим.
	— Параходът пристига! — изкрещя някой и настъпи суматоха.
	Сърцето на Ники също заби по-учестено, когато видя да се приближава величественият кораб. Анибал бе лакиран в бяло и червено и се издигаше на четири етажа над водата. Той бе въплъщение на човешкия стремеж да се съчетава скоростта с красотата. Надолу по течението достигаше скорост над петнайсет възела и заедно с товара си можеше да поеме триста и петдесет пасажера.
	— Готова ли си? — попита Алекс, който бе застанал отново до нея.
	Тя му се усмихна.
	— Никога не съм пътувала с толкова луксозен параход.
	— Тогава никога няма да забравиш вечерта, която ни предстои.
	Тя му обърна внимание, че двамата съвсем не са облечени подходящо за вечеря в елегантния салон. И че сред пътниците сигурно ще се намерят хора, които знаят кой е, знаят и за предстоящата му женитба с Клариса Едикот.
	Той бе Александър дьо Вилие, херцог Бризонски. Можеше всичко да си позволи — и обикновено си го позволяваше.
	Алекс я отведе на тексаската палуба, където се намираха каютите от първа класа, но я остави да постои до парапета, за да се полюбува на гледката.
	— Аз ще се погрижа за багажа — заяви той — и после ще пообиколим кораба.
	Не обърна внимание в коя кабина изчезна мъжът, но се замисли със свито сърце за сблъсъка, който ще настъпи тази нощ, ако той се опита отново да я съблазни. Ясно му бе заявила какво смята да прави и не смяташе да се отмята от думите си.
	— Господи, не може да бъде!
	Един спомен проблесна като светкавица у Ники, щом чу тези думи, прошепнати на френски. Рязко се обърна.
	— Мишел! — възкликна тя, като видя приятелката си от детинство. Двете се прегърнаха, засмяха се и пак се прегърнаха, изтривайки сълзите на радост от бузите си.
	— Не, просто не мога да повярвам — каза Мишел и отстъпи назад, за да огледа Ники от главата до петите. — Толкова често си мислех за теб и се питах какво ли правиш. Чух разни слухове… — Тя поклати глава и извъртя красивите си зелени очи, сякаш чутото е било пълна измислица. Кафявите къдрици, обрамчващи лицето й, подскочиха утвърдително.
	Радостта на Ники угасна.
	— След като вие се изселихте, положението в Медоууд се влоши. Татко умря. Малко по-късно си отиде и мама. Имахме дългове, купища дългове…
	— Съжалявам. Не знаех…
	Ники храбро се усмихна:
	— Откъде ще знаеш? Вие вече бяхте заминали.
	Мишел кимна.
	— И ние едва се съвзехме. Но във Франция баща ми успя отново да натрупа пари. Миналата година се завърнахме в Луизиана. Татко купи нова плантация, на север от Батон Руж.
	— Много се радвам. Баща ти винаги е работил толкова усилено.
	— Къде живееш сега, Ники?
	Зад рамото на Мишел видя приближаващия се Алекс, който ги оглеждаше внимателно. Само след секунди ще бъде при тях. Мишел ще разбере, че пътуват заедно и ще се възмути от скандалната им връзка.
	Тя преглътна на сухо, защото не знаеше какво да отговори.
	— Аз… живея в Бел Шен. Нали си спомняш, че баща ми и Шарл дьо Вилие бяха приятели.
	— Младата дама бе така любезна да ни почете с присъствието си — допълни дипломатично Алекс, застанал до Никол.
	Тя ги представи.
	— Мишел Кристоф, Александър дьо Вилие.
	Алекс вдигна до устните си тясната, покрита с ръкавица длан на Мишел.
	— Приятно ми е да се запознаем, мадмоазел Кристоф.
	Мишел поруменя.
	— За мен е чест, мосю. — И отново се обърна към Ники, която се опитваше да запази спокойствие. — Значи се връщаш в Бел Шен?
	— Мадмоазел Сен Клер има къща в Ню Орлиънс — отвърна вместо нея Алекс. — А вие, мадмоазел?
	— Аз отивам на гости при една приятелка в същия град. Ах, Ники, не е ли прекрасно? Ще можем пак да се срещаме и да ходим заедно тук и там.
	— Да… — кимна колебливо Ники. — Ще се радвам.
	Мишел извади от джоба на роклята си черна кадифена панделка. На края й се полюшваше малко порцеланово часовниче.
	— Леля Лаверн ме чака. Страхувам се, че вече е организирала нещо за тази вечер.
	— Къде ще отседнете? Никол сигурно ще иска да ви види.
	— На Роял стрийт, номер осемстотин и дванайсет. Но може би ще успея да намина в каютата ти, ако вечерята приключи по-рано. Кой номер е?
	Никол пребледня.
	— Триста — отговори Алекс. — Само на няколко метра от моята.
	— Мишел прегърна Ники и изтича към стълбата.
	Никол погледна учудено Алекс:
	— Лъжата ти бе много галантна, но ако реши да ме посети, ще разбере истината.
	— Сигурна ли си?
	Ники леко се усмихна.
	— С теб, Александре, човек никога не може да е сигурен.
	Той гръмко се засмя.
	— Както и с теб, мила.
	Алекс наистина бе наел две отделни каюти. Никол му бе безкрайно благодарна. Чувстваше се изтощена и нервна. А мисълта, че ще й се налага да отблъсне Алекс, бе направо непоносима.
	За нейна изненада вечерта премина приятно и без конфликти.
	Двамата вечеряха в един усамотен ъгъл на централния салон под неоготическите греди на тавана, които бяха ликвидирани в бяло и украсени с позлата. Никога не бе виждала по-изискана обстановка, като се започне с преплетените мотиви на дебелите персийски килими, та до стъклописите по капандурите по покрива, през които светлината проникваше в помещението.
	Масите бяха застлани с ленени покривки. В единия край на салона, дълъг сто метра, имаше огромен сребърен варел с вода, а другият се украсяваше от голямо огледало в позлатена рамка. След като се нахраниха, излязоха да се поразходят по палубата на лунна светлина. Той сякаш бе доловил умората й и дори вътрешното раздвоение, което я обземаше винаги в негово присъствие, и явно се стараеше да избягва всякакви неприятни теми. Накрая я изпрати до вратата на каютата й. Ники изтръпна, когато той се приведе над нея, но Алекс докосна съвсем леко устните й.
	— Лека нощ — промълви той, отвори вратата и я затвори зад нея.
	Ще разбера ли някога що за човек е? — запита се тя. Но бе прекалено изтощена, за да се впуска в размисли. Едва й стигнаха силите да се съблече, но най-сетне успя да свали дрехите си и се пъхна в леглото. На сутринта оставиха в Ла Ронда Цеке и Максимилиан и отидоха в Ню Орлиънс. В пристанището се виждаха кораби от цял свят, а десетките параходи се бяха подредили в дълга редица. Повечето от елегантните „плаващи дворци“, както ги наричаха, щяха да отпътуват следобед, докато малките корабчета непрекъснато приставаха и отплаваха.
	На улица „Декатур“ Алекс спря един файтон и под тихото чаткане на конските копита поеха към Тулуз стрийт. Разстоянието до градската му къща бе малко. Далеч по-малко, отколкото би искала Ники. Когато кочияшът спря пред оградата от ковано желязо, тя си спомни как за първи път стъпи в този дом и стомахът й се сви на топка.
	Не беше забравила онова жалко създание, което Алекс доведе в един ужасен следобед от затвора в края на май. Както и красивата креолка с гарвановочерните коси, която живееше тук като негова любовница. Какво ли е станало с Лизет? Дали не плаче сега за Алекс и за любовта, която ги е свързвала? Нали и Никол ще я сполети същата участ, когато Алекс й се насити?
	— Ела, мила — каза той тихо и обгърна талията й с ръце, за да й помогне да слезе.
	Без да го погледне Ники се остави да я отведе през градината, до входното стълбище, водещо към резбованата порта от кипарисово дърво. Вратата се отвори широко още преди той да почука. Пред тях стоеше като истукан Фредерик, но само след миг им се усмихна широко и намигна. Даниел дотърча по стълбите надолу, понечи да я грабне в прегръдките си, но се закова на крачка пред нея.
	— Слава богу — вие сте жива и здрава. — Тя се прекръсти и погледна Ники с големите си сиви очи, които молеха за прошка. — Господин херцогът каза, че щели да ви пратят в затвора. Не знаех как да постъпя. Толкова, ама толкова се страхувах за вас. — И тя замачка полите с дебелите си пръсти.
	— Не ти се сърдя, Даниел — Ники й подаде ръка и крепко стисна дланта й. — Постъпила си така, както си сметнала за добре. — Тя не добави, че с пристигането си Алекс я бе спасил от голямо нещастие, защото въпреки всичко бе убедена, че щеше да се измъкне и сама.
	— Сигурно няма да останеш тук, при мен, в Ню Орлиънс? — запита тя, защото се сети за годеника й. — Какво прави Рьоне?
	Даниел се изкиска.
	— Нали казват, че раздялата разпалвала любовта. Може така да му домъчнее за мен, че най-сетне да определи деня на сватбата ни.
	Ники се засмя.
	— Нищо чудно. — После се обърна към Алекс. — И Фредерик ли си пратил тук?
	— Да, заедно с Бетси. — Бетси бе жената на Фредерик. — Надявам се, че вече е по-добре… — запита той загрижено едрия негър.
	— Бебето се усмири — ухили се Фредерик и белите му зъби блеснаха. — Остави майка си на спокойствие, ама като се роди, ще има да тича около него. — След шест месеца Бетси очакваше първата си рожба.
	— Тя е силна жена — рече. Алекс. — Ще се справи.
	Ники го погледна, понечи да го запита какво ли разбира той от бебета, но си замълча. Господарят на плантация като Бел Шен трябваше да разбира от всичко.
	Алекс и се усмихна.
	— Помислих си, че ще се почувстваш по-добре, ако имаш наоколо близки хора.
	— Да, благодаря. Много си грижовен.
	— Искам да ти представя още един приятел. — Той я отведе в салона, където, облегнат на мраморната камина, стоеше едър мъж с внушителни ръце и рамене. Носеше морскосини брезентови панталони и ръчно тъкана риза. — Никол, запознай се с Байрам Сит, мой стар другар. Запознахме се в Алжир.
	Значи това бе турчинът, с когото се бе сприятелил в затвора.
	— Мисля, че си ми разказвал за него. — По разменените погледи между двамата тя разбра, че е отгатнала правилно.
	— Наричат ме просто Рам — рече мъжът със странен акцент и кимна леко, което можеше да се приеме за поздрав. — Казвайте ми Рам.
	Точно така. Рам — ще рече овен. Точно на това приличаше. Черепът му бе обръснат до голо, клепачите му бяха без мигли и очите — леко дръпнати като при монголците. Гъстите черни мустаци висяха чак до брадичката му. Не бе виждала мъж с толкова масивни ръце и крака. Бяха широки колкото талията на дребен мъж.
	— За мен е удоволствие да се запозная с вас — каза тя.
	— Рам ще поостане за известно време тук — заяви Алекс.
	— Къде, в Бел Шен ли?
	— Не, тук — повтори тихо той.
	— Тук? — Какво ще търси мъж като тоя в градския му дом?
	— Ще се погрижи да не ти се случват разни неприятности, докато аз съм зает с жътвата.
	— Нищо няма да ми се… — Ники прекъсна изречението по средата, защото изведнъж се сети каква ще е задачата на едрия мъж. — Искаш да кажеш, че ще следи да не избягам оттук, така ли?
	— Трябва ти време, за да посвикнеш.
	— Значи той ще е моят надзирател. Ще ме държиш тук като в затвор.
	— Рам ще се грижи за теб — обясни й Алекс с растящо недоволство в гласа. — Може да имаш нужда от помощ.
	Ники пое дълбоко дъх, за да се успокои и едва тогава заговори:
	— Струва ми се, че съм малко уморена — каза тя и тръгна към вратата. — Ще се прибера в стаята си.
	Алекс не я спря, но я последва нагоре по стълбата. Настигна я в коридора, защото тя не знаеше в коя стая ще живее.
	— Заповядай — каза той и отвори вратата към едно просторно помещение.
	Стомахът на Ники се сви на топка. Нима очаква от нея да се настани в стаята на Лизет — само от тежкия сладникав парфюм на тази жена ще получи задух!
	— Не може ли да получа друга стая? — попита тихичко тя, надявайки се той да я разбере.
	Без да й отговори Алекс я дръпна вътре. За нейна изненада помещението бе напълно празно, с изключение на едно огромно легло с балдахин, заемащо цяла стена.
	— Предоставям на теб да избереш мебелировката. Това е най-хубавата стая в цялата къща. Иска ми се да се почувстваш щастлива в нея. Надявам се да я подредиш по свой вкус. Леглото принадлежеше на баща ми. Много държа на него, но ако те дразни, ще наредя да го качат горе.
	Ники се огледа, учудена от всичко, което правеше заради нея.
	— Една нова мебелировка ще струва доста скъпо. Знам, че нямаш излишни пари.
	— Това е нищо в сравнение със сумата, която дължа на Фортие. Подобни разходи вече нямат значение.
	Стаята наистина беше чудесна. Току-що боядисана, с прекрасен паркет и капаци на всички прозорци. Беше много слънчева, имаше очарователен балкон с перила от ковано желязо, а долу се виждаше градината.
	— Стаята е добра.
	— Да наредя ли да изнесат леглото?
	То също бе основно почистено: великолепната, ръчно резбована рамка от махагон блестеше. Махнали бяха дори матраците.
	— Хубаво легло. За мен ще е чест да спя в него.
	— Баща ми би бил щастлив, ако можеше да научи това.
	Ники се изправи и каза:
	— Едва ли щеше да се зарадва особено, ако научеше, че смяташ да го делиш с мен.
	Алекс не можеше да отрече това. Шарл дьо Вилие би наредил да го нашибат с камшик, ако научеше какво бъдеще е подготвил за дъщерята на неговия приятел. Всъщност Алекс сам не знаеше защо постъпва така.
	— Радвам се, че все пак ме послуша! Все някога ще се убедиш, че всичко е било за твое добро.
	— Върви по дяволите! Изобщо не съм се подчинила. И не съм се отрекла от думите си. Не съм ти държанка и никога няма да стана!
	Алекс стисна зъби и си наложи да запази спокойствие.
	— Ще дойда пак след седмица. Разчитам дотогава да се вразумиш. — С тези думи той излезе решително и затръшна вратата след себе си.
	— В ада да идеш дано! — викна тя след него.
	Но Алекс отиде само до Бел Шен. Настъпи време за жътва и до Коледа щяха да работят денонощно. Всеки трябваше да застъпва по две от трите осемчасови смени. Странното бе, че работниците не се оплакваха от дългите тежки дни. По време на жътва във въздуха се долавяше някаква празничност, освен това имаха допълнителни дажби от уиски и тютюн, а накрая на сезона всеки получаваше надбавка и освен това удряше часът на любимия захарен бал.
	Майката на Ники винаги помагаше според силите си на баща й по време на жътвата. А кой ще помогне на Алекс? Никой. Догодина вече ще е женен за Клариса. А тя, както я познава, сигурно ще му е наистина от полза. Ще изпълнява задълженията си на плантаторска съпруга не по-зле от Никол, а може би и по-умело от нея.
	Ники седна отмаляла на дървената пейка до прозореца и се загледа навън. Сватбата на Алекс трябваше да се състои на десетия ден от новата година. Малко преди падежа на полицата на Фортие. Тоест след около два месеца. Преди това Ники трябваше да изчезне оттук, колкото и да я пазеха Алекс и Рам. Този път ще се подготви по-добре. Ще изчака бдителността на Алекс да отслабне. Ще се опита да опознае добре този Рам и да разбере всичките му слабости. Ще трябва да натрупа пари. И тогава ще избяга.
	Междувременно ще се постарае да обзаведе стаята така, че да се хареса на Алекс. Що се отнася до желанието му да споделя с нея бащиното си легло — тя ще се съпротивлява с всички сили, за да не допусне това.

	В петък я посети Франсоа. Тъй като дрехите й вече бяха пристигнали и Даниел ги бе окачила в един шкаф в своята стая, Ники бе в елегантна тъмно лилава рокля от серж, подходяща за хладния сезон.
	— Предлагам да идем заедно на покупки — каза Франсоа. — Александър спомена, че имате нужда от зимни дрехи и от мебели за спалнята си.
	Ще не ще трябваше да признае, че както винаги Алекс бе помислил за всичко.
	— Наистина е много мило от ваша страна, Франсоа.
	Изпиха по чаша силно черно кафе, което Ники така обичаше и опитаха великолепните френски сладкиши, които Бетси носеше всяка сутрин от пекарната. Малко по-късно напуснаха гостната и се приготвиха за излизане. В този момент се появи Томас Деминг.
	— Исках да ви поднеса почитанията си — каза той. — И да се убедя, че вече сте се настанили.
	— Благодаря, Томас. — Морскосиният фрак и светлосивите панталони му стояха като излети, а сините му очи светеха жизнерадостно.
	— Съжалявам, но тъкмо се канехме да излезем — рече Франсоа. — Трябва да направим някои покупки. Можете да ни придружите, ако желаете.
	Томас се усмихна закачливо.
	— Наистина трябва да дойда с вас. Само за да ядосам Алекс. Но имам много работа…
	На вратата се почука и те прекъснаха разговора си. Фредерик отвори. Навън стоеше елегантно облечена млада дама. В първия миг не видяха добре лицето й, защото слънцето ги заслепи. После Мишел Кристоф се втурна вътре изопната и явно разгневена, мина покрай Франсоа и Томас, без да им обърне никакво внимание и се разкрещя:
	— А аз си мислех, че сме приятелки — нахвърли се девойката върху Ники. — Трябваше да ми кажеш. Аз щях да разбера.
	Ники неволно се засмя. Откакто се познаваха, Мишел никога не бе повишавала глас.
	— Струва ми се, че не се познавате — каза тя и бузите на Мишел придобиха цвета на розовата й рокля. — Мадмоазел Кристоф, да ви представя мосю Франсоа дьо Вилие, брат на Александър, и мосю Томас Деминг, неговия най-добър приятел.
	— За мен е удоволствие да се запозная с вас — каза Мишел, като хвърли кос поглед на Франсоа, а после впи очи в Томас, който я гледаше с възхищение. Мишел отново поруменя.
	Едва сега Ники забеляза колко се е разхубавила приятелката й през годините, в които не бяха се виждали. Слабоватото, високо момиче се бе превърнало в очарователна, красива млада дама.
	Все още бе стройна, но лицето й бе напълняло, а шията се извиваше грациозно. Зелените й очи, които меко сияеха на бледорозовото лице, бяха засенчени от гъсти тъмни мигли. Явно и Томас бе забелязал, че гърдите й, макар и малки, бяха твърди и съблазнителни.
	— Отиваме на покупки — заяви Ники с намерение да отложи колкото може неприятните обяснения. — Ела с нас.
	Мишел погледна към Томас, после към Никол и пак към Томас.
	— Моля ви, простете, че избухнах така. Беше неучтиво. Надявам се, не си мислите, че съм толкова невъздържана.
	— Всъщност е по-скоро плаха — подметна весело Ники.
	— Щом сте приятелки, трябва да си говорите открито — рече Томас. И добави: — Ще се радваме, ако ни придружите.
	— Само да не преча.
	— Не, е никакъв случай — увери я Томас. — Първо ще минем по Чартър стрийт, а после ще обядвам в Ла петит Трианон.
	— Вие май бяхте много зает — подхвърли Франсоа с явна ирония.
	— Точно обратното. В момента имам нужда малко да се поразходя.

	Целия ден обикаляха по улици и магазини. По настояване на Франсоа Ники си поръча шест нови рокли от най-фин серж, мерино и кашмир, както и масленозелена дреха за езда, която в града едва ли щеше да й бъде тъй необходима, както в Бел Шен.
	Франсоа не я накара да купи балната рокля, която шивачката толкова й разхвали. Алекс едва ли ще води любовницата си по официални приеми.
	Макар че това косвено напомняне за отредената й роля поразвали радостта й, Ники напълно се отдаде на удоволствието от вкусния обяд. След това избра няколко добре изработени старинни предмети за спалнята, включително и шкаф от розово дърво. За завесите купи бледорозов плат, който да напомня за Бел Шен, а за голямото легло с балдахин — завивки в подходяща тоналност.
	Стаята сигурно ще изглежда прекрасно. Въздъхна, като си помисли колко малко ще остане в нея.
	Томас и Мишел много си допаднаха. Ники се запита как ли се е измъкнала приятелката й от строгия контрол на леля си, но нищо не й каза. И двете бяха вече големи. Само че Мишел, за разлика от нея, се пазеше девствена за бъдещия си съпруг.
	— Видях там един приятел — рече Франсоа и мекият му глас я изтръгна от мислите й. — Бихте ли ме извинили за момент?
	— Разбира се.
	Той влезе в елегантен магазин за мъжко облекло. Мишел и Томас се бяха улисали в разговор, затова Ники тръгна надолу по улицата да разгледа витрините. Щом стигна до магазина за мъжка мода, видя Франсоа да разговаря оживено с един красив блед младеж, приблизително на неговата възраст.
	На ръст бе колкото Франсоа, но бе много по-слаб, имаше изпъкнали скули и добре очертани устни. Усмихваше му се почти любовно и се движеше тъй грациозно, сякаш се носи във въздуха. Когато се изчерви в отговор на някакво подмятане на Франсоа, той го докосна по бузата, а младежът притисна ръката му до сърцето си и я задържа почти неприлично дълго.
	Ники имаше чувството, че наблюдава интимна сцена между двама души, обвързани с нещо повече от обикновено приятелство. Изглеждаха почти като влюбени.
	Тя пребледня като ударена от гръм. Понечи да отвърне очи, но точно в този момент Франсоа улови погледа й. В продължение на един миг двамата се гледаха втренчено, после Ники се извърна.
	Потресена и замислена, тя се върна при Мишел, и Томас. Почти нищо не знаеше за мъжете, които си падат по други мъже, но бе чувала, че има такова нещо. Не й бе известно какво представлява забранената им страст.
	Но инстинктивно усети, че Франсоа е един от тях. Когато се завърна, той изглеждаше не по-малко пребледнял и разстроен от нея.
	— Това беше Жан Пиер, стар приятел от ученическите години — обясни той, сякаш за да се извини, но избягваше да я гледа в очите.
	След като я изпрати до вкъщи, побърза да се сбогува. Все още изглеждаше тъжен и умислен. Томас си тръгна с явна неохота и то едва след като Мишел му разреши да направи посещение у тях. Най-сетне двете млади жени останаха насаме.
	— Харесва ти, нали? — запита Ники, когато приседнаха на тапицирания диван.
	— Да, много е чаровен. И добре изглежда. — Мишел завъртя красивите си очи.
	— И на мен ми е приятен. Мишел свали ръкавиците си.
	— Радвам се, че се запознах с него, но всъщност държах да се видя с теб. Какви са тия истории, дето се приказват за теб? Не са истина, нали?
	— Какво… какво си чула?
	— Леля разправя, че си принадлежала на Александър дьо Вилие. Според нея всеки във Френския квартал знаел, че те е откупил за фантастична сума от затвора. Сигурно е искал просто да те спаси. Нали бяха приятели с баща ти.
	Ники стана рязко и закрачи напред-назад пред камината. Нямаше вече какво да крие, не бе необходимо да лъже.
	— Алекс ми помогна, така е. И ми стори много добрини.
	— Какви добрини? — попита Мишел.
	— Дълга история, Мишел. Но може би е достатъчно да ти кажа, че мина доста време, преди да изпитам доверие спрямо него. В един момент това стана. Мисля, че той държи на мен. Аз… аз се поддадох на чувствата си и извърших неща, за които сега съжалявам. Междувременно установих, че намеренията му спрямо мен били по-различни, отколкото предполагах. — Повече не бе готова да й признае. Нека Мишел тълкува думите й както си ще.
	— Господи — прошепна тя.
	— Мислех, че го обичам — каза тихо Ники, надявайки се, че приятелката й ще я разбере.
	— А сега какво мислиш?
	Ники въздъхна и седна пак на дивана.
	— Сега вече сама не знам какво чувствам.
	— Но ако го помолиш той сигурно ще те освободи от договорните задължения!
	— Няма да го направи.
	— Но защо? Баща му точно така би постъпил, нали? — Ники я погледна право в очите.
	— И аз сто пъти си повтарях същото. Не разбирам защо не иска. — „Защото ме желае. Защото аз съм негова, а той не иска да пусне онова, което притежава.“ И все пак Алекс не бе тесногръд и не поставяше личното си щастие над всичко. Едва ли го прави само защото тя му принадлежи — но тогава каква е причината?
	— Не мога ли да направя нещо за теб? — попита Мишел.
	— Остани моя приятелка — отвърна тъжно Ники. — И това няма да ти е лесно. Учудвам се, че леля ти изобщо те е пуснала да дойдеш при мен.
	Мишел въздъхна тежко.
	— Честно казано, тя ми забрани да те посещавам. Но едно да знаеш. Бяхме приятелки и ще си останем такива. — Тя стана. — Каквото и да се случи, можеш да разчиташ на дружбата ми.
	Мишел прегърна Никол.
	— Ако имаш нужда от нещо, кажи ми.
	— Алекс се грижи за мен — заяви с горчивина тя. Премълча обаче, че съвсем няма намерение да се отблагодарява за грижите му.


>	Шестнадесета глава

	Тъй като нямаше никаква работа, седмицата й се стори безкрайна. Как й липсваше просторът на Бел Шен и свободата, с която се ползваше там! Градината наистина бе спокойно местенце, а в големия град бе оживено, но Ники би предпочела да си остане на село.
	Закле се да си устрои тих живот в някое малко селище, щом се измъкне оттук.
	Но при такъв страж като Рам трудно би успяла да осъществи намеренията си, ако не ги подготви внимателно.
	Първата й задача бе да изучи слабостите на едрия турчин. Говореше с него често, разпитваше го за Алекс и за старата им дружба. Отвръщаше й вежливо, но винаги бе някак нащрек, сякаш искаше да установи дали наистина заслужава вниманието, което й отделя Алекс. Очевидно много ценеше своя приятел.
	През първите дни Ники го наблюдаваше внимателно. Беше непроницаем, мълчалив и винаги бдителен. Понякога имаше чувството, че направо чете мислите й.
	Нощем бдителността му се усилваше, сякаш очакваше тя да предприеме опит за бягство. Многократно го чуваше да снове по коридора пред стаята й. Два пъти го видя да стои под прозорците й и да се разхожда на лунна светлина из градината.
	Не беше лесно да се изплъзне от Рам, но Ники бе сигурна, че рано или късно ще успее да го стори.
	— Разкажете ми за Алжир — помоли го тя веднъж след вечеря.
	Рам седеше на бюрото на Алекс в кабинета му, където явно се чувстваше най-добре.
	Щом се сети за отдавна отминалите събития, Рам се усмихна и се загледа замислено в далечината. Прокара месеста длан по масивната си, бръсната глава и я погледна.
	— Бяхме млади и глупави. Александър се биеше за своята родина, а аз за удоволствие — и естествено заради плячката. Бунтовниците заловиха десетки войници и наемници, после ни откараха в една пещера, която използваха за затвор. Беше ужасна дупка, пълна с плъхове и воняща на разлагащи се тела.
	Стомахът на Ники се сви, защото разказът разбуди собствените й спомени.
	— Но двамата е Александър сте оживели — каза тя, за да го накара да продължи.
	— Да, само силните оцеляваха. Аз бях привикнал с лишенията. За мен затворът бе просто неприятно преживяване. Но да знаете само какво му беше на Алекс с тия изискани маниери и с тази красива униформа. Всъщност още имаше жълто около човката.
	— Сигурно сте му помогнали.
	— Помогнах му само да открие мъжа, който се криеше в него. Необходимо бе само да му вдъхна малко самоувереност. Докато другите се разкашкаха, силата на Алекс растеше. Всеки, който го предизвикваше, бе принуден да разбере, че с него шега не бива. Полека-лека започнаха да се боят от него и да го уважават. С една дума — той оцеля.
	— Също както дружбата ви.
	— Да. Когато френските войници завзеха затвора, Алекс повали двама от своите, за да ми спаси живота. Никога няма да го забравя.
	Никой не може да забрави Александър, помисли си тя с тихо отчаяние.
	Тръгна да излиза, но дълбокият глас на Рам я спря.
	— Играете ли шах? — запита той.
	— Шах? — Абсурдно бе да предположи, че мъж като него ще се занимава с такова нещо.
	— Да. Александър ме научи. Изрязахме си дървени фигурки и играехме на дъска, която бяхме начертали в прашния под на пещерата. Така си убивахме времето.
	— Да, играя шах — засмя се Ники. Седна срещу него, защото имаше нужда да се поразсее. Рам също се усмихна и взе изящно изработения шах. През следващите дни Ники се тревожеше повече за Франсоа, отколкото за предстоящото посещение на Алекс. Надяваше се той да я посети, да й даде някакво обяснение или тя да му поговори така, че да възобновят приятелството си.
	— Даниел — каза тя на вечно усмихнатата французойка, която седеше с ръкоделие в ръка в малката си мансарда. — Може ли да поговорим?
	— Ама разбира се — усмихна се тя многозначително на Никол. — Да нямате проблеми с господин херцога? — На Даниел явно й харесваше да го нарича така, макар че никога не се обръщаше към него с титлата му.
	— Проблемите с Алекс край нямат, но не за това става дума.
	— Ами за какво?
	Ники седна срещу Даниел, която остави плетивото си настрана.
	— Питах се дали не знаеш нещо за… ония мъже… дето са по-различни от… другите. Чувала съм това-онова, но не достатъчно.
	— По-различни ли? Как тъй по-различни?
	Ники се изчерви.
	— Не се интересуват от жени. Привличат ги другите мъже.
	— Боже господи! — очите на Даниел се разшириха.
	— Значи знаеш нещо…
	Момичето се усмихна и прие онази невинна физиономия, която много й отиваше.
	— Знам само онова, което тайно съм подочула.
	— И какво е то?
	— Казват, че било грях. Сатанинско проклятие. Жената трябвало да се прави, че не разбира за какво става дума, дори и да знае.
	— Мислиш ли, че…
	— Не знам. И не смея да попитам — каза дяволито усмихната Даниел. — Но ако вие разберете нещо, трябва да ми кажете.
	Ники едва не прихна. Сатанинско проклятие, помисли си тя и си представи измъченото лице на Франсоа. Може би наистина бе така.
	Не след дълго събра цялата си смелост и заговори на тази тема с Рам. Сигурна бе, че той е последният, когото би трябвало да разпитва за подобни работи, но той имаше голям житейски опит. И бе напълно невъзмутим. Нето бе виждала да се смущава или да проявява някакви предразсъдъци.
	— Здравей, Рам — поздрави го тя, влизайки в кабинета на Алекс. — Хубав следобед, нали?
	— За някои може би. Аз бих предпочел да се разхождам сега навън.
	— И аз бих предпочела двамата с Алекс да ме пуснете да си вървя, но явно няма да стане.
	Едрият турчин се засмя тъй гръмко, че широката му гръд се разтресе. Ники се ядоса.
	— Александър е много самонадеян. Защо мисли, че няма да избягам, когато вие си заминете?
	— Попитайте него. — Рам заби отново поглед в книгата, която четеше, защото предположи, че тя ще си тръгне. Но тя остана и се загледа в черните му очи, които бавно шареха по редовете. В началото се учуди, че умее да чете, но той й обясни, че Алекс му е наел учител по негова молба.
	— Искам да разбера нещо, Рам — рече тя.
	Той вдигна поглед и се усмихна добродушно.
	— Какво?
	— Става дума за нещо, за което жените всъщност не би трябвало да говорят.
	— Ако ми кажете какво е, ще ви отговоря, стига да знам.
	Ники прокара език по внезапно пресъхналите си устни.
	— Става дума за мъже, които си падат по… мъжете.
	— Какво искате да знаете за тях? — запита той, без да прояви никакво учудване.
	— Значи знаете нещо?
	— Познавам неколцина. На Изток гледат по-леко на тия неща.
	— И… как са станали такива?
	Той вдигна мощните си рамене.
	— Не знам. Някои разправят, че било дело на сатаната. Мисля, че е просто каприз на природата. Изглежда у повечето от тях това е вродена наклонност. Тъй като нямам подобни желания — засмя се дяволито той, тъй че белите му зъби просветнаха на мургавото лице — не мога да ви кажа със сигурност какво е.
	— И нищо ли не може да се направи срещу това?
	— Доколкото знам, нищо. — Той я погледна изпитателно. — Защо се интересувате? Не мисля, че от просто любопитство.
	— Струва ми се, че познавам един такъв мъж.
	— Франсоа — каза той.
	Ники затаи дъх.
	— Откъде знаете?
	— Личи му. Но Александър просто не желае да види истината.
	— Той обича брат си.
	— Вярно е. Но като си затваря очите, нищо не може да промени.
	— Не вярвам много хора да знаят това — рече Ники.
	— Така си е, но Алекс не е като другите. А Франсоа толкова се страхува да не направи брат си нещастен, че се лишава от всякакъв шанс за лично щастие.
	— Иска ми се някак да му помогна.
	Рам внимателно я изгледа.
	— А какво изпитвате към Александър? Омраза? Страх? Страст? Или любов?
	Ники вирна брадичка, но избягна погледа му.
	— Александър дьо Вилие е мой господар. Някога изпитвах към него всичко това накуп и дори много още.
	— А сега?
	— Сега мечтая само да не го виждам повече.
	Рам не каза нищо.

	Алекс трябваше да пристигне в сряда, но вместо това получиха само вест от него. Налагало се да остане в Бел Шен, но щял да бъде много щастлив, ако се съгласи да отиде в петък вечер с него на концерт на италиански певци в театър Веранде.
	Тя се изсмя на учтивата покана. И двамата знаеха, че това е заповед, а не молба.
	— Даниел! — извика девойката и тръгна решително нагоре по стълбата. — Намери ми слугински дрехи. Ама да са стари и износени. Можеш ли да изровиш нещо такова?
	— Господи, за какво ви са?
	— Мосю дьо Вилие ми нареди да съм на негово разположение в петък вечер. Ще видим дали ще се зарадва на това, че ще го придружава една крепостна.
	— Не мисля, че…
	— Знам, но все пак ми намери тези дрехи.
	Даниел поклати глава, изкикоти се, прикривайки устни с длан, но тръгна да търси нещо подходящо. Намери на тавана една стара черна униформа, принадлежала на бившата икономка. Беше излиняла, но чиста, с износена, но все още бяла престилка. Трябваше само да се стесни и скъси, за да стане на Ники.
	— Отлично — отсече тя, когато се огледа в старинното огледало, купено преди седмица. Само за няколко дни бе обзавела напълно стаята. За леглото избра нов матрак с пружини, меки памучни чаршафи и прекрасна жълта покривка. Розовата още не бе ушита.
	Ники вчеса косите си назад, сви ги на строг, семпъл кок и си сложи боне на главата.
	— Ами мосю Рам? Ако той ви забрани?
	— Не мисля, че ще седне да се меси в тия работи: Цялата история му се струва по-скоро забавна.
	До шест вечерта Ники бе изчистила целия горен етаж. Когато пристигна Алекс, тя тъкмо лъскаше паркета в трапезарията, опряна на колене и длани.
	Едва не се засмя злорадо като го чу да влиза във фоайето. Застана малко по-напред, за да може да го наблюдава през процепа на вратата. Като го видя колко е хубав и едър, почти съжали, че не прие поканата му. Но се опита да не мисли колко е впечатляващ, колко широки са раменете му и каква топлота струи от тъмнокафявите му очи. Но неволно пулсът й се учести.
	Когато Фредерик пое черната му копринена шапка и сатенената пелерина, под кристалния полилей блесна черният му вечерен костюм, шит по мярка.
	— Съобщете на мадмоазел Сен Клер, че съм дошъл — помоли той Фредерик, който също едва запази самообладание.
	— Тъй вярно, сър.
	— Къде е Рам? — запита той и Фредерик посочи към дневната.
	Макар да не виждаше оттук едрия турчин, тя знаеше, че е там. Явно и той искаше да присъства на спектакъла.
	Алекс се отправи към приятеля си, но забеляза, че Фредерик отива към трапезарията, вместо да се качи, както очакваше, на горния етаж.
	— Мосю дьо Вилие желае да ви види — съобщи с подчертана официалност черният портиер.
	— Кажете му, че съм заета.
	Алекс чу отговора й, избута Фредерик и нахлу в стаята. Като я видя коленичила на пода, с мръсния омазнен парцал в ръка, той шумно въздъхна.
	— Господи! Какво, за бога, правиш тук?
	— Лъскам паркета, мосю — отвърна тя със сладко гласче и затърка отдавна блесналия под.
	Лицето на Алекс помръкна.
	— Качи се горе и незабавно се преоблечи.
	— Но аз съм облечена, мосю.
	— Ники, внимавай. Стани веднага и махни тия отвратителни парцали.
	— Но имам още много работа…
	Алекс прекоси стаята с три крачки. Прегърна я и я вдигна на крака.
	— Марш горе — заповяда той. — Веднага.
	— Както заповядате, мосю — Ники пое по стълбата, прикривайки доволната си усмивка. Но не си съблече дрехите. Само изми ръцете си, махна бонето и си сложи диамантените обеци, подарени й от бабата на Алекс. Взе чантичката си и едно ветрило от черни пера и слезе долу.
	Алекс разговаряше в салона с Рам.
	— Забавлявай се добре — каза той и тупна приятеля си по рамото. — Имаш голяма нужда да се повеселиш. — Рам отвори уста да отговори, но в този момент Ники се появи на вратата в старите си дрехи и с черното ветрило в ръка.
	— Явно най-голямата веселба ще падне тук тази нощ — рече Рам, но благоразумно се отправи към вратата.
	Ники се усмихна на Алекс, чието лице не предвещаваше нищо добро.
	— Какво искаш да ми докажеш с тия номера?
	— Ако искате да прекарате вечерта в компанията на своята крепостна, мосю, аз съм готова да ви придружа.
	Алекс изръмжа глухо. Той прекоси стаята, хвана я за китката, наведе се и я метна на гърба си. Промърмори нещо неразбрано и я понесе нагоре като чувал с картофи… Ники се опита да не обръща внимание на горещата му длан, притиснала бедрото й. Усмихна се и го остави да я занесе догоре.
	Той я хвърли грубо на леглото.
	— Смъкни тия дрипи.
	Тя стисна зъби, но не се помръдна.
	— Махни ги, Ники, иначе аз ще ти ги сваля, заклевам се.
	Тя вирна брадичка и се тросна:
	— Няма.
	Само с един жест Алекс сграбчи черната й униформа и я съдра.
	— Няма да дойда! — викна му тя.
	Той вдигна вежди и се усмихна криво.
	— Не желаеш да прекараш една приятна вечер в театъра, така ли?
	— Нали те предупредих, Алекс. Знаеш какво мисля.
	— Аз също те предупредих, скъпа.
	Той се наведе с мрачно изражение над нея и тя долови уханието на одеколона му.
	— Тъй като умираш от желание да те любя — каза той решително и сурово, — ще се откажем от намеренията си и ще се посветим веднага на онова, за което ме умоляваш.
	Ники преметна крака отстрани на леглото и се опита да стане, но силните ръце на Алекс с лекота я натиснаха към матрака. С резки, но ефикасни движения той смъкна онова, което бе останало от старата униформа. После отхвърчаха фустите й, които образуваха бухната купчина при нозете им. Ники се съпротивляваше и го проклинаше, но без никакъв резултат. Внезапно съжали, че не прие да отидат в театъра. Поне щеше да се отложи този сблъсък. Но може би щеше да се измъчи още повече от очакване на този миг.
	Ники усети, че ръката му се плъзва под ризката й и го погледна.
	— Какво? — рече той привидно възмутен. — Ти не си сложила корсет? Кое момиче ще седне да лъска полуголо пода на господаря си?
	Ники пламна от ироничната му забележка. Трябваше да облече онова неудобно нещо. Да видим как щеше да се справи Алекс с него.
	— Следващия път ще се облека по-прилично — просъска тя, опитвайки се да му се изплъзне, но силните му пръсти се пъхнаха под ризата и погалиха гърдите й. Потъмнелият му, жаден поглед опипа тялото й. Остави я да лежи полугола, опитваща се безуспешно да се завие.
	Алекс свали първо връзката и яката си, после сакото и жилетката. Видя го, че извади нещо от джоба на панталона, преди да се върне в леглото. Тя се отдръпна колкото може по-надалеч, опря се с гръб на задната табла, присви нозе и го загледа гневно.
	Без да обръща внимание на реакциите й, той взе едната й ръка, притегли я към себе си и завърза копринена лента около китката й. Тя пое дълбоко дъх, когато мъжът стегна примката и завърза бледосинята панделка за горната пречка на леглото.
	— Какво е това? — Тя проследи с ужасен поглед как Алекс пое и другата й ръка и също я обви със синя панделка.
	— Пазя те от самата теб — отвърна той. Само след минута така опъна копринените вериги, че тя се оказа с разперени ръце точно по средата на леглото. — Надявах се да не стигнем дотам, но тъй като те познавам, реших да се приготвя.
	— Последният път каза, че няма да ме караш да правя нищо насила.
	— Последният път не бях сигурен, че ти ме желаеш също тъй силно, както и аз теб.
	— А вече си сигурен, така ли?
	— Сега знам, че ни разделя само проклетата ти гордост.
	Не можеше да го отрече. Потръпна само като видя голата му гръд. Изви гръб и усети, че я залива силна възбуда.
	— Дяволите да те вземат, Алекс — прокълна го тя, но в отговор той просто свали бродираните й бели гащички.
	— О, простена тя, когато мъжът завърза краката й за двата срещуположни дирека на леглото, така че тя лежеше разкрачена, откривайки пред погледа му най-интимните си местенца. Лицето й пламна като божур, когато забеляза колко е възбуден и как мощно се очертава членът му под панталона.
	Забелязал смущението й, Алекс намали пламъка на лампата, но все пак го остави да свети достатъчно, за да вижда онова, което искаше да види. За секунди свали останалите си дрехи и легна гол до нея.
	— Кажи ми, че не искаш да го правя — прошепна той и допря устни до гърдите й. Езикът му нежно обходи връхчето на едната. — Кажи ми да престана и аз ще те послушам.
	Езичето на Ники се подаде в ъгълчето на устата й.
	— Алекс, моля… моля те да не… — Но сърце не й даде да довърши, тя привдигна тяло към него и от гърлото й се изтръгна сладък, тих стон.
	— Не ти вярвам, скъпа. — Той наведе глава и я целуна, докосна леко устните й, но тя извърна глава.
	Целуна я по бузата после по шията и най-сетне по нежното крайче на ухото. Лизнаха я горещи пламъци. Алекс прокара език по ръба на ушната й мида, после отвътре, сетне покри раменете й с влажни, нежни целувки. В нея лумна огън, бавен и изпепеляващ, способен в следващия миг да се превърне в буен пожар. Алекс се спусна надолу, ръцете му се плъзнаха по кожата и, а после устните му минаха по следите от ръцете. Мускулите на гърдите му играеха под светлината на лампата, а къдравите му косми блестяха.
	Алекс стисна гърдите и в шепи, докато тялото й пламна като жарава. Дълго я гали и милва, после взе зърното на гърдата между палеца и показалеца си и го потърка, докато се втвърди.
	Езикът му кръжеше дълго-дълго по тъмните кръгове на гърдите. Ники простена и извика.
	С трепереща ръка се опита да скъса оковите си, но не успя. Това по необясним начин разпали още повече желанието й. Меката синя коприна не й причиняваше болка, само позволяваше на Алекс да се наслаждава на тялото й.
	— Напразно се дърпаш, скъпа. Престани да се съпротивляваш. Остави ме да те любя.
	Езикът му се пъхна в пъпа й и така го заблиза, че тлеещите въгленчета лумнаха в пламъци. Противно на волята й нейното тяло откликваше на ласките му, мускулите й се стягаха под въздействие на огъня, който бавно се разгаряше у нея. Устните на Алекс се спуснаха още по-надолу, покриха корема й с целувки, езикът му прокара влажна диря до медночервения триъгълник между бедрата й.
	И дори там не спря.
	Той целуна гладката бяла кожа по вътрешната страна на бедрата й и после устните му се устремиха нагоре към трепкащата порта на страстта.
	Ники стенеше и се мяташе. Колкото и да искаше, не можеше повече да потиска възбудата си. Дори не подозираше какво ще последва, когато езикът му откри пулсиращата пъпка на нейната женственост. Стори й се, че ще се пръсне от удоволствието, което напълно помете смущението й.
	— Алекс, моля те — прошепна тя посред въртопа от екстаз и срам — моля те, недей.
	Той спря за миг и погледна към нея.
	— Няма от какво да се срамуваш, скъпа. Ти си просто очарователна. Онова, което правим сега, засяга само нас двамата. Искам тази нощ да ти доставя такова удоволствие, че никога да не я забравиш.
	Езикът му чертаеше огнени мотиви по корема й. Отново плъзна устни надолу, покри бедрата й с хиляди целувки, погали ги с длани. После устата му отново откри пулсиращата пъпка.
	Този път Алекс бе безмилостен. Никакви протести не можаха да го възпрат. Устните и ръцете му бяха сякаш навсякъде, тя просто полудя, когато горещата вълна се надигна у нея. Стенеше, викаше и молеше за още. Когато езикът проникна в нея, Ники простена името му.
	Изведнъж всичко потъна в мъгла, главата й се завъртя и тя извика.
	Трепереща, трескава се притисна към него.
	— Моля те, Алекс — извика тя, хлипайки. — Искам те!
	Той я целуна продължително и страстно. Когато езикът му проникна в устата й, тя усети в дъха му собствения си мирис. После горещият му, твърд член влезе между бедрата й, плъзна се в нея и я изпълни.
	В началото Алекс се движеше бавно и я накара да обезумее от страст. После ускори темпото, забиваше се на тласъци, а тя го молеше да продължи вечно така.
	— Развържи ме — примоли се Ники. — Искам да те докосна. — Струваше й се, че ще умре, ако не го направи.
	Алекс мобилизира цялото си самообладание, за да остане пулсиращият му член в нея, докато той развърза копринените окови от китките й. С лек стон тя пъхна пръсти в косите му и придърпа устните му към своите. Езикът й се мушна в устата му и започна да я изследва толкова чувствено, че Алекс направо обезумя. Всичко потъна в мрак и те се понесоха в един свят, в който съществуваха само двамата. Той я желаеше така, като никога досега не бе пожелавал жена и тя го издигна до висини, каквито не бе и сънувал.
	Мълвейки името й, той проникна още по-надълбоко в нея, докато двамата сякаш се сляха.
	Щом усети как тялото й се стегна и портичката й се стесни, той не можа да се овладее. Изля се в нея в момента, когато тя извика от удоволствие. Ръцете й обгърнаха шията му, придърпаха го до нея и малкото й тяло прилепна толкова плътно до неговото, сякаш вече нищо не можеше да ги раздели.
	Много бавно успяха да се върнат към реалността, но все още се чувстваха сами на света.
	— Липсваше ми — прошепна тихо той.
	— Да ми прости господ, но и ти ми липсваше. — Той се спусна надолу по тялото й, развърза копринените панделки от нозете й и пак легна до нея. После я взе в прегръдките си. Едва когато докосна с устни бузата й, забеляза, че е мокра от сълзи.
	— Кажи ми какво ти е, скъпа — прошепна Алекс и я притисна още по-здраво.
	Тя поклати глава и отвърна очи.
	— Моля те.
	Ники се опитваше да преглътне буцата, заседнала на гърлото й.
	— Едва сега разбрах, че трябва да се боря не само срещу теб, но и срещу себе си.
	Алекс изруга тихо. Гальовно отметна от лицето й медночервените къдри и прокара устни по бузата й.
	— Време е да сложим край на това безумие. Ти ми принадлежиш. Не можеш да го отречеш. Ние се желаем, а по този начин аз мога да се грижа за теб.
	Ники се обърна към него и го погледна в очите.
	— Знам, че според теб правиш възможно най-доброто. За някоя друга може и да е така…
	— Но за теб не е — допълни сухо той.
	— Не. За мен не е. — Тя опря длан о бузата му. — Доказа неоспоримо, че те желая. На драго сърце признавам, че държа на теб. Но аз съм потомка на фамилията Сен Клер. Дедите ми са били едни от първите заселници по тези земи. Познаваше баща ми и знаеш колко горд човек беше. Никога не би постъпил недостойно. — Тя го погледна в очите. — Аз съм негова дъщеря, Алекс. Макар да съм жена, това не означава, че не знам кое е редно и кое — не.
	— Нима твоето щастие… нашето щастие… не е по-важно от някакво абстрактно понятие за чест?
	Тя го погледна така, сякаш не вярваше на ушите си.
	— Няма щастие в безчестието.
	Алекс не отвърна нищо, само я прегърна и притисна до сърцето си.
	— Трябва да има — каза тихо той и изпи сълзите й с устни.
	Но дълбоко в себе си съзнаваше, че тя е права.


>	Седемнадесета глава

	Алекс почука силно на вратата. Около него се смееха и разговаряха мъже и жени, тръгнали на разходка по търговската улица. Минаваха карети и файтони, в които седяха всякакви хора, ирландски работници и аристократи, красиви мулатки и моряци, запътили се към пристанището.
	Алекс почти не ги забелязваше. При второто му енергично почукване помощникът на Томас Деминг, Джаксън Търнър, отвори тежката дървена врата.
	— Тук ли е Томас? — запита Алекс.
	— Да, господин дьо Вилие. — Джаксън бе възпълен мъж на трийсетина години, с вече оредяла коса. — Ще му кажа, че сте дошли. — Той изчезна в един тесен, слабо осветен коридор с книжни лавици по стените и след няколко минути се завърна заедно с Томас.
	— Радвам се да те видя, Алекс — поздрави го приятелят му. Двамата се ръкуваха и адвокатът го отведе в кабинета си, обширна стая с дървена ламперия, украсена с грамота в рамка и е маслена картина, изобразяваща кораб е издути от вятъра платна. Томас му посочи едно меко кожено кресло пред голямото си дъбово бюро и Алекс се отпусна тежко в него.
	Томас забеляза напрегнатото му изражение и уморените, помътени очи.
	— Предполагам, че не си дошъл просто да си побъбрим.
	— Де да беше така — въздъхна мъчително младият мъж и прокара длан по косите си. — Дойдох да поговоря с теб като с истински приятел, но също и да си кажем нещо по мъжки.
	Тонът му бе толкова официален, че Томас изтръпна.
	— Карай направо.
	— Касае се за Никол.
	Томас сепнато вдигна глава.
	— Да не й се е случило нещо?
	Алекс махна с ръка, за да пропъди дори мисълта за подобно нещо.
	— Не, не, нищо. — Изглеждаше неуверен. Досега не го беше виждал в такова състояние. Сякаш се разкъсваше между противоположни чувства.
	— Просто трябва… Томас, кажи ми честно, какво изпитваш към нея. Не сте били кой знае колко често заедно, но все пак… — Той извърна очи и погледът му падна върху шибания от вятъра кораб на картината зад рамото на Томас. — Знаеш, че ние двамата… сме спали заедно. Няма смисъл да отричам. Но си помислих, че ако държиш достатъчно на нея, това няма да те възпре.
	Томас бе като ударен от гръм.
	— Да не искаш да се отървеш от нея? — Господи, та Александър съвсем наскоро бе вмъкнал девойката в леглото ся. — Искаш да ме попиташ дали съм готов да я взема за любовница?
	— Не! — викна Александър и скочи. — Господи, само това не!
	— Тогава за какво ме молиш?
	— Наблюдавах ви по време на вечерята, а и след това на бала. Забелязах как я гледаш. Искам да те попитам дали я харесваш достатъчно, за да се ожениш за нея.
	— Да се оженя? — повтори поразен адвокатът.
	Алекс го погледна обидено.
	— Толкова ли е абсурдно? Знам, че миналото й не е съвсем чисто, но мога да те уверя, че аз я взех девствена. Тя е най-пламенната жена, която съм срещал досега. Сърдечна е и грижовна. И е честна до мозъка на костите. Няма да съжаляваш:
	— Ти нещо не разбираш — каза тихо Томас. Полека-лека започна да осъзнава проблема. По лицето на приятеля му ясно личеше колко е загрижен за Ники и дори широките му рамене сякаш бяха увиснали под бремето на вътрешната му несигурност. Алекс седна. Гърдите му тежаха като олово, устата му бе пресъхнала, а стомахът се бе свил на топка.
	— Значи имаш почтени намерения спрямо нея?
	— Алекс, нямам никакви намерения. Поне от момента, в който за пръв път предложих да я заведа някъде и ти незабавно ме сряза.
	Алекс извърна виновно поглед.
	— Ники е млада и красива, тя е една от най-очарователните жени, които съм виждал. И съм сигурен, че всичко, което каза за нея е истина, но…
	— Но какво?
	— Кажи ми първо защо го правиш — рече Томас. — Щом не си й се наситил…
	— Да й се наситя? Мисля, че това никога няма да стане. — Мъжът притвори очи и се облегна назад… — Ники е по-различна от жените, с които съм бил досега. Властта, парите, престижът не значат нищо за нея. Най-много държи на честта си. Ще направи всичко възможно, за да я опази. Дори живота си ще рискува. Миналата седмица направи опит да избяга. Господи, направо полудях от страх за нея. Можеше да й се случи какво ли не.
	— Значи предпочиташ да ми я предоставиш, за да не й се случи нещо по-лошо.
	— Имам доверие в теб, Томас. Знам, че ще си добър с нея. Ако знаех, че тя има шанс да се омъжи и да бъде щастлива, нямаше да й се изпречвам на пътя.
	— Какво мисли Ники по този въпрос?
	— Не зная. Знам само, че не иска да ми стане любовница.
	Томас се приближи до приятеля си.
	— На бала я заговорих, защото предположих, че има нужда да разсея мрачните си мисли. Ти беше с Клариса. По погледите, които си разменяхте с Ники, пролича, че има нещо между вас. — Адвокатът седна срещу приятеля си на ръба на бюрото. — Знам в какво положение се намираш, Алекс. Знам какви проблеми имаш с Фортие и Бел Шен. Знам, че не можеш да се ожениш за Ники. Знам също, че никога преди това не си държал толкова много на някоя жена.
	— Признавам, че тя значи много за мен — макар че се питам защо, след всичките неприятности, които ми създаде.
	— Лесно е да се каже защо — ти просто намери една добросърдечна, свястна жена, с която можеш да си говориш и която не се подчинява мигом на всичките ти прищевки. С една дума, Алекс, ти намери една жена, която можеш да обичаш.
	Алекс въздъхна.
	— Не вярвам в любовта. И тъкмо ти знаеш това много добре.
	— Аз пък вярвам в нея. И няма да се почувствам щастлив, докато не я намеря.
	Алекс тихичко се изсмя.
	— Ти си сантиментален глупак, приятелю.
	— А ти, Алекс, си циник.
	Младият мъж се засмя. Поотпусна се, почувства се отново господар на положението, защото се увери, че приятелят му не се интересува от Никол. Но нали уж дойде тук тъкмо с това намерение — да убеди Томас да се ожени за Никол и да й създаде сигурно убежище?
	— Добре, така да е. — Трябваше все пак да постави въпроса. — Тя е хубавица и няма да е трудно да й се намери почтен съпруг.
	— Мислиш ли, че ще можеш да се откажеш от нея? — запита рязко Томас. Алекс сведе очи.
	— Повярвай ми, Томас, никак не ми се иска. Когато съм с нея се чувствам като в сигурно пристанище, далеч от всичките си проблеми.
	Обича я, помисли си Томас. И Ники го обича. Вече бе убеден в това.
	— Алекс, Ники не може без теб, както и ти без нея. При теб тя е защитена от всичко, което я е сполетяло през последните години. Помисли само какво й се случи, когато се опита да избяга.
	— Значи мислиш, че трябва да я задържа при себе си — въпреки възраженията й?
	— Тя е твоя, нали?
	— А ако отново се опита да избяга?
	— Сигурен съм, че ще успееш да я държиш под око, докато се примири със съдбата си. — И добави с приглушен глас. — Може вече да е забременяла от теб.
	— Честно казано, и аз на това се надявах. Убеден бях, че ще приеме бъдещето, което й предлагам, ако чака дете от мен.
	— Точно така — потвърди Томас.
	Алекс стана и приятелят му го изпрати до вратата.
	— Поне сега съвестта ти е чиста. Опита се да й намериш съпруг, който би одобрил, но не успя.
	Алекс се засмя така доволно, че по бузите му се очертаха дълбоки трапчинки. Имаше чувството, че голямо бреме му е паднало от гърба.
	— Благодаря ти, приятелю — рече той и тупна адвоката по рамото. — Ти имаш отговор на всички въпроси.
	— Е, чак пък на всички… — той прекъсна по средата, защото на вратата се почука. Отвори и видя на прага Мишел Кристоф и леля й.
	— Поканил съм гости на обяд — обясни той усмихнато на Алекс. — Уважаеми дами, моля заповядайте. — Мишел, облечена в шоколадовокафява рокля, пристъпи вътре, последвана от леля си. — Мадмоазел Кристоф, струва ми се, че познавате Александър дьо Вилие.
	— Добър ден, мосю.
	— А това е мадам Трепане, леля й…
	— Приятно ми е, мадам — каза галантно Алекс.
	— Бонжур, мосю — усмихна се презрително възпълната госпожа. Облечена бе в тъмнозелена рокля, затворена чак до брадичката и държеше ветрило, рисувано на ръка. Очевидно до нея бяха стигнали слуховете за най-новата му любовница — дъщерята на Етиен Сен Клер. Но при тази мисъл Алекс изпита по-скоро облекчение.
	— Мисля, че е време да си вървя — рече той и подаде ръка на Томас. — Ще намина пак при следващото си идване в града.
	След като се сбогува най-официално с двете гостенки, той тръгна надолу по улицата. Стори му се, че слънцето грее по-силно и въздухът е станал по-свеж. Приятно бе да съзнава, че още от самото начало е постъпил съвсем правилно, като се е грижил най-съвестно за Ники, предвид трагичните обстоятелства, в които бе попаднала. Е, не можеше да отрече, че това му донесе и огромно лично щастие.
	Но той ще я направи не по-малко щастлива. Рано или късно Ники ще се убеди, че идиотската й гордост просто не може да се мери с общото им щастие. Като усети, че носи дете под сърцето си, ще се кротне и доброволно ще заеме почетното място, което той й отрежда в живота си. Дотогава ще направи всичко възможно, за да я задържи.
	Струваше му се, че просто няма друг изход.

	Докато се разхождаше, хванал под ръка Мишел и леля й, Томас непрекъснато размишляваше дали посъветва правилно приятеля си. Познаваше Алекс от години и никога не го беше виждал така безпомощен. Може той да е сляп, но Томас не е. Алекс бе влюбен в Никол. Предстоеше му да се ожени за Клариса — просто нямаше друг изход. Но докато Ники му е любовница, ще е безкрайно щастлив.
	Но как ще се чувства самата Никол?
	Младият мъж реши, че съветът му ще е добър и за нея. Нямаше никакво съмнение, че и тя обича Алекс. Но освен това тя си нямаше никого на света — без семейство и без пари девойката просто не можеше да се издържа. При последния си опит да се оправи сама беше попаднала в затвора. А и както каза, Ники може би вече бе бременна от Алекс.
	Не, постъпих съвсем правилно, увери се той. Така поне ще останат заедно и макар Ники да страда поради глупавата си гордост, все някой ден Алекс ще я накара да се почувства щастлива.
	Той погледна Мишел и сърцето му се изпълни с радост. Всеки има нужда да обича някого. И да бъде обичан.
	— Какъв прекрасен ден — каза й той.
	Мишел също му се усмихна и в красивите й зелени очи грейна блясък, който рядко бе срещал у други жени.
	— Да, още отрано личи — рече тя и Томас пак си помисли, че е постъпил правилно.

	Ники чакаше нетърпеливо Алекс да се завърне. Нямаше представа къде е отишъл. Може би точно така се отнасят мъжете с любовниците си.
	В меката си рокля от мерино, обшита с коприна, тя седеше на светлосинята софа в салона и тъкмо се опитваше да се съсредоточи върху един Шекспиров сонет, когато Алекс отвори вратата. Като подаде на Фредерик цилиндъра си с тясна периферия, той влезе при нея усмихнат, свирукайки си. Изглеждаше далеч по-щастлив от днес сутринта. Направо сияеше от радост.
	Прекалено бе радостен.
	На Ники това никак не й хареса.
	— Каретата чака долу — каза той. — Искаш ли да се поразходим? — Мъжът се наведе над нея и нежно я целуна. — Скоро не ще можем носа си да покажем навън, но днес времето е все още прекрасно.
	Макар че тонът му бе привидно равнодушен, очите му опипваха тялото й, галеха едрата й гръд и нежната талия. Тъй като днес го бе оставила възбуден в леглото, тя се учуди, че Алекс не пожела да прекарат в любов целия ден.
	— Чудесно — каза тя, зарадвана, че разправията се отлага за по-късно.
	Каквото и да се бе случило предишната нощ, тя не смяташе да отстъпва току-така. Трудно, ако не и невъзможно й бе да го отблъсне, но рано или късно просто ще му омръзне да полага толкова усилия, за да се добере до леглото й. Може би тогава ще се насочи към някоя по-достъпна жена и ще я остави на мира.
	Ники преглътна на сухо. Кръвта й се смръзна само при мисълта, че той може да люби друга жена.
	— Накъде отиваме? — попита тя с пресилена веселост.
	— Трябва да разменя няколко приказки с моя комисионер — Луи Мутон. После можем да правим каквото си щем.
	Алекс освободи Рам до другата сутрин и двамата с Ники излязоха пред портата, където ги чакаше градската му карета — истинска блестяща каляска, теглена от четири стройни коня е лъскав кафяв косъм.
	Каретата си проправи път сред оживеното улично движение и скоро стигна до целта. Ники бе убедена, че Алекс ще се стреми да я крие от очите на обществото и затова доста се учуди, когато той отвори вратичката и й помогна да слезе, а после я поведе към вратата на склада, явно без да го е грижа, че е непочтено да се показва публично с любовницата си.
	Погледната отвън, сградата направо плачеше за боядисване. Затова пък кантората на Луи Мутон, разположена във вътрешната част на склада, бе направо зашеметяваща.
	Приемната, в която работеше помощникът му, излъчваше сдържаната елегантност на изискан бар. Кабинетът бе украсен с картини, повечето от прочути художници, а подът бе застлан с меки ориенталски килими. Бюрото на Мутон бе направо великолепно.
	— Александър — посрещна той госта си със сърдечна усмивка. — Каква приятна изненада.
	— Луи, да ти представя мадмоазел Сен Клер.
	— Приятно ми е — рече комисионерът и допря устни до бялата й ръкавица. Беше среден на ръст, почти арогантно привлекателен, имаше прав, аристократичен нос, бели зъби и светлокестенява коса, едва започнала да оплешивява.
	— За мен е чест да се запозная с вас — отвърна Ники.
	Мъжете започнаха да обсъждат предстоящата жътва, уточняваха колко варела със захар ще се изпратят до всяко пристанище и колко ще им донесе всяка пратка.
	Мутон погледна към Ники.
	— Трябва да обсъдим още нещо, Александър. Мога ли да говоря направо или ще е по-добре да си поговорим друг път?
	— Кажете за какво става дума.
	Ники се зарадва на доверието, което Алекс прояви към нея.
	— Проучих внимателно наличностите — заяви Мутон — и мисля, че не ще успеете да съберете сумата, която дължите на господин Фортие.
	— Знам, Луи. Всъщност тъкмо затова дойдох днес. Исках да ви уверя, че парите ще бъдат набавени преди падежа на полицата.
	Мутон бе явно изненадан.
	— Нима успяхте да заемете такава сума?
	— Не, по-скоро ще увелича капитала си. Скоро Елмтри ще стане част от Бел Шен.
	Стомахът на Ники се сви.
	— Ясно — засмя се Мутон. Пролича си как се отпусна. — Е, това много облекчава задачата ми.
	Алекс също се усмихна.
	— Няма от какво да се страхувате, Луи. Докато аз съм господар на Бел Шен, няма да останете без работа, поне за следващите петдесет години.
	Петдесет години, помисли си Ники. Къде ли ще съм след толкова време? Едно е сигурно: за разлика от Клариса аз няма да прекарам старините си с Алекс.
	Тримата се отправиха към вратата.
	— Между другото, Алекс, носите ли счетоводните си книги? Скоро ще приключваме финансовата година. Трябва да подредим сметките.
	— Толкова бях зает — отвърна Алекс и затвори вратата. — Ще се постарая да ги получите до края на месеца, дори ако се наложи да се завържа с окови за бюрото, за да нанеса всичко по графите.
	— Добре — рече Мутон.
	Алекс и Ники се отправиха към каретата.
	— Изглежда много съвестен — отбеляза Ники, когато се качиха вътре.
	— От години работи за нашето семейство.
	— Баща ми също си имаше един такъв човек. Странно, колко много се осланяхме на него. Той се грижеше изцяло за финансите и дори ни даваше пари назаем, ако реколтата се окажеше слаба или възникнеха други затруднения.
	— Да, Луи ми е незаменим помощник. — Каретата изтрополи по оживените улици на Френския квартал и пое покрай затревен плацдарм, където униформени войници правеха упражнения, за радост както на децата, така и на възрастните, които стояха под близките магнолии и ги наблюдаваха.
	Минаха покрай монетния двор на Съединените щати — голяма тухлена постройка с орнаменти от гранит и неокласицистична украса.
	— През младостта на баща му — обясни й Алекс — тук се е намирал форт Сен Шарл.
	— Спомням си, че и татко споменаваше за него. Каза, че Ендрю Джаксън дошъл тук лично преди битката за Ню Орлиънс, за да направи преглед на войската.
	На ъгъла на Рампарт стрийт каретата отново зави и стигна до Конго скуеър, където в неделя следобед се събираха негрите и танцуваха във вихъра на дивите африкански ритми.
	— Веднъж татко ме доведе тук — каза Ники с лека тъга. — Гледахме негрите как танцуват. Беше примитивно и езическо. И бе толкова красиво, че никога няма да го забравя. Алекс тихичко се засмя.
	— Мисля, че оттогава и у теб се е вселила част от тази буйност — поне в леглото.
	Ники поруменя и отвърна поглед. Защо ли му разказваше спомените си? Алекс извъртя с шепа пламналото и лице към себе си.
	— Това бе комплимент, скъпа. Страстната жена е истинско съкровище.
	Ники усети топлината на пръстите му и неочаквано се възбуди. Тогава сигурно струвам цял куп злато, помисли си тя, но запази тази констатация за себе си.
	Малки по-нататък, в края на Сен Питър стрийт, Алекс нареди на кочияша да спре. Слезе от каретата и помогна на Ники да стъпи на земята. Плас д’арм бе пълен с елегантни мъже и жени, които се разхождаха по тревните площи, както смяташе да направи и Алекс.
	Като видя, че тук се е събрал елитът на Ню Орлиънс, Ники неуверено го хвана подръка.
	— Сигурен ли си, че искаш да се разхождаме точно тук, Алекс? Ами ако някой ни познае? Какво ще си кажат хората?
	Алекс стисна уверено внезапно изтръпналите й пръстчета.
	— Вече ти казах, че повечето мъже не се женят за онези, които могат да ги направят щастливи. Затова не е необичайно да прекарват времето си с жените, които всъщност ги даряват с щастие.
	— С други думи — каза Ники и вирна глава, — все им е едно.
	Алекс пак се засмя.
	— На мен не ми е все едно, скъпа. А това е важното.
	— За теб — поправи го Ники.
	Алекс пребледня и като че ли искаше да й отговори рязко, но си замълча.
	Пообиколиха площада и спряха да погледат един млад френски художник, който рисуваше катедралата Сен Луи на Шартър стрийт. Ники се загледа като омагьосана в онова, което младежът създаваше с палитра и четка, но изведнъж усети как ръката на Алекс я хвана по-здраво за кръста. Вдигна поглед и разбра защо. Към тях приближаваше Валкур Фортие. Ники уплашено затай дъх като позна жената, облегнала се на ръката му.
	Лизет!
	Фортие се засмя самодоволно.
	— Добър ден, мадмоазел… Сен Клер, нали така? Е, Александър, мисля, че няма нужда да ви представям Лизет.
	Алекс погледна изразително дребната французойка.
	— Бихте ли ни извинили за момент? — запита той Валкур, хвана Лизет за ръка и я отведе настрани. Накара я да го погледна в лицето. Очите му пламтяха от гняв.
	— Ти да не си си загубила ума? Нали го знаеш какъв е. И как се държи с жените.
	— Не вярвам и на една дума от тия приказки! — тя извъртя красивата си глава и разтърси гъстите черни къдри. — А и теб това вече не те засяга.
	— Не искам да изпаднеш в беда.
	— Валкур ще ме закриля. Той умее да цени хубавите жени. Ти ме изхвърли заради тази… тази английска фръцла.
	— Тя е полуфранцузойка, а освен това не съм те изхвърлил. Получи хубавата къщичка в покрайнините, която си хареса.
	— Да, но скоро няма да имам нужда от нея. Скоро ще стана господарка на Фелисиана.
	Алекс изруга тихо.
	— Глупачка нещастна. Валкур никога няма да се ожени за теб.
	Лизет нацупи гневно устни.
	— Той не е като теб, той ме обича. Жена му е избягала преди много години. Ще видиш, че ще се венчае за мен.
	И Лизет го заряза на пътя. Двамата с Валкур продължиха гордо изпъчени разходката си и свиха зад ъгъла още преди Алекс да дойде при Никол.
	— Надявам се, че не ми се сърдиш. Трябваше да поговоря с нея, за да се вразуми.
	Ники не каза нищо. Прилоша й като видя Лизет с. Алекс. Почувства се още по-неуверена. Едва чуваше какво й говори Валкур, който както обикновено се държеше предизвикателно.
	— Ти просто изревнува — рече тя и погледна към него, макар че се опасяваше от онова, което очакваше да прочете по лицето му. — Явно много държиш на нея.
	— Боже господи, каква ти ревност — Алекс обгърна талията й с ръка. Без да обръща внимание на изисканите дами и господа около тях, той я грабна в прегръдките си. — Просто се тревожа за нея. Някога отговарях за Лизет. Не искам да изпадне в беда. Тревожа се за нея така, както бих се тревожил за всеки друг познат.
	— Значи не ти е мъчно, че си отиде?
	— Не, скъпа. Съжалявам само, че не те срещнах по-рано.
	Ники се опита да прикрие огромното облекчение, което изпита при тези думи.
	— Разкажи ми за Валкур. Защо го мразиш толкова?
	— Всъщност не го мразя. По-скоро го съжалявам. — Алекс я хвана под ръка и двамата продължиха да се разхождат. — Валкур е на моите години. Познаваме се от деца. Бащите ни бяха съперници. И двамата се стремяха да създадат своя империя. Макар че и двамата успяха, бащата на Валкур никога не се примири с това. Пришпорваше като луд и себе си, и сина си в тази надпревара.
	— А майка му?
	— Тя бе дъщеря на един испански дон — мила, добра жена.
	— Значи познаваш Валкур от дете?
	— Не съвсем отблизо, защото прекарах доста години във Франция. За съжаление неговата младост премина доста по-различно от моята. Жилбер бе строг човек. Вярваше в принципа „Който обича децата си, редовно ги бие“. Валкур бе единственият му син и Жилбер възлагаше големи надежди на него.
	— Но майка му сигурно го е защитавала.
	— Тя умря, когато беше още на седем години. След това бащата почна да го притиска още повече. Убеден съм, че ударите, които е получил тогава, са го превърнали в това, което е днес.
	Ники замълча. Сърцето й се бе превърнало в късче лед. Знаеше какво е да те бият.
	— И сигурно Жилбер е искал синът му да се състезава с теб, така както той се е надпреварвал с баща ти.
	— Точно така. Валкур много се стараеше да му угоди, но… — засмя се Алекс — аз, ако ми позволиш тази нескромност, проста винаги го побеждавах.
	Ники също едва не се усмихва, но вместо това го смушка леко.
	— Не се отклонявай от фактите.
	Алекс я отведе под една огромна магнолия.
	— Когато стана на двайсет и четири години, Валкур се влюби в едно момиче, Фелисиана, и се ожени за нея. Тя беше чудно хубава. Мургава като Валкур, но мила и нежна като майка му. Той направо я обожаваше.
	— И какво стана с нея? — запита Ники.
	— Никой не знае точно. Едва година след сватбата им Валкур полудя от ревност. Забраняваше й дори да танцува с други мъже. Няколко пъти дори се дуелира, защото този или онзи уж я бил обидил. Фелисиана все повече се затваряше в себе си. Изобщо престана да излиза от къщи и съпругът й бе много доволен. А една нощ изчезна. Валкур твърдеше, че имала треска и без да съзнава какво прави се заблудила из тресавището…
	— Но ти май не му вярваш.
	— Възможно е. Но сред слугите се носи слух, че Валкур я хванал да говори с някакъв скитник, който я питал за пътя. Явно мъжът е бил чаровен, а Фелисиана се чувствала толкова самотна, че го поканила вкъщи. Макар помежду им да нямало нищо, Валкур я оковал във вериги и я пребил с камшик. После я любил насила. На другата нощ Фелисиана избягала.
	Ники погледна към Алекс.
	— Причинил е болка на онази, която обичал повече от всичко.
	— Да — съгласи се Алекс. По внезапно променения му тон тя позна, че го обзеха мисли, които не можеше да отгатне. — По това време плантацията на Фортие се казваше Тер соваж — дива земя. След като жена му изчезнала, той я нарече Фелисиана. Мисля, че все още я очаква да се завърне.
	Ники неволно потръпна и Алекс я хвана по-здраво.
	— Май ти стана студено — каза той. — Хайде да се прибираме.
	Ники кимна. Но обзелият я хлад идеше отвътре, а не отвън.


>	Осемнадесета глава

	На път за дома мислите на Алекс се въртяха само около онова, от което тя се страхуваше.
	Седнаха на софата й той впи в нея топлите си кафяви очи, а пръстът му чертаеше странни рисунки по дланта й. Сърцето на Ники заби още по-силно. Дяволите да го вземат, помисли си тя и се опита да потисне растящата си възбуда.
	— Алекс, аз размислих върху онова, което каза комисионерът. — Тя се усмихна, твърдо решена да отложи сблъсъка им, доколкото може. — След като толкова държиш да остана тук, нека поне да ти бъда от полза.
	Алекс се засмя.
	— Та ти си ми от полза. Но мога да те уверя, че можеш да ми бъдеш и много по-полезна.
	Ники го погледна гневно.
	— Много добре знаеш, че нямам предвид това. Искам да ти помогна във воденето на сметките. На Медоууд аз се занимавах със счетоводството, а при семейство Рамсес направо овладях занаята. Мога да те освободя от тези досадни занимания, а и така ще прогоня скуката.
	Алекс се наведе и я целуна, като разтвори устните й е език, после го пъхна вътре и започна лекичко да я гъделичка.
	— Няма да те оставя да скучаеш — рече той и й се усмихна дяволито, така че трапчинките пак се появиха на бузите му.
	— Говоря сериозно, Алекс. — Ники се опита да усмири бясно разтупканото си сърце. — Нямаш ли ми доверие?
	Алекс въздъхна.
	— След като казваш, че можеш да се справиш, добре. Непрекъснато ме изненадваш. — Той отметна от челото й една изплъзнала се къдрица. — Като се върна в Бел Шен ще наредя да ти донесат книгите.
	— Благодаря ти — каза тя.
	— Аз ти благодаря. Мразя счетоводството повече от всичко на света. Всеки ден благодаря на бога, че си имам Луи Мутон.
	Вечеряха рано — стриди, раци и малки, хрупкави хлебчета. Макар че готварското майсторство на Бетси не можеше да се мери с чудесата на френския готвач в Бел Шен, Ники изяде всичко до последната трохичка.
	— Виждам, че ти се услади — засмя се Алекс.
	— Напомня ми за ястията, които готвеха у дома.
	Алекс видимо се зарадва.
	Пиха кафе с мляко, взеха си по няколко шоколадови бонбона и се преместиха в дневната, където ги очакваха шери и бренди. Едва седнаха и на вратата се почука. Влезе Фредерик.
	— Пристигна писмо за вас — каза той на Алекс. — На Бел Шен е станала злополука.
	Алекс остави чашата си и разгъна листа, който му подаде слугата.
	— Явно тази вечер ще си отдъхнеш от мен, скъпа.
	— Какво е станало?
	— Развалила се е пресата. Надзирателят е бил ранен.
	— Тежко ли?
	— Надявам се, че не. Но не знаят как да задвижат отново машината. — По време на жътвата захарната преса работеше денонощно. — Трябва да тръгвам.
	Ники изпрати Алекс до вратата. Не й се искаше да остава сама, но все пак се радваше, че той си отива.
	— Фредерик — каза Алекс натъртено на едрия, добре сложен негър, който говореше по-добре английски от повечето други роби. Въпреки законовата забрана Алекс му бе помогнал да се ограмоти. — Смятах да остана тази вечер тук и затова освободих Рам. Това означава, че сега ти поемаш цялата отговорност. Когато се завърна, държа да заваря мадмоазел Сен Клер тук. Ако тя изчезне, ти ще отговаряш. Ясно ли се изразих?
	Достатъчно бе Фредерик да го погледне само в очите, за да разбере колко сериозно говори.
	— Не се тревожете — каза той. — Ще я заварите тук.
	— Ето че имам двама надзиратели! — оплака се Ники и вече съвсем не й беше мъчно, че Алекс си отива.
	— Рам ще се върне утре сутринта — каза господарят на Фредерик, който кимна. После прегърна Ники и я целуна толкова пламенно, че й се завъртя главата.
	Като затвори вратата, тя се облегна уморено на нея. Той бе направо невъзможен! Александър дьо Вилие бе арогантен и можеше да те накара да побеснееш — а тя от ден на ден хлътваше все повече по него. Той я обработваше неуморно; бавно, но неумолимо стапяше волята й и всекидневно придобиваше повече власт над нея.
	Изгледа гневно Фредерик, за да му покаже какъв е предател, но той само вдигна рамене. Ники се качи в стаята си. Поне за известно време няма да я безпокои. Така ще има време да премисли всичко и да подготви осъществяването на плана си.
	— Даниел! — викна тя и пълничкото тъмнокосо момиче подаде глава от трапезарията. — Ела за малко.
	Когато девойката влезе в спалнята й, Ники кимна за нейна изненада към масата и столовете, поставени до прозореца.
	— Искаш ли да те науча да играеш шах?
	Още когато игра за пръв път с Рам, тя се досети как да се освободи от него. Когато играеше шах, Рам забравяше всичко друго. Даже покривът да му се срути на главата, пак няма да усети.
	Като разбра, че Ники също обича тази игра, той я канеше всяка вечер по на една партия. Придърпвайки стола назад, Ники се усмихна. Щом Даниел усвои играта, Рам ще си намери нова партньорка. И тя ще го накара така да се съсредоточи и увлече, че напълно да забрави за Ники. Когато започнат да играят всеки ден, Ники ще осъществи плана си.
	Може покривът да не се срути, но Рам сигурно точно това ще си помисли. Ще го хлопне здраво по главата и той ще падне в безсъзнание. Само така ще може да избяга. Естествено, ще трябват и пари, а от днес и Фредерик се превръщаше в проблем… Едно по едно, рече си тя.
	Нека първо научи Даниел да играе добре. А трябва да посети и Франсоа.

	Никол му прати писъмце и получи отговор от него. Един ден се отправи по обед към апартамента му в хотел Сен Луи, придружена от Рам.
	— Едва ли ще му е приятно да се месите в личния му живот — предупреди я Рам, когато каретата спря пред внушителната тухлена сграда и портиерът й помогна да слезе.
	— Знам.
	Ники прекоси екстравагантното фоайе с украсения с гипсови орнаменти таван и пое по широката стълба с резбовани перила към апартамента на Франсоа, намиращ се на третия етаж. Всъщност не беше редно да идва тук, но какво от това? И без друго бе загубила доброто си име.
	— Ще почакам отвън — заяви Рам и се отпусна на плюшения диван в коридора. От тавана висяха месингови и кристални полилеи, подът от махагон и кипарис бе покрит с меки килими.
	Ники почука леко и Франсоа отвори вратата. Беше облечен в светлосиви панталони, виненочервена жилетка от брокат и тъмносив фрак. А нейната ръждивочервена рокля от кашмир подхождаше на есенната шума отвън и на ясното небе.
	— Радвам се да ви видя — каза Франсоа с лек трепет в гласа. Приведе се над нея и леко я целуна по бузата.
	— Липсвахте ми — рече искрено Ники.
	Двамата седнаха на софата пред камината, в която не гореше огън. Цялата обстановка бе в кремаво и бежово, килимите бяха меки и скъпи. Жизнерадостни картини, изобразяващи букети с цветя, украсяваха стените, а сред тях се виждаха пасторални сцени от близките ферми, птици, прелитащи над блатата, в кораби в оживеното пристанище на Ню Орлиънс.
	Изведнъж Ники се досети, че всички тези платна са дело на един и същ художник, и че той очевидно притежава голям талант.
	Тя се огледа.
	— Ваши ли са?
	— Да. Харесват ли ви?
	— Великолепни са.
	Както се бе случвало неведнъж, Франсоа изведнъж престана да се държи официално и мрачното му изражение се изпари.
	— Наистина ли ви харесват? Да не го казвате просто така? — Той трескаво се опитваше да отгатне по погледа й дали му казва истината. Жаждата му за признание бе почти детинска.
	— Нямаше да го кажа, ако не мисля така. Картините ви са изключителни, Франсоа. Рядко съм виждала толкова хубави платна. — Ники обиколи стаята заедно с Франсоа, като се спираше пред всяка картина. Разпитваше го за техниката на рисуване и се възхищаваше на майсторството му.
	— Искам да следвам във Франция — призна й той, и Ники се извърна учудено към него.
	— Алекс знае ли? — запита тя. — Ах, как ще знае. Та той дори не подозира, че рисувате.
	Франсоа въздъхна.
	— Страхувам се, че ще ме помисли за глупак. Не бих изтърпял подигравките му.
	Ники го отведе до дивана.
	— Не мога да си представя, че Алекс ще вземе да се подиграва на когото и да било. Още по-малко на собствения си брат. Как може да си помислите такова нещо?
	— Толкова беше бесен, че съм управлявал зле Бел Шен. Наруга ме заради хаоса, който създадох. Нарече ме невеж клоун. После ми се извини, но такива неща трудно се забравят.
	— Всеки допуска грешки. Вие сте сгрешили в управлението на Бел Шен, а той е сгрешил, като се е отнесъл така с вас. Бел Шен означава много за него.
	— Не много, а всичко — поправи я Франсоа. — Но не е само това. Той се тревожи какво ще стане с баба ни и с мен. Както и с всички хора, които живеят и работят там. Ужасява се от мисълта как ще ги измъчва Фортие.
	— Чух, че бил извънредно жесток.
	— Честно казано, той не е прекалено суров с работниците си — искам да кажа, в сравнение с някой други плантатори. За него робите са като добитък. А той добре си пази собствеността. — Франсоа прокара длан по косите си. Този жест й напомни за брат му. — Но Алекс държи много повече на тях. Познава повечето по име, поощрява ги да се венчаят и да кръщават децата си, отнася се с тях по-скоро като с приближени слуги, отколкото като с роби. Преди да влязат в сила законите на Нат Търнър, даже ги учеше да четат и пишат. Алекс се чувства отговорен за тях. Готов е да пожертва дори личното си щастие.
	— Защо ми разказвате всичко това? — запита Ники, но дълбоко в себе си знаеше отговора.
	— За да разберете защо е принуден да се ожени за Клариса.
	Ники сведе очи и буца й заседна на гърлото.
	— От този брак зависи бъдещето на Бел Шен — продължи тихо Франсоа. — А това бъдеще засяга всички, за които отговаря Алекс.
	Ники го погледна в очите.
	— Явно и той, и аз ще трябва да заплатим за него. Но вие, Франсоа, все още имате шанс. Разкажете на брат си за своите картини. Помолете го да ви изпрати във Франция.
	Лицето на младежа помръкна.
	— Колкото и да искам, не мога.
	— Но защо?
	Франсоа поклати глава.
	— Бих искал да ви обясня причината. Но някои неща трябва да останат в тайна. — Тъмните му очи излъчваха печал, младежките му черти бяха напрегнати.
	Ники го докосна по ръката.
	— Заради Жан Пиер, нали? Не искате да го изоставите тук.
	Франсоа притвори очи. Тя забеляза, че се стреми да запази самообладание.
	— Опасявах се, че ще научите за това. Надявах се да не стане.
	— Не знам почти нищо за този вид отношения, но вече малко ви поопознах. Мисля, че вие сте добър, свестен човек. Струва ми се, че никому не искате да навредите. Ако това ще ви направи щастлив, вземете Жан Пиер със себе си.
	Франсоа поклати глава и видът му стана още по-отчаян.
	— Нямам достатъчно пари, а Алекс никога не би приел подобна връзка.
	— Може и да я приеме — каза Ники, но сама не вярваше, че ще стане. Александър дьо Вилие беше мъж до мозъка на костите.
	— Не мога да поема този риск — заяви Франсоа. Поседяха мълчаливо и всеки намираше утеха в присъствието на другия, макар че нищо не си казаха.
	— Благодаря ви, че ми описахте в какво положение се намира Алекс — промълви най-сетне Никол.
	— Благодаря ви, че дойдохте да ме видите — отвърна Франсоа.
	Изпрати я до вратата и тя се вдигна на пръсти, за да го целуне по бузата.
	— Грижете се за себе си. И ми елате на гости, моля ви.
	Франсоа се усмихна.
	— Ако ви е удобно, ще дойда в четвъртък. Ще обядваме заедно и ще отидем да погледаме художниците на площада.
	— Прекрасно. — За миг й мина през ум мисълта да помоли Франсоа за помощ. Но той навярно ще й откаже, а и да приеме, пак не е редно да забива още един клин между двамата братя.
	Прегърна го и си тръгна. Рам я чакаше търпеливо в коридора.
	— Сега по-добре ли се чувствате! — запита той, ставайки.
	— Много по-добре. — Слязоха заедно по стълбата. — Но още повече щеше да ми олекне на душата, ако успея да убедя Александър да изпрати брат си да следва във Франция — заедно с приятеля си, разбира се. Би било прекрасно.
	Рам се засмя тъй високо и дрезгаво, че околните се обърнаха към тях.
	— Алекс наистина си е взел с вас беля на главата, мила моя.
	Макар че думите му бяха по-скоро обидни, лицето на Рам изразяваше като че ли възторг. Дано да бе така.
	Тази нощ Ники спа много неспокойно. Непрекъснато й се присънваше, че Алекс я люби. Два пъти се събужда цялата в пот с втвърдени, болезнени връхчета на гърдите.
	— Дяволите да го вземат — прокле го тя, но все пак се запита къде ли е сега и какво ли прави. Поне не се среща вече с Лизет. Но веднага се сети, че скоро ще дели леглото с Клариса.
	— Трябва да се махна оттук — реши тя. — Преди да е станало прекалено късно.
	Получи няколко сърдечни писъмца от Алекс, но той просто не можеше да се откъсне от Бел Шен, където жътвата бе в разгара си. Прекара четвъртъка с Франсоа, а вечерта и в петък игра шах с Даниел.
	— Само ако успея да намеря пари — довери й тя, докато двете седяха пред камината — и ако ти успееш да отвлечеш вниманието на Рам, аз ще избягам през следващата седмица. — Усмихна се на приятелката си. — Този път ще успея.
	Даниел извъртя кръглите си сиви очи.
	— Този път и душата ми да извади, пак няма да му кажа.
	Ники се засмя доволно.
	Когато свършиха, тя побутна шахматната дъска настрана и стана.
	— Играеш все по-добре — констатира тя, макар че бе победила Даниел с лекота.
	— Доставя ми удоволствие. А и не е нужно да играя чак толкова добре. Ще му завъртя главата с женските си прелести. „Ах, господин Рам — рече тя престорено и потрепна с дългите си, гъсти мигли — знам, че сте много по-умен от мен, но сигурно мъж като вас ще успее да научи една глупава женичка на тази игра?“ — Даниел се изкиска, а Ники се засмя от все сърце.
	Слязоха долу, за да пийнат по чашка ликьор преди лягане, но щом чуха гласове в преддверието, замръзнаха на стълбата.
	— Господин херцогът пристигна — прошепна Даниел.
	— Да — каза Ники и сърцето й изведнъж се разтуптя, а пръстите й, опрени на перилата, затрепериха.
	Като вдигна поглед и я съзря, Алекс се засмя до ушите. Ники едва се удържа да не му се хвърля на врата.
	— Добър вечер, Александър — каза тя, опитвайки, се да прикрие треперенето на ръцете си.
	Той не я изчака да слезе, а се отправи към нея с едри крачки. Прегърна я с огромните си лапи и я целуна толкова горещо я страстно, че Ники неволно обгърна врата му с ръце.
	— Какво правиш тук? — запита тя, останала без дъх. — Как е твоят надзирател, нямаш ли проблеми с жътвата?
	— Надзирателят почти оздравя — отърва се само с рана на ръката и леко мозъчно сътресение. Реших най-острите проблеми и дойдох, защото така ми липсваше, че не можех да не го направя.
	Ники имаше чувството, че сърцето й ще се пръсне.
	— Кажи на Бетси да ми направи нещо за ядене — нареди той на Фредерик и хвана Ники за ръка. — И ни донеси по една чаша вино.
	Алекс я поведе към салона, като изпиваше с поглед развълнуваната й гръд. Само като я погледнеше и усещаше присвиване в слабините. Дори и в тази семпла рокля от серж тя изглеждаше фантастично — и далеч по-съблазнително, отколкото във виденията му. Бузите й бяха поруменели от целувката й, а чаровните й очи просто не можеха да се откъснат от него. Малкото ми диво котенце май също умира от радост, че ме вижда — помисли си той. — Макар че няма да си го признае.
	Не, Ники в никакъв случай нямаше да допусне това. Едва след като се съвзе от изненадата, тя осъзна защо всъщност бе дошъл. Ходеше при Лизет три пъти седмично. Освен по време на жътвата сигурно ще посещава и нея със същата периодичност.
	Колкото повече мислеше за това, толкова повече се ядосваше. Преди Алекс да довърши вечерята си, тя направо се пукаше от яд.
	Алекс като че ли не забелязваше нищо.
	— Изглеждаш ми уморена — заяви той закачливо. — Май че е време да те сложа в леглото.
	— Съвсем не съм уморена — тросна му се Ники. Внезапно погледът му стана суров. — Точно обратното. Иска ми се да се поразходя в градината.
	— Много път бих дотук, скъпа. Цяла седмица работих като луд, тъй че нямам сили да понасям детинските ти игрички.
	— За теб може да са детински. Но за мен не са. Аз не съм ти метреса, Алекс. Няма да се превърна в играчка за леглото — нито тази вечер, нито когато и да било. Извини ме — каза тя и стана. — Чакам те в градината. — И излезе с високо вдигната глава.
	— Може би си права — съгласи се Алекс и я настигна с две крачки. — Добре ще е малко да се поразкърша. — Но вместо да се отправи навън, той я грабна мълниеносно и я понесе нагоре към стаята й.
	— Ела тук — заповяда й той, като я гледаше с потъмнели и жадни очи. — Твърде дълго чаках този миг.
	— Не — отвърна Ники и се отдръпна чак до стената.
	Алекс стисна зъби. Опита се да запази спокойствие. После свали палтото си, смъкна ботушите й съблече ризата си.
	Приковала поглед към широката му разголена гръд и към меките кафяви кичури по нея, Ники облиза внезапно пресъхналите си устни. Алекс разкопча панталона си и го остави да се плъзне надолу по стройните му, мускулести нозе. Той леко падна на пода и от този звук тя потрепери.
	— По дяволите, Ники, много добре знам, че ме искаш не по-малко, отколкото аз теб.
	— Това няма значение!
	— Не, има. — Той въздъхна. — Пак ли ще трябва да те връзвам? — запита той. — Нали знаеш, че мога да го направя, но предпочитам да усещам ръцете ти върху мен.
	— Как можеш да изпитваш удоволствие, след като знаеш, че не искам да го правя?
	— Напротив, искаш — отвърна Алекс. Очите му се плъзнаха по тялото й. Забелязал бе както внезапно учестеното и дишане, така и розовите връхчета на гърдите, втвърдили се под корсета, докато го гледаше как се съблича. — И двамата го искаме.
	Приближи се към нея — гол и възбуден. Ники се огледа трескаво вляво и вдясно, но още преди да направи каквото и да било, Алекс я хвана за китката и я извърна с лице към него. Ловките му пръсти разкопчаха мъничките копченца на роклята й, после й смъкна корсажа. Развърза фустите й и привлече Ники; останала само по корсет и долна ризка, върху пухкавата купчина в нозете им.
	„Сега е моментът — подсказа й здравият разум. — Сега трябва да избягаш.“ Но никак не й се искаше да бяга, а и не знаеше накъде. Стоеше пред него полугола и си мислеше колко просто би било да му позволи да я люби и да се поддаде на чара му. Искаше го, искаше го още от мига, когато влезе в къщата. Само гордостта й я възпираше. Гордостта и чувството за чест.
	Алекс раздърпа връзките на корсета й и той падна на земята. Сръчно измъкна фибите от косите й и копринената, медночервена грива се пръсна по раменете на младата жена.
	Нали се закле, припомни си тя. Ако се съпротивлява, поне слугите ще разберат, че не е тук по своя воля. Докато Алекс се опитваше да развърже белите й памучни гащички, тя събра целия си кураж и го отблъсна.
	— Ако искаш да ме имаш, ще трябва да ме изнасилиш.
	Алекс изруга тихо, но явно не бе изненадан.
	— Кога беше последната ти менструация? — запита той.
	Въпросът й се стори толкова неуместен, че просто зяпна.
	— Моля?
	— Кога беше последната ти менструация? — запита повторно той. — Кажи кога?
	— Миналата седмица — отвърна тя, — но защо питаш?
	Алекс отново — изруга, но вече по-силно.
	— Ще спя с теб при всяка възможност, докато забременееш от мен.
	— Какво? — Ники отстъпи няколко крачки назад. — Но защо… — И замлъкна, защото изведнъж разбра всичко. — Затова значи Рам ще си ходи след жътвата. С проклетата си мъжка самонадеяност си решил, че дотогава сигурно ще забременея! — Гърдите й се издигаха развълнувано, тя стисна ръце в юмруци. — Надяваш се, че това ще промени нещата, че ще ме принудиш да остана при теб, така ли?
	— Че какво друго можеш да направиш?
	— Онова, което бях решила от самото начало. Сама ще си гледам детето.
	— Глупости говориш — избухна Алекс и се приближи до нея. — При последния ти опит да се погрижиш сама за себе си ти попадна в затвора.
	— Вече пораснах и помъдрях.
	Алекс се засмя.
	— Това още не е доказано.
	Ники вдигна розовата ваза, която бе купила същия ден.
	— Скъпо ще ти струват тези думи — предупреди го тя и я вдигна над главата си.
	Алекс се засмя и трапчинките му пак се появиха.
	— На един мъж все някога му се налага да заплати за страстите си.
	— Върви по дяволите! — викна Ники, хвърли вазата върху него и побягна към вратата. Алекс се наведе и порцеланът се разби в стената. Ники не успя дори да прекрачи прага.
	Той я хвана здраво за ръката и я отнесе въпреки отчаяните й клетви и протести на леглото.
	— Мразя те! — викна тя, отскубна се и още веднъж се опита да избяга.
	— Само в този момент — възрази й той с иронична усмивка. Притисна я с тяло към матрака. Ники освободи ръцете си и се обърна по корем, опитвайки се да спусне нозе от едната страна на леглото. Това се оказа фатална грешка.
	Алекс хвана ръцете й и ги вдигна над главата.
	— Нямаме много време, скъпа. Ти далеч не познаваш всички удоволствия, които мъжът и жената могат да си доставят един на друг. — Отслаби хватката си. Тя усети как горещите му устни докоснаха раменете й, а ръката му привдигна гъстите й къдри, паднали върху лицето.
	— Децата ни ще са копелета, Алекс — прошепна Ники.
	— Няма значение. — Той я погъделичка леко по ухото и по врата.
	Ники се опита да не мисли за топлия му дъх, галещ кожата й и за пламенните целувки, с които обсипваше раменете й. Мускулите му докосваха леко гърба й, а твърдият му член се притискаше към задните й части.
	Алекс плъзна ръка под ризата й, за да поеме в шепа гърдите й. Пръстите му бяха топли и силни. Зърната й се втвърдиха от докосването и тя усети влагата между нозете си. Той погали стегнатата й плът, а устните и езикът му така шареха по нея, че тя потръпна.
	— О, боже! — прошепна Ники, когато ръката му се плъзна надолу по корема й. Той развърза гащичките и ги смъкна до колената. После внимателно привдигна крайчеца на ризата й.
	Когато ръката му поспря най-сетне върху мекия й, закръглен задник, Ники простена. Той раздели навлажнените устни и се вмъкна в нея. Усети го целия и извика от удоволствие. Твърдия му, пулсиращ член издаваше огромната му страст, която можеше да се мери само с нейната.
	Алекс пусна китките й, хвана я с ръце за кръста и се привдигна така, че да я възседне. Без да излиза от нея, той застана на колене. Ники също се привдигна, защото искаше да усеща всеки сантиметър от твърдия му член. Започна да извива ханша си, за да го поеме още по-добре.
	Алекс стенеше и мълвеше името й, шепнеше й нежни френски слова в ухото. Прималяла от страст, Ники почти не го чуваше. Алекс се заби още по-надълбоко и рязко в нея. Плът в плът… и тя усещаше вече само, че той е в нея.
	Алекс се потапяше и притискаше в Ники като обезумял. Тя се извиваше и стенеше под него, струваше й се, че прониква още по-надълбоко. Страстта й само го разпалваше още повече и в един миг вече не можа да се удържи.
	Двамата стигнаха едновременно до върха, разтърсвани от горещи тръпки. Той обхвана ханша й още по-здраво. Когато и двамата се отпуснаха с блажена въздишка на леглото, телата им бяха покрити с блестящи капчици пот. Той отметна кичурите коса от лицето й и я целуна по изящната шия.
	— Ти си моя — прошепна той в ухото й. — Ти ми принадлежиш и нищо не е в състояние да промени този факт.
	Тя отговоря след кратко мълчание.
	— Няма вечно да ти принадлежа. Един ден ще получа свободата си.
	Смехът на Алекс прозвуча в мрака.
	— Не говоря за договора ти, любима, а за онова, което изпитваш.
	Ники не желаеше да признае чувствата, които прикриваше така грижливо.
	— И в чувствата на Лизет ли бе така уверен?
	Погледът му изведнъж стана суров.
	— Няма защо да се сравняваш с Лизет.
	— Така ли? Нали и аз съм ти любовница. Също като нея.
	— Не е същото.
	— Защо?
	— Лизет не означаваше нищо за мен.
	— А какво означавам аз за теб, Алекс? Какво изпитваш към мен?
	Защо не намираше сили да го каже? Защо не можеше да й признае колко много означава за него тази близост? Да й довери, че никоя друга жена не е му била тъй необходима. Че е достатъчно само да му се усмихне, за да забрави за всичките си проблеми и да се изпълни с обич и топлота?
	Не можеше да й го каже, защото бе недопустимо един мъж да изпитва подобни чувства към жена. Баща му щеше да му се присмее — господи, та той изглеждаше смешен в собствените си очи.
	— Спи, шери — прошепна той и я прегърна.

	Когато Ники се събуди, Алекс го нямаше. Любил я беше още два пъти през нощта. И тя повече не се противи. Нещо в поведението му й подсказваше, каква огромна нужда има от нея.
	Но когато на сутринта усети отново, че той се е възбудил, тя се престори на заспала. Алекс не я събуди, само я подържа малко в обятията си и тихичко стана.
	Тя също го желаеше отново, но онова, което й каза предишната вечер, я накара да се въздържи. Досега бе имала късмет. Ако и тази нощ нищо не е станало, значи не е бременна. Така по-лесно ще избяга. Не е шега работа да се грижиш за двама.
	Още от самото начало съзнаваше този риск, но се стремеше да не мисли за него. Сега, след като той й го припомни, тя реши да поговори с Даниел.
	Девойката щеше да се омъжи скоро за Рьоне. Не беше неприлично да поразпита женените си приятелки как да се предпазва от забременяване, макар че всички мерки бяха несигурни.
	Не че Ники не искаше да има деца. Ако не й беше такова положението, тя би искала повече от всичко на света да роди дете от Алекс. Стори й се безчовечно, че той спокойно приема мисълта собственото му чедо, плът от плътта му, да израсне като копеле. Но мъжете разсъждаваха по-различно. Доколкото можеше да се съди по думите на Алекс, Шарл дьо Вилие явно имаше незаконни деца както тук, така и във Франция.
	Тя потрепери при мисълта, че подобна участ може да сполети и собствените й рожби.
	Може да възникнат толкова грижи около жътвата, че тя да се измъкне преди Алекс да се появи отново. Дали ще хукне да я преследва? Вече не се страхуваше от него, но знае ли човек… Александър дьо Вилие не позволяваше да му отмъкнат нищо. При никакви обстоятелства.
	Този път трябва да успее, иначе… Отново изтръпна, като си представи как мощната фигура на Алекс се навежда над нея и очите му проблясват гневно. Видението бе толкова ужасяващо, че почти я накара да се откаже от плана си.
	Но само почти.


>	Деветнадесета глава

	За да подготви бягството си, Ники изпрати писъмце на Мишел. След няколко дни приятелката й дойде да я посети.
	Макар че се страхуваше да я помоли за такова нещо, тя все пак се зарадва, че я вижда. Седнаха на светлосинята софа, разбъбриха се и почнаха да се смеят също както някога, Мишел непрекъснато говореше за Томас и й призна, че той я посещава почти всеки ден.
	— Алекс много го цени — заяви Ники.
	— Да, той е почтен човек. Но преди всичко е мил и добър. — Тя си повея с дантеленото ветрило и бузите й леко поруменяха. — Мисля, че съм влюбена в него.
	— Радвам се за теб — каза Ники, макар че тази вест само й припомни в колко незавидно положение се намира.
	— Още не е поискал ръката ми, но мисля, че скоро ще го направи.
	Ники извърна поглед. Не можеше да се оправи, ако Мишел не й помогне, но не знаеше дали да я моли за подобно нещо. След като приятелката й заговори за женитба, тя си помисли, че нищо друго не й остава.
	— Ох, колко добре си поприказвахме днес. Почти като едно време.
	— Да, така е.
	Усмивката на Ники угасна.
	— Мишел, колкото и да се радвам на нашата среща, трябва да ти призная, че те повиках по друг повод.
	Приятелката й не се изненада.
	— Така си и мислех.
	— Трябва да се махна оттук, Мишел. Не мога да остана след женитбата на Алекс. Ще ми помогнеш ли?
	Мишел положи нежната си длан върху ръката на Ники и леко я стисна.
	— Знаеш, че ще ти помогна. Какво мога да направя за теб?
	— Трябват ми пари. Не много. Само колкото да започна другаде нов живот.
	— Но нали Алекс държи договора ти. Няма ли да те преследва?
	— Ако добре подготвя всичко, няма да ме намери. Ще си купя билет за кораб, плаващ на север. Ще избягам посред нощ. Корабът ще отплава при сутрешния прилив. Ако съм достатъчно предпазлива и никой не ме види, сигурно ще успея.
	Мишел не изглеждаше особено убедена в това.
	— Не знам, Ники. Мосю дьо Вилие не ми прилича на човек, който лесно ще махне с ръка. Ще обърне земята наопаки, за да те намери.
	— Все пак трябва да опитам. Ти би ли останала с Томас, ако той се венчае за друга?
	Мишел пое дълбоко въздух.
	— Боже мой, не! Аз го обичам. И не бих го разделила с друга.
	— Тогава разбираш защо трябва да замина.
	Мишел изопна тесните си рамене и решително погледна Никол с красивите си зелени очи.
	— Ще поискам пари от Томас. Сигурна съм, че ще ми даде.
	— Но сигурно ще те попита за какво ти са.
	— Ще кажа, че са за сестра ми. Не вярвам да ме разпитва много-много. Томас е деликатен. — И тя се усмихна нежно при мисълта за мъжа, който обичаше.
	— Искам твърде много от теб — каза Ники. — Сигурна ли си, че си готова на това.
	— Разбира се. Когато се оженим с Томас, парите му ще станат и мои, така че все едно си взела от мен назаем. А ако не се оженим, ще му ги върна.
	— Аз ще ти изплатя всичко — обеща спокойно и уверено Ники. — Може да не е веднага, но все някога ще ти ги върна, обещавам ти.
	Мишел се наведе над нея и я прегърна.
	— Ще ги получиш още до края на седмицата.
	Ники премигна, защото сълзи премрежваха погледа й.
	От този ден нататък тя се зае трескаво с подготовката за бягството. Алекс непрекъснато й пращаше писма, в които обясняваше колко е зает и я молеше да прояви търпение. Макар че ужасно й липсваше и непрекъснато си мислеше за него, колкото и да се опитваше да го прогони от съзнанието си, Ники бе благодарна на бога за всеки отпуснат й ден.
	Мишел спази обещанието си и след три дена й донесе парите, а Даниел й купи билет за Чарлстон, Южна Каролина. Корабът щеше да тръгне в сряда сутринта. В Чарлстон смяташе да се прехвърли на друг кораб и да продължи в северна посока.
	Ако всичко мине благополучно, във вторник вечерта ще си възвърне свободата.

	В понеделник Ники посрещна нечакани гости, докато Даниел играеше както обикновено шах с Рам.
	Може би нямаше да стане така, ако не се бе спряла да говори с Фредерик точно когато на вратата се почука. Негърът се извини и отвори. На прага стоеше дребна чернокоса жена, увита в пелерина. Тя едва удържаше напора на вятъра, който се опитваше да й смъкне сатенената качулка от главата.
	— Простете, че се натрапвам — чу тя женски глас, който говореше със силен френски акцент, — но трябва да говоря с Александър. Той вкъщи ли е?
	— Съжалявам, — отвърна Фредерик, — но в момента е в плантацията, в Бел Шен.
	Жената се облегна безсилно на рамката на вратата и избухна в неудържими ридания.
	— Простете, че ви досаждам — каза отново тя. Понечи да си тръгне, но Никол излезе и сложи ръка на рамото й.
	— Влезте, Лизет. Алекс го няма, но аз съм тук. Моля ви, разкажете ми какво се е случило.
	Лизет привдигна разплаканото си лице и поклати глава.
	— Не мога.
	— Алекс сигурно би искал да ви помогна вместо него.
	— Ако бях го послушала, нищо нямаше да се случи — каза жената и последва Никол, като крачеше някак вдървено, което породи силно безпокойство у девойката.
	— Да не сте ранена? — попита тя и хвърли поглед на Рам и Даниел, които влизаха в този миг във фоайето.
	Лизет облиза напуканите си, безкръвни устни.
	— Аз… аз… — И тя едва не се строполи в безсъзнание на пода, но Рам я привдигна със силните си ръце. Качулката й падна и се видяха разпуснатите й, блестящи черни коси. Под окото й имаше синьо петно. Рам я взе като перце и я отнесе в стаята за гости.
	Даниел отметна завивката на леглото, а Ники свали тежката пелерина на Лизет.
	— Внимавай — предупреди тя Рам, макар че не бе необходимо. — Аз ще се погрижа за нея.
	След като едрият турчин остави лекия си товар и се измъкна през вратата, Ники свали синята й рокля от серж. Замръзна на място, като видя ужасяващите белези по нежната мургава кожа. По раменете, гърба, ханша и бедрата й се виждаха рани от ухапване.
	— Валкур — изпъшка Ники. — Как е могъл да направи такова нещо?
	Даниел се прекръсти.
	— Ама че злодей. Значи всичко, дето приказват за него, е вярно.
	— Да — потвърди Ники, шепнейки едва-едва.
	— Противно ми е, че Рьоне работи за такъв изверг — заяви ядосана Даниел. — Като се оженим, ще помоля господин херцога да го вземе в Бел Шен.
	— Никол не напомни на Даниел, че след като Александър научи как е помогнала на господарката си да избяга, сигурно ще й се наложи да си потърси работа другаде.
	Лизет се размърда и тя отиде при нея. Жената простена тихо и отвори големите си черни очи.
	— Искате ли да ми разкажете нещо? — попита Ники, докато Даниел мажеше раните по раменете на французойката с гъст сив мехлем.
	Лизет се усмихна леко.
	— Много е любезно от ваша страна, че искате да ми помогнете. Разбирам защо Алекс се е влюбил във вас.
	— Не се е влюбил. Алекс не вярва в любовта. Вие сигурно най-добре знаете това.
	— Може още да не е разбрал, че любовта не може да се контролира.
	— Не — потвърди тихо Ники, — не може.
	— Дори и след всичко, което ми направи, пак обичам Валкур.
	— Но той ви е бил!
	— Не искаше да ме мъчи. — Лизет се загледа надалеч. — Всичко започна като игра. Валкур е много страстен. — Тя се усмихна с усилие. — Тази вечер дойде при мен бесен. Станало нещо на Фелисиана, имало проблеми с жътвата… Не беше кой знае какво, но той бе побеснял. Любихме се диво, огнено. Но това не му стигна.
	Ники нищо не каза, но погледна Лизет без всякакъв упрек, за да я окуражи да излее болката си.
	— Каза ми: Сега ще ти покажа колко вълшебно нещо е болката. — А аз толкова го исках, че бях готова на всичко — Вал умееше много добре да си служи с камшика. Не ми причини болка, само ме възбуди така, както никога досега.
	Ники отметна една гъста къдрица от разплаканото лице на Лизет.
	— В началото беше вълнуващо — продължи да разказва тя. — Вал беше толкова пламенен, просто не можеше да ми се насити. Сякаш бе загубил всякаква представа за време. Удряше все по-силно и по-силно. Умолявах го да спре, но той продължи. Толкова е силен — Лизет отново зарони сълзи и тихите й хлипове трогнаха Ники. — Непрекъснато ме наричаше Фелисиана. Викаше, че съм курва и ме наричаше с обидни думи. После ме люби. Брутално, жестоко. А като свърши, се разплака. Молеше ме да му простя. Толкова е объркан.
	— Жал ми е за двама ви — каза Ники.
	Лизет престана да хлипа. Ники приседна до нея, оправи разрошените й коси и Лизет заспа. Ники също можеше да си отдъхне за няколко часа.
	На другата сутрин Лизет влезе в трапезарията.
	— Наистина ли се чувствате толкова добре, че да си тръгнете оттук? — запита Ники, след като отмести тежкия резбован стол и стана.
	— Оправих се вече, благодаря.
	— Радвам се, че можах да ви помогна.
	— А аз се радвам, че не заварих Александър — заяви тя на Ники, която я погледна учудено. — Той щеше да отмъсти на Валкур, а аз не искам. Алекс ми е все още приятел, а във Валкур съм влюбена. Не бих искала някой от двамата да пострада. — Тя погледна умоляващо Ники с тъмните си очи. — Обещайте ми, че нищо няма да му кажете.
	— Не се ли страхувате, че Валкур може пак да се нахвърли върху вас? Трябва нещо да се направи.
	— Обещахте ми — настоя Лизет.
	— Добре. Нищо няма да му кажа.
	Лизет се усмихна.
	— Още веднъж хиляди благодарности за помощта. Дано господ ви даде щастие. Алекс заслужава. А вече си мисля, че и вие заслужавате. — Тя се обърна и бързо излезе.
	Още един проблем за Александър. Ники искаше да вярва, че е вече решен. Но се зарадва, че няма да е тук, за да разбере как ще се развият нещата.

	Дотук всичко върви по плана — заявя Даниел на Ники. Беше вече вторник вечерта и всичко бе готово.
	— Добре. Сега привършвам. — Ники приглади назад косата си и я скри под бухналото боне. Носеше семпла кафява рокля. Сигурна бе, че ще успее да се промъкне до пристанището, без да привлече вниманието.
	— Навеждайте глава. Ако някой ви види очите, няма скоро да ги забрави.
	Ники кимна.
	— Къде е Рам?
	— Подрежда шахматната дъска. Каза, че много бързо съм усвоявала играта. Аз му отговорих, че е прекалено скромен, и че дължа всичките си успехи само на него.
	Ники се засмя.
	— Ако приложиш същата тактика и спрямо Александър, може и да го умилостивиш.
	— Ще плача и ще се тръшкам, ще го моля на колене за прошка.
	— Сигурно ще успееш да го размекнеш.
	— Не се тревожете за мен. Сигурно ще се оправя.
	Дано, помисли си Ники.
	— Ще ми липсваш.
	— И вие ще ми липсвате. — Двете жени се прегърнаха. — Дайте ми поне половин час време — каза Даниел. — Дотогава приспивателното сигурно ще му подейства.
	Отказали се бяха от идеята да ударят Рам по главата и предпочетоха да купят силно приспивателно от Мари Габарде, специалистка по магиите на вуду. Нейните еликсири бяха известни на всички — между тях имаше и афродизиаци, и смъртоносни напитки. Изобщо не бе проблем да го сипят в чашата вино, която изпиваше на вечеря.
	Двайсет и четири часа. Ще ги използва до последната секунда.
	— Ще спи чак до утре вечерта — каза Даниел.
	— А сега иди по-добре долу.
	Даниел кимна, но не мръдна от мястото си.
	— Имам да ти кажа една новина, но я пазех за накрая. Определихме с Рьоне датата на сватбата ни. Ще се венчаем след два месеца.
	Ники се засмя радостно и отново я прегърна.
	— Прекрасно, Даниел.
	— В неделя го решихме. — Тогава Даниел имаше почивен ден. — Каза, че страшно съм му липсвала през тия дни.
	— Явно всичко е станало точно както предположи.
	— Да — каза Даниел. — А сега е време да започнем осъществяването на нашия план. И като я прегърна, Даниел се спусна надолу.
	Фредерик бе заминал за Бел Шен, защото майка му се бе разболяла. Така че всичко се подреждаше дори по-добре, отколкото очакваха. Сега трябваше само да стигне до пристанището и да хване парахода. Макар да пристигаше по твърде необичайно време, капитанът едва ли ще се позаинтересува от нея, а утре вече ще са в открито море.
	След половин час Ники слезе долу. Даниел седеше при Рам, който хъркаше силно, опрял глава на шахматната дъска и затиснал фигурите с мощните си ръце. Тихичко се промъкна до задната врата, която Даниел отвори пред нея.
	— Бон шанс — пожела й момичето.
	Никол й махна и безшумно се измъкна навън.
	Пристегна по-плътно вълнената си пелерина и погледна към покритото с облаци небе. Дори луната не осветяваше пътя й. Започна да ръми, вятърът шибаше пелерината й. Тръпки я побиха. Прекоси зеленчуковата градина и излезе през тежката дървена порта. Тихичко се спусна по пътя към централната улица, където смяташе да спре някой файтон.
	Само след няколко метра чу зад себе си тежки мъжки стъпки. Ники усили крачка. Вятърът развяваше пелерината й. Чу, че още един човек се присъедини към първия. Ники съвсем се уплаши и хукна. Минаваше полунощ и газовите фенери бяха угасени, така че и в центъра не успя да се спаси от мрака.
	Както и от стъпките, които сякаш отекваха в нея.
	Кой може да е? — питаше се отчаяно тя, като тичаше все по-бързо и по-бързо. Едва ли Алекс е наел допълнителна охрана.
	Вече я настигаха. Ники сви вляво, за да се изплъзне от единия, но пелерината й се заплете в клонките на храст и другият мъж й препречи пътя.
	— Пуснете ме! — извика тя, когато желязната му ръка я хвана през кръста. Отбраняваше се и отчаяно се опитваше да се отскубне, но хватката му само се затегна. Така безмилостно я стискаше, че я заболяха ребрата и ръцете.
	Не може да са хора на Алекс! — разбра с ужас тя. Това бе последната й ясна мисъл, защото в следващия момент притиснаха бяла памучна кърпа към носа и устата й и тя потъна в безсъзнание.

	Ники усети нещо топло на бузата си и отвори очи. Премигна срещу силната слънчева светлина, усети как пулсират слепоочията й и проследявайки лъчите, видя насреща си прозорец с решетка, образуваща сложна желязна плетеница.
	Огледа се и видя, че се намира в бяла варосана стая, обзаведена оскъдно с дървени мебели в испански стил. В единия ъгъл имаше резбован стол с кожена тапицерия, а в другия — глинена ваза със сухи върбови клонки. Лежеше в широко легло под балдахин. Без да обръща внимание на тъпата болка в слепоочията си, Ники спусна крака на студения под.
	Едва тогава забеляза, че вместо вълнена рокля има на себе си бяла памучна нощница. Потръпна при мисълта кой ли я е преоблякъл.
	Къде беше, за бога? И какво смятаха да правят с нея? Тя потисна паническия си страх и се приближи до прозореца. През плетениците на решетката, които изключваха всяка възможност за бягство, видя градина, заобиколена с високи зидове. Между храстите имаше алеи, застлани с червени плочки, а в средата се виждаше шадраван.
	За разлика от снощните й преживявания, които изплуваха ярко в съзнанието й, тази гледка бе просто успокояваща.
	Къде съм? — запита се отново тя. Но нямаше кой да й отговори. Като обиколи стаята, забеляза скъпа морскосиня рокля с кадифена яка и маншети. Окачена бе на старинен шкаф. От пръв поглед разбра, че ще й стане. Пулсът й се учести, докато заби също тъй силно, както болката в слепоочието.
	Някой наистина доста се бе потрудил. Но откъде е научил за плановете й? Нима са я дебнели от мига, когато се настани в града? Или Алекс е измислил всичко това, за да я накаже за опита да избяга?
	Като видя до роклята старателно подредена купчина бельо, тя побърза да се облече и отвори вратата. За нейна изненада тя се оказа отключена. Коридорът бе също тъй варосан и подреден в испански стил.
	— Господарят ви очаква долу.
	Ники рязко се обърна и видя едра негърка, която стоеше до другата врата.
	— Кой? — попита тя. — Кой ме очаква?
	— Фортие — каза жената.
	Стомахът на Ники се сви.
	— Фелисиана — прошепна тя по-скоро на себе си, отколкото на слугинята, застанала до нея.
	Без да добави нищо, негърката я поведе надолу към салона. Дългата й червена африканска роба се набра. Къщата миришеше едва доловимо на тамян.
	— Почакайте тук.
	След няколко минути, които й се сториха като часове, се появи Фортие. Носеше черни панталони за езда и бяла ленена ряза. Така се обличаше и Алекс, когато отиваше на полето. Но гърдите на Валкур изглеждаха тесни и кокалести. Високите скули изпъкваха сред резките черти на лицето му. Той протегна дългите си кафяви пръсти към ръката на Ники и тя инстинктивно се дръпна.
	— Елате — каза той, без да обръща някакво внимание на явната й враждебност. — Сигурно сте гладна. Аз вече закусих, но вие трябва да хапнете нещо.
	Говореше така, сякаш няма нищо необичайно в присъствието й. Тя бе просто негова гостенка.
	— Защо ме доведохте тук?
	— Доведох ви у дома.
	Тя едва не отвърна, че Бел Шен е нейният дом. Красивата плантация, към която се бе привързала, някога няма да стане неин дом.
	— Аз принадлежа на господин дьо Вилие — нима забравихте колко паря даде за мен?
	— Не съм забравил. Ще му възстановя парите.
	— Наистина ля мислите, че това ще му хареса? — запита смаяна тя.
	— Няма значение. Вие трябваше още тогава да дойдете тук. Александър нямаше право да се меси.
	Ники не отговори. Нямаше смисъл да спори.
	Фортие я отведе в трапезарията, където ги очакваше богата трапеза. Стомахът й изкурка, като помириса току-що опеченото телешко.
	— Като се нахраните, ще ви разведа из новия ви дом — каза той и я остави сама, но тя бе сигурна, че се навърта наблизо.
	И така да е, все едно. Ники погледна крадешком към едрия, мускулест негър, застанал до вратата. Той не я изпускаше от очи. Принадлежеше на Валкур. И щеше да направи каквото му е наредил.
	Сълзи бликнаха в очите й. Корабът й вече е отплавал, тя няма нито дрехи, нито пари, а по-добре да не мисли какво ще прави с нея Фортие. Мили боже, защо поне веднъж нещата не се подредят така, както си ги представяше?
	Ники въздъхна дълбоко и стана. Няма да се предаде току-така. Няма да отстъпи, докато не рухне и последната надежда… Дотогава ще прави каквото й нареди Фортие. Нищо друго не й остава.
	Съзнавайки, че ще има нужда от много сили, Ники опразни чинията. Когато свърши, Валкур влезе в стаята.
	— Тръгваме ли? — запита той, но това не бе въпрос, а заповед.
	Като вежлив домакин я разведе из цялата Фелисиана. Хиляда морена земя — почти колкото Бел Шен. Пътуваха в малка черна двуколка, теглена от красив кон с лъскав косъм. Валкур се държеше чаровно и въпреки резките си черти бе приятен на вид. Очевидно се гордееше с постигнатото. Трудно бе да се повярва, че е способен на жестокостите, за които й разказа Лизет.
	— Четиридесет години бяха нужни, за да се превърне Фелисиана в това, което е сега. — Валкур посочи към полетата със захарна тръстика, простираща се чак до хоризонта. Работници прокарваха с дълги мачете широки просеки сред гората от стебла, а зад тях вървяха други и трупаха на колички тръстиката, за да я откарат в мелницата.
	— Здравата сте поработили. Баща ви сигурно би се гордял с вас.
	Валкур я погледна.
	— Какво знаете за баща ми?
	— Почти нищо. Чух, че бил много взискателен към вас. Ако беше жив, сигурно нямаше да остане разочарован.
	В очите му просветна огънче, но докато тя се питаше какво ли означава, то угасна.
	— Вечно бе недоволен.
	След като разгледаха мелницата, което им отне цял следобед, те се завърнаха в къщата. Фасадата й също бе в испански стил. Покривът бе от червени керемиди, а балконите опасваха целия горен етаж. Боядисана бе в светложълто.
	— Преди години наредих да построят крилото, в което живеете.
	— След като се оженихте ли? — запита Ники и лицето на Фортие придоби сурово изражение.
	— Да — отвърна той. — Вие ще спите в стаята, която бях отредил за Фелисиана Откакто тя си замина, никой не е спал в нея.
	Ники се притесни.
	— Защо тъкмо аз?
	— А защо не? — сопна се той.
	Когато влязоха вътре, Валкур я заведе до стаята на горния етаж, където я бе настанил. Ники спря нерешително пред вратата.
	— Вечерята е в седем — заяви Фортие, без да обръща внимание на тревогите й. — Вътре има нови дрехи за вас. — Той се усмихна. Но не така приятелски и подкупващо както преди, а студено и цинично, тъй че тя прозря ясно намеренията му. — Добре ще е да си отдъхнете. Подготвил съм ви една незабравима вечер, в която вие… ще играете важна роля.
	Стомахът й се сви на топка.
	— Ще се видим на вечеря — каза той, отвори вратата, изчака тя да влезе и тихо я притвори зад нея.
	Рьоне Бутийе видя как запалиха жълтите светлини в господарския дом, но изчака добре да се стъмни и едва тогава се промъкна при конете. Тъй като бе управител на конюшнята, нямаше нищо необичайно в това, да поязди навън, но Валкур Фортие бе изключително проницателен човек. А Рьоне се страхуваше от него. Призляваше му само при мисълта, че може да го хванат.
	Но господарката на Даниел бе в опасност. И ако не направи нещо, можеше да е сигурен, че сватбата ще му се размине.
	Избра един кротък, кафяв кон, който сигурно ще позволи да го изведе, без да се разцвили, метна се на гърба му и пое към Бел Шен. Не ще и дума, здравата я оплеска, като помогна да отвлекат Ники. Но не е мерзавец и ще помогне да се оправят нещата. Може би мосю дьо Вилие ще разбере защо го е направил и ще му повярва, че наистина не е искал да стане такава беля.
	Рьоне си спомни с неудоволствие как веднъж едрият французин побесня. Някой бе наранил умишлено един от елегантните му коне. Само с един удар му разби челюстта — не че оня не си го беше заслужил. Рьоне си представи много ясно какво ще се случи на оня, който посегне на любовницата му.
	Той потрепери. Не знаеше от кого да се страхува повече — от Валкур Фортие или от херцог Ерихонски.


>	Двадесета глава

	— Хареса ли ви вечерята? — запита Фортие, повдигайки едната си вежда. Ники седеше до него в трапезарията под тежък полилей от дърво и ковано желязо. Дебели греди подпираха тавана над главите им.
	— Да — отвърна тя нервно. — Беше прекрасна.
	— Но далеч не тъй прекрасна като вас — Тъмните му очи се впиха в гърдите й, подаващи се от дълбоко изрязаното деколте на роклята.
	Тя бе от коприна с аквамаринов цвят и най-фини белгийски дантели. Стоеше й като излята. Тя я огледа и установи, че малко са я скъсили и са я отпуснали в бюста. Сигурно е принадлежала някога на Фелисиана. Тази констатация само засили ужасните й предчувствия.
	— Благодаря. — Дотук вечерята бе преминала гладко и чарът на Валкур почти бе разсеял опасенията й. Вече не се учудваше, че Лизет се е влюбила в него.
	— Като джентълмен трудно мога да приема благодарности от една дама за това, че съм казал чистата истина.
	Ники извърна очи, защото не искаше да го окуражава. През целия следобед се бе чудила само как да избяга. Но спалнята й нямаше втори изход, а коридорът се охраняваше неизменно от един слуга. Опитала бе да изпрати вест на Рьоне, годеника на Даниел. Но дебелата негърка, която помоли да занесе писмото, само й обърна безмълвно гръб.
	Дори сега виждаше колко безшумно се движат слугите на Фортие и как треперят пред него. Явно всички се страхуват от този мъж, помисли си тя. Тя също, разбира се. Дори умираше от страх. Но бе по-различно от старите й страхове. Този мъж не бе призрак от миналото й, той бе от плът и кръв, и тя смяташе да се бори с него.
	Фортие завъртя тежкия пръстен със сапфир върху безименния пръст на лявата си ръка.
	— Александър отне ли девствеността ви? — попита той тъй спокойно, сякаш си говореха за времето.
	Ники вдигна учудено глава, после се смути и накрая побесня.
	— Не разбирам вас какво ви засяга това.
	Мургавата кожа на скулите му се изопна.
	— Отговорете ми — настоя той с тих, мек глас, който ни най-малко не я успокои.
	— Да. — Трябва да се измъкна оттук! — помисли си Ники. Цялата вечер бе търсила с поглед някаква възможност за бягство. Но всеки път той сякаш отгатваше мислите й. Явно те само засилваха радостта му от онова, което предстоеше.
	Той пак се усмихна.
	— Ще ни поднесат шерито и брендито горе в кабинета ми.
	И като кимна на посивелия роб, който стоеше до вратата, Валкур отдръпна стола си и й подаде ръка. После я изведе от стаята.
	Когато тръгнаха нагоре по стълбата, Ники се дръпна.
	— Накъде отиваме?
	— Към кабинета ми — повтори той и продължи нагоре.
	— Но…
	— Горе е.
	Ники се огледа. От двете страни на тежката входна врата стояха двама негри. Един трети слуга бе застанал на няколко крачки вляво от нея.
	— Вървим ли? — запита Фортие и я хвана още по-силно за ръката.
	Ники облиза нервно устните си.
	— Ако предпочитате, двамата ще ви хванат под мишница и ще ви завлекат догоре — каза той, като ги посочи с поглед.
	Ники изопна гръб и вирна брадичка.
	— Нямам нужда нито от тяхната помощ, нито от вашата. — Опита се да се отскубне, но Валкур така стисна ръката й, че тя едва не извика.
	— Една чашка шери ще успокои нервите ви.
	„Най-добре ще се почувствам, когато се озова надалеч от теб“ — помисли си Ники.
	Горе Фортие дръпна резето на една тежка дървена врата и я въведе в едно помещение, което явно бе обзаведено за мъж и сигурно наистина му служеше за кабинет. В първия миг тя изпита облекчение. Но когато затвори вратата и я залости отвътре, сърцето й заби бясно.
	— Сигурен съм, че вечерта ще ви се стори… забавна — каза той и взе от бюрото чашата шери, поставена до коняка на бюрото му. Подаде й я и Ники отпи една глътка, за да се успокои.
	Валкур изпи брендито си, усмихвайки й се над ръба на чашата. После я остави, отиде за нейна изненада до отсрещната стена, покрита с книжни лавици и посегна между два тома, подвързани с кожа. С метално проскърцване се задейства един лост и цялата стена се отмести. Отзад се появи друга стая, което изглежда му служеше за спалня.
	— От другата страна се преминава в стаята на Фелисиана. Исках винаги да съм колкото може по-близо до нея, затова разположих кабинета си тук. Много е практично, не намирате ли?
	Ники се дръпна с разтуптяно сърце до вратата, без да откъсва поглед от спалнята, огряна от светлината на свещите. От отсрещната стена я гледаше един портрет на Фелисиана, усмихната леко с меките си, рубинено червени устни. Съпругата на Фортие бе нарисувана в същата рокля, която носеше Ники сега.
	— Елате — заповяда й Фортие и протегна към нея костеливата си ръка. Ники не се помръдна. Така бе приковала очи в портрета, че почти не забелязваше огромното легло с балдахин, разположено на едната стена и дебелите килими на пода.
	— Елате — повтори Фортие. — Нетърпеливият му глас я изтръгна от унеса й.
	— Няма — прошепна тя.
	— Ще дойдете — каза хладно Фортие и се приближи до нея. Грабна я, преди да успее да направи каквото и да било.

	Уморен от изтощителния труд на полето, Алекс седеше пред запалената камина в кабинета си. Вдигнал бе обутите си в ботуши крака на бюрото и бавно отпиваше от брендито. Топлеше в длан чашата с кехлибарената течност, гледаше втренчено пламъците и си мислеше за Никол.
	Господи, колко му липсваше. По цял ден мислеше само за нея, по цяла нощ я сънуваше. По-рано си въобразяваше, че ще я забрави, след като й се порадва в леглото или поне, че ще й отреди по-второстепенна роля в живота си.
	Но стана точно обратното. Колкото и да искаше, не можеше да й се насити.
	Алекс отпи сгряваща глътка бренди и усети как течността опари вътрешностите му. Отново си припомни как възбуждащо се усмихваше Ники докато се разхождаха из Френския квартал. С какъв интерес наблюдаваше хората и предметите наоколо, с каква безкрайна добронамереност се отнасяше към всеки срещнат. Обичаше звънкия й смях и разбра, че му се иска колкото може по-често да го изтръгва от нея.
	Така и ще бъде — закле се той. Сигурен бе, че ще успее да я направи щастлива.
	Представи си как лежи пред него гола, изгаряща от желание, видя как пълната й гръд се надига към него и усети присвиване в слабините. Простена тихо. Отдаде му се доброволно само веднъж, пред горящата камина в ловната хижа, когато вярваше, че той ще се ожени за нея. Макар да усещаше, че и сега се наслаждава, когато я люби.
	Въпреки всичко той ценеше най-много онзи път, когато драговолно го дари с любовта си. И някой ден отново щеше да бъде така.
	— Прощавайте, мосю Алекс — Мисис Леандър бе застанала до вратата с разтревожена физиономия. — Рьоне Бутийе иска да говори с вас.
	Алекс свали от бюрото дългите си нозе.
	— Бутийе ли? — Името му се стори познато.
	— Годеникът на Даниел. Просто не е на себе си.
	Алекс изведнъж се обезпокои.
	— Кажете му да влезе.
	Рьове се появи. Ленените му панталони бяха влажни от пот, в ръцете си мачкаше омазнена кафява шапка.
	— Прощавайте, че ви безпокоя, мосю. Но нося много лоши новини. — Беше строен мъж, по-млад с година-две от Александър. Имаше тъмнокафява коса и очи с лешников цвят, в чиито ъгълчета вече се бяха появили първите, бръчки. — Като го видя как мачка смутено шапката си, Алекс сериозно се разтревожи.
	— Хайде, казвай какво има.
	Рьоне преглътна на сухо и адамовата му ябълка подскочи.
	— Става дума за мадмоазел Сен Клер. Тя е в ръцете на Фортие.
	— Не може да бъде. Тя не е тук.
	Но още докато изричаше тези думи, отгатна по измъченото изражение на мъжа, че казва истината.
	— Отвлече я във Фелисиана.
	Алекс така побесня от гняв, че нищо не му беше пред очите.
	— Почакайте тук. — Той излезе във фоайето и нареди на едрия черен слуга — Иди в конюшнята и нареди на Патрик да оседлае Наполеон. И му нареди да побърза. — Без да изчака отговора, той се обърна и влезе в кабинета.
	— Но как? — запита Алекс, докато отваряше, най-долното чекмедже, от което измъкна един пистолет. — Как е попаднала в ръцете му?
	— Моля да ми простите, мосю, аз съм виновен за всичко. — Високият мъж изглеждаше така, сякаш ще припадне всеки миг. — Моля ви, имайте милост към мен.
	— Продължавай — заповяда Алекс с тон, в който прозвуча несдържан гняв.
	— Мосю Фортие ми плащаше, за да му донасям какво става в Бел Шен. Каквото чуя от Даниел. И през ум не ми минаваше, че с това мога да навредя някому. А с парите смятах да купя сватбен подарък за Даниел. Де да знам, че така ще се случи.
	— Значи сте ме шпионирали.
	Рьоне падна на колене.
	— Умолявам ви, мосю…
	— Разкажи ми всичко — каза хладно Алекс.
	— Мадмоазел Сен Клер си беше наумила да… Купила си бе билет за един кораб, който да я откара до Чарлстон, а оттам смяташе да продължи на север. Казах това на Фортие. Неговите хора сигурно са я причакали. Нямах представа какво крои, дори не знаех, че я е докарал при нас, но днес следобед я видях в двуколката.
	Алекс прониза стройния млад мъж с толкова рязък й мрачен поглед, че той пребледня.
	— Ще си поговорим като се върна — каза Алекс, взе си сакото и тръгна да излиза. — Предупреждавам ви, не се опитвайте да избягате. Ако не ви заваря тук, ще ви намеря, където и да сте и тогава наказанието ще е още по-тежко.
	С тези думи той се впусна през широкото мраморно преддверие, отвори рязко тежката входна врата и изтърча при конюшните.
	— Ще те убия, Фортие — извика той. — Но пред очите му бе само Никол. Защо бе избягала отново, защо се опитваше толкова отчаяно да го напусне, че бе попаднала в смъртоносната прегръдка на този зловещ мъж.

	— Изпийте си шерито — подкани я Фортие и притисна чашата към треперещите й устни.
	Накарал я бе със сила да седне пред ниската камина в стаята. Тя го погледна умолително.
	— Защо? Защо го правите?
	От портрета над камината я гледаше строго Фелисиана, наблюдаваше я с тъмните си очи сред призрачните отблясъци на огъня. Ники си наложи да не мисли за ужасното предупреждение, което долавяше винаги, щом вдигнеше поглед нагоре.
	Фортие също се бе втренчил в портрета, но нищо не й отговори.
	— Много жени ви харесват — продължи Ники. — Лизет е влюбена във вас. Какво искате от мен?
	Валкур остави чашата с бренди.
	— Така ли ви каза? Че е влюбена в мен?
	— Да. — Ники не спомена за ужасяващия побой, който бе нанесъл на младата жена, макар че едва се въздържа.
	— Лизет е глупачка. Как може да обича мъж, който се е отнесъл така с нея?
	— Любовта е странно нещо.
	Фортие се изсмя.
	— Единствената жена, която съм обичал, е Фелисиана.
	Макар че го произнесе напълно убедено, Ники долови все пак, че не е съвсем уверен в това. Може би държеше на Лизет повече, отколкото си мислеше.
	— Не ми отговорихте на въпроса. Какво искате от мен?
	Устните му се изкривиха в усмивка.
	— Вие сте негова, на Александър, също като Лизет. Но ви цени още повече. — Той прокара костеливия си пръст по бузата й и тя изтръпна. — И това е достатъчно, за да спя тази нощ с вас.
	— Лизет ви желаеше. А аз не.
	Валкур вдигна рамене.
	— Толкова ли държите да засегнете Алекс?
	Той се засмя и от резкия звук тръпки я полазиха по гърба.
	— Двамата с Алекс открай време сме съперници. Разказвал ли ви е, че Фелисиана беше влюбена в него?
	Ники вдигна глава.
	— Не.
	— Така беше. Естествено, всичко приключи, когато тя се запозна с мен.
	— Разбира се — потвърди тя с ирония, която Валкур като че ли не усети. — Значи правите всичко само заради Алекс.
	Лицето му помръкна.
	— Да.
	— И все пак не ви движи само съперничеството помежду ви.
	Той вдигна високо вежди и се засмя.
	— Може би очаквам вие да ме спасите — може би сте последният ми шанс. — Той погледна към картината и потъна в съзерцание. — Тя все още ме мъчи — добави тихо след малко. — Също като в онази нощ, когато я сварих със скитника. Лежеше гола в прегръдките му.
	Сърцето на Ники се сви от ужас.
	— Хвърли се в нозете ми, плачеше и ме молеше да го пощадя, впила в мен големите си кафяви очи. Аз правех всичко, за да й се харесам, само се чудех как да й угодя… Тъй постъпих и в онази нощ. Подлия койот се измъкна и повече не се появи.
	— Доколкото знам, нищо не е имало между тях. Иначе слугите щяха да се скъсат от клюки.
	Валкур притвори очи, като си спомни какво бе станало.
	— Отдавна продадох неколцината роби, станали свидетели на този кошмар.
	— А какво направихте с нея? — Ники се опитваше да не мисли за подутото лице на Лизет и за тялото й, покрито със синини.
	— Исках да й простя. Опитах се… На следната нощ отидох при нея. Въпреки всичко я желаех неудържимо. Тя се престори, че ми се отдава със страст, но аз не се поддадох на измамата. Тя копнееше за скитника, онзи калтак й бе по-мил от господаря на Тер Соваж.
	— Господи.
	— Не си спомням как съм я бил, опомних се едва когато ме замоли да престана. Но добре си спомням как я любих — никога не съм изпитвал такъв триумф, такъв екстаз. — Пръстите му стиснаха здраво чашата. — И в този миг я загубих завинаги. Познах едновременно рая и ада.
	Валкур отново я погледна и сълзите, напиращи в очите му, бяха не по-малко от нейните.
	— Съжалявам — каза тя. — Безкрайно съжалявам. — Беше я унищожил с прекомерната си любов. А сега унищожаваше самия себе си.
	Ники се вгледа в лицето му, осветено от призрачните отблясъци на огъня. Емоционалният изблик изчезна също тъй внезапно, както се бе появил. Пред нея стоеше сякаш друг човек и я гледаше студено.
	— Стига приказки. — Той остави чашата си и привдигна Ники.
	— Моля ви, пуснете ме да си вървя — промълви тя. — Нали не искате да ми причините болка.
	— Не. Надявам се, че този път всичко ще бъде по-друго.
	— А ако не е?
	— Мила моя, смятам все пак да проверя какво ще стане. — Разкаянието, което го разяждаше допреди миг, се бе стопило. Той няма да я пощади.
	Ники рязко плисна в лицето му шерито и се втурна към вратата. Фортие се хвърли след нея. Тя се опита с треперещи пръсти да дръпне резето, отмести го, но в същия миг той я обгърна с ръка и я повлече навътре в стаята.
	— Ти ще легнеш с мен, гълъбче — прошепна той в ухото й, отнасяйки я въпреки драскането и хапането й в спалнята. След секунда я притисна към себе си и изви китките й. След това вдигна ръцете й над главата и ги завърза за единия дирек на леглото. Застанала до огромното легло, тя трескаво се опитваше да преглътне сълзите си.
	— Но защо? — попита Ники. — Кажете ми поне защо.
	Фортие сграбчи роклята и тънката й риза и с рязко движение ги раздра.
	— Защото по нищо не приличаш на нея. Защото си бяла, а тя беше мургава, защото косите ти са огнени, а нейните имаха цвета на нощта. Защото, макар и облечена в нейната рокля, ти си оставаш съвсем друга.
	Той прокара пръсти по лъскавите й коси и грубо дръпна главата й назад.
	— Тази нощ ще се освободя веднъж завинаги от всички адски демони, които ме измъчват!
	Целуна я, сякаш я наказваше с жестоките си устни, разрани нежната й уста и тя усети вкуса на кръвта си. Езикът му се въртеше гневно, а ръката му се мушна в деколтето, дългите мургави пръсти хванаха меката плът на гръдта й и така я стиснаха, че тя изкрещя от болка. Треперейки цялата, Ники се опита да се освободи, но кокалестото му тяло я притискаше към дирека.
	— Ако ме изнасилите, ще ви убия, заклевам ви се — предупреди го тя.
	Валкур се изсмя.
	— Само опитай, цветенцето ми. Честно казано, направо бих се разочаровал, ако не го направиш. Но рано или късно ще те пречупя — или ти ще ме избавиш от мъките.
	Той смъкна корсета й, за да се порадва на красивите, заоблени гърди, чиято белота и мекота сияеше в светлината на огъня.
	— Обещавам ти да действам съвсем бавно. Ще ти дам време да свикнеш. Тази нощ ти ще научиш какво удоволствие носи болката.
	— Мили боже! — Ники имаше чувството, че се задушава. Изви се рязко към него, вдигна коляно и го заби между краката му. Той зави от болка. Въпреки фустите, които посмекчиха удара, явно го бе блъснала по-болезнено, отколкото очакваше.
	Той се присви, опитвайки се отчаяно да поеме въздух, а в това време Ники се опита да се освободи от примката, но напразно.
	— Мръсница! — ревна той, като се изправи отново на крака и направо я изпепели с поглед. — Ти си съвсем различна от нея. Ти си крадла, ти си измет. Не заслужаваш да носиш дрехите й. Още по-малко — да заемеш нейното място.
	— Лъжете се, Фортие — отвърна му един дълбок, заплашителен глас. — Тя е лейди. Моята лейди. А вие допуснахте фатална грешка, опитвайки се да й причините болка.
	Ники едва успя да заглуши вика си и да преглътне сълзите. На вратата стоеше Алекс. Мускулестото му тяло ясно се очертаваше под светлината на лампата, а широките му плещи почти запълваха рамката. Той бе тук! Отново се бе появил в решаващия момент, за да я спаси. Как ли е разбрал?
	Фортие се отдръпна от нея.
	— Непрекъснато ни се месите, дьо Вилие. И винаги печелите. Но не и този път. — Валкур бавно се пресегна към резбованото нощно шкафче до леглото и дръпна най-горното чекмедже. Нещо сребристо проблесна под светлината на огъня. Той се обърна мълниеносно към Алекс, стиснал кама в ръката си. — Тази нощ просто ще гледате как отново и отново я обладавам и не ще можете да ми попречите.
	Алекс измъкна затъкнатия в панталона му пистолет и го хвърли на леглото.
	— Заслужавате да ви застрелям, Фортие, но би било прекалено просто.
	Докато Валкур кръжеше около него с оголената кама, Алекс съблече горната си дреха и я уви около ръката си.
	— Аз ще ви унищожа — заяви той. — Това е последната жена, принудена да страда от вашата, жестокост.
	Фортие замахна с камата, но не улуча на сантиметър гърдите на противника си. Алекс бе малко по-висок и значително по-як от него, затова пък Валкур бе жилав и издръжлив. Камата напълно компенсираше недостатъците му.
	— Хайде, нападнете ме — предизвика го испанецът. — Бързам да свършим, че да се позабавлявам с любовницата ви.
	Алекс не се поддаде на предизвикателството. Гневът би намалил самоконтрола му, а той не можеше да си позволи това. Избягваше и да поглежда към Ники. От момента, в който видя как Фортие гледа гърдите й и нежните розови устни, които бе разкървавил с целувките си, той бе разбрал, че тази нощ ще го убие.
	Фортие отново замахна, но Алекс пак се дръпна. Дебнеха се. Алекс държеше отбранително ръката с намотаната дреха и чакаше кога Фортие ще го нападне. Испанецът направи лъжливо движение вляво, после скочи вдясно, острието се заби в целта, разкъса с лекота плата и проникна чак до кокал в ръката на Алекс.
	Ники извика, като видя как кръвта му обагри острието и Фортие погледна към нея. Противникът му се нахвърли върху него, хвана китката, с която държеше камата, и я стиска дотогава, докато оръжието издрънча на пода. Стовари юмрук върху челюстта на Фортие, който блъсна един стол и се строполи на пода. После се надигна с приведена глава и сграбчи Алекс. Двамата мъже паднаха. Фортие удари мъжа по бузата и я разкървави с тежкия си златен пръстен. А Алекс така го прасна с юмрук по носа, че кървавите пръски обагриха бялата му риза.
	Надделяваше ту единият, ту другият. Фортие не се предаваше, макар че ударите на Алекс се сипеха безмилостно. Ризата му бе подгизнала от кръвта, бликаща от раната в ръката, но той сякаш не я усещаше. Фортие го удари с всички сили по челюстта. Алекс заби юмрук в стомаха на испанеца, след което строши челюстта му със стоманен удар. Още едно замахване и Фортие се просна в безсъзнание на пода. Алекс се наведе, сграбчи го за ризата, вдигна го и пак го блъсна.
	— Алекс — извика Ники. — Ще го убиеш!
	Той сякаш не я чу, юмрукът му отново полетя и от разкървавените устни на Фортие се чу стон.
	— Престани, Алекс — замоли го Ники. — На себе си не приличаш. Моля те, недей! — И тя се разрева неудържимо. — Моля те, Алекс, моля те — не го убивай.
	Най-сетне думите и молбите й достигнаха до ушите му. Пусна ризата на Фортие, прекоси като обезумял помещението, взе камата на Валкур и преряза въжето, пристегнало китките й. Щом почувства ръцете си свободни, тя го прегърна, притисна се към него и захълца на гърдите му.
	Алекс притвори очи, взе я в обятията си и зарови лице в копринените коси, спускащи се по врата й. Едва я спаси. Фортие можеше да я рани или дори да я убие. Буца заседна на гърлото му и той премигна, за да спре напиращата влага в очите си.
	— Всичко е наред, малката ми — рече Алекс с одрезгавял глас. — Сега ще си отидем у дома. — Но тя не го пусна и дори така се вкопчи в него, сякаш се страхуваше да се отдели от него.
	Алекс въздъхна. Знаеше, че не е вярно. Всъщност тя искаше да го напусне. Опита се да му го обясни, да го накара да разбере, но той не пожела да се вслуша в думите и. Вместо това си внушаваше, че тя има нужда от него, че за нея ще е най-добре да останат заедно и да я закриля.
	Дори си въобразяваше, че може да я направи щастлива.
	Алекс изсумтя като си помисли колко глупав е бил. Трябваше да държи както винаги чувствата си под контрол. Трябваше да си потърси жена, която би останала впечатлена от титлата и от имота му. Жена, готова да му се хвърли в краката само при мисълта, че той е готов да легне с нея.
	Жена, която би задоволила плътските му страсти, бе да докосва сърцето му.
	Алекс се прокле. За нищо на света не би желал да спи с жена, която не го иска. Ники се чудеше само как да се освободи от него — и той щеше незабавно да изпълни желанието й.
	Отдръпна се от нея и Ники забеляза кръвта, обагрила ризата му.
	— Ръката ти! — извика тя и я хвана да я огледа внимателно. — Трябва да я превържем!
	— Откъсни една ивица от чаршафа — нареди й той. Тя изпълни заповедта му, омота мекия плат около раненото място и пристегна краищата му.
	Поприкри се криво-ляво с раздраната рокля и се облегна на Алекс, който също се опря на нея. И двамата, изранени и измъчени, се отправиха към вратата.
	Гласът на Валкур прозвуча зад гърба им и ги застави да спрат.
	— Не забравяйте, дьо Вилие, че момичето принадлежи на Бел Шен. Ако се провалите, тя ще бъде моя! — Алекс се обърна. Фортие, окървавен и едва дишащ, се бе облегнал на стената.
	— Алекс? — погледна го Ники, потискайки ледения ужас, който се надигна у нея. Стиснал зъби, с напрегнато тяло, той бе готов да довърши противника си.
	— Не! — извика тя умоляващо. — Моля те, Алекс, заведи ме у дома.
	Не знаеше нито кой дом има предвид, нито какво иска да каже Фортие. Но сега това не бе толкова важно.
	Долу негърката мълчаливо метна един шал върху голите рамене на Ники. Останалите слуги бяха изчезнали някъде.
	— Благодаря — каза тя тихо и погледна нагоре. — Ще се погрижите ли за него?
	— Ще излекувам раните му, но никой не може да му спаси душата.
	Ники докосна жената с благодарност и се остави Алекс да я отведе. Наполеон ги посрещна с цвилене и пръхтене. Алекс я качи и се метна зад нея на седлото. Когато понечи да се облегне на него, тя изненадано установи, че гърдите му още бяха някак стегнати. Макар да я обгърна с мускулестите си ръце, той се стремеше да я докосва едва-едва и дори мускулите на бедрата му се отдръпнаха.
	— Всичко наред ли е? — запита тя.
	— Да.
	Но девойката все пак забеляза, че той едва сдържа гнева си. Хиляди пъти го бе виждала да побеснява и очакваше да реагира точно така, ако планът й не успее. И все пак долови нещо непознато. Той бе твърде сдържан, сякаш кипящият му гняв бе насочен по-скоро към него самия или пък се опитваше да се защити от нещо.
	Но от какво?
	— Кървенето като че ли намаля — каза тя и огледа загрижено ръката му. — Сигурен ли си, че ще успееш да издържиш до вкъщи?
	— Казах ти, нищо ми няма. — Той и погледна толкова хладно, че тя потръпна. — А ти, Ники? При теб всичко наред ли е? Ще ми кажеш ли пак, че не е имало нужда да се намесвам? Че би се оправила и без мен?
	— Не, разбира се. Един господ знае какво щеше да стане с мен, ако не се бе появил ти.
	Алекс нищо не отговори.
	Продължиха мълчаливо пътя си и стигнаха до Бел Шен в лек галоп.
	— Как разбра къде съм? — попита тя накрая.
	— Рьоне Бутийе те е шпионирал. Разказал на Фортие за… предстоящото ти пътуване на Север. Но след това изглежда го е загризала съвестта. Не искаше да изпаднеш в беда. — Изчака тя да каже нещо, но Ники мълчеше. — Как се справи с Рам?
	— Аз… не му сторих нищо лошо. Просто сипах приспивателно във виното му.
	Алекс изруга гръмко.
	— И естествено направи това без съдействието на лоялните ми слуги, нали?
	— Накарах насила Даниел да ми помогне.
	Мъжът изсумтя.
	— Добре ти е помогнала. Пъхнала те е право в устата на Фортие.
	— Не бива да я виниш, Алекс. Тя просто се е доверила на Рьоне. Нали го обича.
	— Е, убеди ли се най-сетне, че любовта не съществува. — Обяснил й го бе още преди месеци.
	Никол си замълча и й стана тежко на сърцето. Ако до скоро Алекс бе почти влюбен в нея, сега явно не бе останал и помен от тези чувства.
	Щом пристигнаха в Бел Шен, той й помогна да слезе от коня и подаде юздите на конярчето.
	— Може би трябва да продължим за Ла Ронда — предложи тя, опасявайки се, че неочакваната й поява може да даде повод за клюки. Алекс изобщо не й обърна внимание, хвана я здраво за ръката и я въведе през централния вход в преддверието.
	— Ами слугите? — прошепна Ники. — Ами Клариса какво ще каже?
	— Мисис Леандър — викна Алекс и след секунда сивокосата жена се появи. Тя се усмихна неуверено на Ники, после пребледня, като видя кръвта по ръката на Алекс.
	— Отведете мадмоазел Сен Клер в стаята за гости. Кажете да й приготвят ваната и да занесат нещо за ядене.
	— Не съм гладна — рече тихо Никол.
	— И чаша вино — добави той, сякаш нищо не бе казала. — Пратете някой слуга при мисис Джеймс. Кажете й, че се налага да ми зашие ръката — жената на управителя изпълняваше в Бел Шен и ролята на лекар. — И предайте на Бутийе, че може да пренощува в конюшнята. Утре ще си поговоря с него.
	Икономката кимна и хукна да изпълнява заповедите му.
	— Моля те, Алекс — каза му Ники, когато жената излезе. — Не искаш ли да поговорим?
	Алекс я прониза със суров, хладен поглед.
	— Какво има да си говорим? Глупаво бе да си мисля, че ще те убедя да останеш. Глупаво бе да вярвам, че мога да те направя щастлива. Но повече няма да повторя тази грешка. Лека нощ.
	И той забърза нагоре по стълбата, така че на Никол и мисис Леандър, която току-що се бе завърнала във фоайето, не им остана нищо друго, освен да тръгнат след него.
	Никол се чувстваше ужасно. Алекс й се сърдеше и това бе естествено. По-точно казано, побеснял бе от гняв. Хиляди пъти го бе виждала разгневен, но никога не се бе държал така ледено. Струваше й се тъй дистанциран, сякаш никога не ще успее да се приближи отново до него.


>	Двадесет и първа глава

	Ники се окъпа и изсуши косата си на огъня. Празното легло в ъгъла изглеждаше примамливо: имаше такава нужда от сън.
	Благодарна бе за проявената от Алекс деликатност. Остави я да спи сама в стаята за гости. Така няма да тръгнат приказки, които лесно може да стигнат до ушите на Клариса. Някой може да предположи, че го прави само заради себе си, но Ники знаеше, че не е така. Алекс пет пари не даваше какво ще си помисли бъдещата му жена, или пък който и да е друг.
	Ники облече меката бяла памучна нощница, която мисис Леандър й бе донесла, качи се на леглото и се мушна между чистите хладни чаршафи. После се зави до носа и затвори очи.
	Помоли Алекс да й позволи тя да се погрижи за ръката му, но той не се съгласи. Тежките стъпки на мисис Леандър по стълбата, както и малко по-леките крачки на Нора Джеймс й подсказваха, че двете са се заели с това. Алекс търпеше стоически всичко.
	Ники легна на една страна и бухна пухената възглавница. Толкова бе изтощена, че очакваше мигом да заспи. Но вместо това пред очите й бе само мрачното изражение, с което Алекс й заяви, че бил постъпил като глупак.
	Буца й заседна на гърлото. Не искаше да го обижда и дори за миг не бе помислила, че той може да изтълкува опита й за бягство като израз на пълно безразличие към него. Но двамата никога не бяха си казвали какво изпитват един към друг. Алекс като че ли не бе способен да направи любовно признание, а тя само би влошила положението, ако му каже колко държи на него.
	Очите й се напълниха със сълзи и тя напразно се опита да ги спре. Спомни си как я държеше в ръцете си в покоите на Фортие и я притискаше тъй плътно до себе си, че тя чуваше биенето на сърцето му, докато той й нашепваше утешителни думи на френски. Винаги й помагаше, винаги я защитаваше. Тази вечер дори живота си рискува заради нея.
	Представи си едрото му, силно тяло, унесено в неспокойна дрямка на голямото легло с балдахина.
	Трябваше да му е благодарна за проявената тактичност. Да се радва, че не настоя да остане при него. Но вместо това тя си представи как я люби, как я целува и гали, разпръсквайки страховете я.
	Тя желаеше Александър. Желаеше го както винаги. Но тази нощ, след като едва избегна изнасилването, тъй различно от любовта, която бе свикнала да получава, тя го пожела по-силно от всякога.
	Копнежът я изгаряше, тя така пламтеше от страст, че почти обезумя. Затова не посмя да отиде при него. Не посмя да му признае истинските си чувства.
	_Обичам те. Умирам винаги по малко, когато си тръгваш, след като си ме любил. Всеки път, когато ръцете ти ме омагьосват, а аз си мисля, че скоро ще галиш с тях Клариса. Готова съм света да обърна, за да ти родя деца и остана с теб до края на дните си._
	_Но не мога да пожертвам честта си. Не мога да опетня фамилното име._
	Ники легна по корем и ороси възглавницата със сълзи. Как да му каже, че го обича, след като това означава да се превърне в играчка в ръцете му?
	Но можеше ли да мълчи и да го остави да си мисли, че е изпитвала просто животинска страст? Или че любовта не съществува?
	Тялото й се разтърси от ридания. Как й се искаше да изтърчи и да подири утеха при него, да стопли сърцето му.
	Но не отиде. Само мълвеше безспир името му в мрака и притискаше възглавницата вместо неговата гръд. По едно време все пак стана и дръпна резето на тежката дървена врата. В този миг обаче си помисли за Клариса и за опасността да роди извънбрачни деца и се върна.
	_Обичам те_, повтори тя още веднъж. Ах, дано успее да му каже истината, преди да стане прекалено късно.

	Посред нощ Алекс се събуди от почукване на вратата. Стана, наметна виненочервения си халат и отвори. На прага стоеше Рам. По лицето му се четеше тревога, под очите му имаше тъмни кръгове и ъгълчетата на устните му бяха провиснали от умора.
	— Всичко е наред, Рам. Ники е тук. Нищо не й се е случило.
	— Слава на аллаха — каза едрият турчин, макар да не бе мюсюлманин. Облегна се с облекчение на рамката на вратата.
	— Пратих ти вест. Но ти сигурно вече си бил заминал.
	— Не знам с какво ме упоиха тия жени, ама ме държа с часове. Като се събудих, хукнах да я търся. Заплаших Даниел, че ще й прережа гръцмуля, но тя зъб не обели. — Той се засмя — Никол може само да се радва, че има такава приятелка.
	— Ако беше мълчала така и пред годеника си, Ники нямаше да попадне в ръцете на Фортие.
	— На Фортие ли?
	Алекс кимна и му махна да влезе.
	— Ще пийнеш ли бренди?
	— Да, благодаря. Добре ще ми дойде.
	Мъжете влязоха в спалнята и Рам се отпусна уморен в едно кресло пред камината, в която тлееше само жарава. Алекс му подаде чаша бренди, наля и на себе си от кристалната гарафа, оставена върху нощното шкафче и седна в другото кресло.
	Рам хвърли съчки в огъня и разровя жаравата.
	— Чувствам се така, сякаш съм те предал.
	Алекс махна с ръка.
	— Глупости. Вината е само моя. Трябваше да й кажа истината за Фортие. Длъжен бях да я задържа тук и след сватбата… и не биваше да спя с нея.
	Едрият турчин се усмихна.
	— Като стане белята, идваш на друг акъл, ама…
	Алекс кимна уморено.
	— Какво смяташ да правиш с Рьоне?
	— Познаваш ли го?
	— Посещаваше от време на време Даниел.
	Алекс поклати глава.
	— Не мисля, че е имал лоши намерения. А и без него как щях да разбера, че Никол е в ръцете на Валкур. Поел е голям риск и в никакъв случай не мога да го пратя обратно там — един господ знае какво ще направи с него Фортие.
	— Понякога онези слуги, към които си проявил милост, стават най-предани.
	Алекс се съгласи.
	— Ники твърди, че всеки имал право на втори шанс. Утре Рьоне ще получи своя.
	— А Даниел?
	— Ако тя наистина е толкова предана на Никол, колкото твърдиш, предпочитам само тя да е около нея. — И той се засмя за първи път през тази нощ. — Много бих искал да видя какво ще стане, когато Даниел научи, че годеникът й е донасял всичко на Фортие.
	Едрият турчин се засмя високо.
	— Да. Мисля, че най-добре ще е да я оставим тя да го накаже.
	Като изпи брендито си, Рам се оттегли в една стая в дъното на коридора, а Алекс легна отново. Питаше се дали ще успее лесно да заспи.
	Толкова близо бе до Никол, само няколко крачки го деляха от вратата, зад която спеше тя. Толкова обичаше да я гледа и тъй често го бе правил, без тя да подозира. Изглеждаше тъй сладка и невинна, тъй беззащитна. Ех, ако можеше да се ожени за нея. Как щяха да кроят заедно планове за бъдещето. Както обича да помага на другите и както е привързана към Бел Шен, сигурно чудеса щяха да направят двамата.
	Алекс стисна юмруци. Не биваше да си представя такива неща. Той бе поел вече по пътя си — и той не водеше при Никол.
	Представи си я как лежи в стаята си. Възбуди се само при мисълта за мекото й, сладко тяло, изтегнато под него.
	Алекс впи поглед в балдахина. Колкото и да я желае, повече няма да спи с нея. Така се бе заклел още преди да стигне във Фелисиана. Ако господ я запази жива и здрава до мига, когато ще я спаси, той ще я остави на мира.
	А и с повторния си опит за бягство тя бе показала достатъчно ясно какво чувства. Явно изпитваше към него само плътска страст. И тя не бе достатъчна, за да се обвърже с него. Не бе достатъчна, за да я задържи при него.
	Алекс притвори очи и се опита да заспи. Имаше нужда от отмора, ще трябва да напрегне всичките си сили, за да отведе Ники в градската къща и да се сбогува с нея, без дори да я целуне по бузата.
	Дори за миг не се усъмни, че може да се огъне. Винаги изпълняваше решенията си. Но да каже сбогом на Никол Сен Клер щеше да е по-трудно от всичко досега.

	Облегнат на парапета на „Мемфис лейди“, Алекс гледаше към брега. До него Никол стискаше закопчалката на взетата назаем пелерина. Отдолу носеше вълнена рокля, дадена й от една слугиня. Лицето й бе бледо, под очите й имаше тъмни полукръгове. Вятърът рошеше къдрите на медночервената й коса.
	— Алекс? — Мъжът се извърна, щом чу плахия й, малко неуверен глас. — Знам колко ми се сърдиш.
	— Защо да ти се сърдя? — Колкото и да се стараеше да се владее, гласът му прозвуча рязко. Твърде дълго се бе правил на глупак пред нея — стига толкова. — Ти си неомъжена жена, накарана насила да стои при мъжа, на когото явно изобщо не държи. На твое място и аз така щях да постъпя. Бих се опитал на всяка цена да се измъкна.
	Тя протегна ръка към него, но той се дръпна. Не искаше да усеща близостта й, не искаше да се поддава на изкушението, което би събудил допирът на нежната й длан.
	Пред очите им се нижеха схлупени колиби, край които играеха негърчета. Тъмнокожи мъже прокарваха с мачетето си дълги просеки сред гъстата зеленина на захарната тръстика.
	— Фортие каза, че Фелисиана била влюбена в теб — каза тихо Ники. — Вярно ли е?
	Алекс я погледна.
	— Не. Почти не се познавахме, преди да се омъжи за Фортие. — Отново се сети що за човек е Валкур и поклати глава. — Нашата любов е плод на фантазията му.
	Ники като че ли не се учуди.
	— Какво искаше да каже с това, че ще стана негова, ако ти се провалиш?
	Алекс се бе опасявал от този въпрос.
	— Надявах се, че никога няма да узнаеш. Не исках да се тревожиш. — Очите й се впериха уплашено в него. Две големи синьо-зелени езера, които събудиха у него желанието да я прегърне и да разсея страховете й.
	— Моля те, кажи ми.
	Алекс въздъхна уморено и прокара ръка по чупливата си кестенява коса.
	— Като купих договора ти, ти стана част от Бел Шен. Фортие има полица за земята и всичко останало.
	— Значи и за робите и крепостните — прошепна тя и сърцето на Алекс се разтуптя отчаяно.
	— Да.
	— Включително и за мен.
	— Да.
	— Ако не се ожениш за Клариса, не ще можеш да върнеш заема и Фортие ще получи Бел Шен заедно с всичко, включително и мен.
	Алекс кимна.
	— Не се тревожи, няма да се стигне дотам. Но сега разбираш защо не можех да те пусна, дори и да искам. Ако си отидеш, преди да е изплатен дългът, Фортие има право да те преследва. А той, както добре знаеш, наистина ще го направи.
	— Трябваше да ми кажеш.
	— Не мислех, че това ще те накара да се откажеш от мисълта за бягство. А както вече казах, аз като пръв глупак си мислех, че ще те убедя да останеш. Държах да останеш при мен по своя воля — а не от страх пред Фортие.
	— Алекс…
	— От днес нататък градската къща ще бъде само на твое разположение. Аз ще наминавам понякога, за да видя как си, но няма да очаквам… да ме забавляваш… дори със светски разговори.
	— Алекс, моля те…
	— Тъй като ни чака още дълъг път, ще те помоля да ме извиниш. Ще отида да правя компания на Рам. — И той забързано се отдалечи.
	Като видя как едрата му фигура изчезна във входа, болка прониза сърцето й. Той бе горд мъж, силен и грижовен. Но беше толкова самотен. Имаше много по-голяма нужда от нея, отколкото бе предполагала, а тя го бе обидила дълбоко.
	Пръстите й се разтрепериха и тя се хвана още по-здраво за перилата. Поне ще си възвърне скоро свободата. След като върне дълга, Алекс ще я освободи. Щом си мисли, че тя е безразлична към него, няма причина да я задържа при себе си.
	Нали точно това искаше — напомни си тя. — Пак ще разполагаш със себе си. Ще живееш така, както ти се харесва.
	Защо това й се стори изведнъж толкова маловажно?
	Ники се опитваше да усмири болката в гърдите си и се опитваше да се хване за тази лъжа. Как можа да се стигне дотам? Как успя така да хлътне по него, че дори собственото й щастие да й се струва маловажно? И дори мъките, на които ще са изложени извънбрачните й деца, някак избледняха пред желанието да го утеши, да го дари с любовта, от която толкова се нуждае?
	Моля те, татко, кажи ми, че постъпвам правилно. Повтори ми отново, че честността и почтеността заслужават тази висока цена. Но в съзнанието й не изплуваха утешителните слова на баща й. Не се яви благият му образ. Не се разбуди спомен, който да сгрее сърцето й.
	Тя впи очи в мътните черни води.
	— Закриляй го, мили боже — прошепна тя. — Дай му щастие… и го накарай все някога да ме разбере.

	Пристигнаха в градския дом. Щом видя Ники, Даниел избухна в сълзи.
	— Господи, какво е станало? Отдавна вече трябваше да сте далеч оттук. Как ви намери — кълна ви се, нищо не съм казала. — Тя погледна уплашено към Алекс, който я гледаше мрачно.
	— Ценя предаността, която проявяваш към господарката си — заяви той за нейна изненада. — Но се страхувам, че тя ще ти разкаже не много приятни неща за твоя годеник. Можете да си поговорите, като си тръгна.
	— Да не е станало нещо с Рьоне?
	— Не, Даниел — отговори Ники. — Той е добре.
	Алекс направи знак на прислугата да се оттегли и се обърна към Ники.
	— Надявам се, че през следващите седмици ще се справиш добре и сама. След като върна дълга, ще ти помогна да се установиш там, където желаеш. — Суровото му изражение внезапно се смекчи и погледът му стана почти гальовен.
	— И знай, мила моя, че ще ми липсваш така, както никой друг досега.
	Сърцето й се сви.
	— И ти ще ми липсваш, повярвай ми — прошепна тя.
	Алекс кимна сериозно и тръгна към вратата.
	— Алекс?
	Ръката му замръзна върху дръжката, но той не се обърна. Отвори вратата и излезе в градината, като внимателно и бавно я затвори зад себе си.
	Цели три седмици не получи никаква вест от Алекс. Даниел направи на нищо Рьоне, а той го удари на отчаяни молби за прошка и я уверява в неувяхващата си любов до мига, в който тя обеща въпреки всичко да се омъжи за него. Така хвалеше Алекс, че Ники се просълзи и се оттегли в стаята си.
	Франсоа дойде да я посети. Беше не по-малко отчаян от нея.
	— Александър е съвсем зле. Никога не съм го виждал такъв. Блъска по осемнайсет часа на ден, удавя мъката си в работа. Клариса беснее. Твърди, че я пренебрегвал и е напълно права. — Франсоа поклати глава. — Доскоро изглеждаше толкова щастлив. Просто не разбирам какво става. — Той погледна умолително Ники. — Знам колко държи на вас. Моля ви, поговорете с него и разберете какво му е.
	— Алекс вече не идва при мен.
	— Как? Но защо? Аз мислех…
	— Като се оженят с Клариса, ще ми върне договора. Тогава ще се махна оттук. Навярно ще отида в Савана или в Чарлстон.
	— Мислех, че го обичате. Вярно, не сте го казвали, но бях убеден, че…
	— Не мога да стана негова жена, Франсоа, и никога няма да му стана любовница. Не мога да го деля с друга жена. Предполагам, че ме разбирате.
	Франсоа се отпусна на дивана.
	— Да, разбирам ви.
	Повече не споменаха за Алекс.

	Ноември премина сравнително спокойно, но оживлението по улиците нарасна и припомни на всички, че наближават Коледните празници.
	Два пъти ходиха на обяд с Мишел. Макар че Ники не можеше да се съсредоточи и веселостта на посетителите в ресторанта й се струваше някак неуместна, тя все пак се радваше на възможността да поговори с приятелката си.
	— Разкажи ми за Томас — помоли Ники, защото й се искаше да чуе нещо радостно.
	— Попита ме дали съм съгласна да стана негова жена и аз казах „Да“.
	— О, Мишел, това е прекрасно! — тя протегна ръка през масата и стисна десницата на приятелката си. — Определихте ли вече датата на сватбата?
	— Точно след четири месеца. Струва ми се цяла вечност, но Томас иска да дойде с мен в Батон Руж, за да поиска официално ръката ми от татко. Той сигурно ще бъде във възторг от него.
	— Разбира се, и майка ти също.
	— Даже леля ми не може да го нахвали.
	— С тоя си чар Томас може да накара и просяк да му подари обувките си.
	Мишел се засмя.
	— А с теб какво става? — запита тя и погледна Ники със зелените си очи. — Навестява ли те Александър?
	— Не — сведе очи Ники. — Не очаквах, че ще ми липсва толкова.
	— Ах, Ники. Толкова ми е мъчно за теб.
	— Продължих да водя книгите му. Исках да му сторя някакво добро, преди да си тръгна. А и така убивам времето… Прегледах и подредих всички сметки от последните десет години, но ми трябват копията на Луи Мутон, за да ги сравня.
	— Защо не пишеш на Александър? Може сам да ти ги донесе.
	— Мислех си за това. Но ако го видя, само ще се разстроя още повече.
	— Да, сигурно е така. Но ако ставаше дума за Томас, аз щях да се стремя да прекарам с него всеки миг преди раздялата.
	Чак до вечерта думите на Мишел отекваха в мислите на Ники. Толкова малко време оставаше. И все пак тя не смееше да се срещне отново с него. Не беше сигурна, че ще намери сили да се раздели отново с любимия мъж.

	— Алекс, радвам се да те видя — Томас подаде ръка на приятеля си. — Нали не си забравил Мишел?
	— Здравейте, мадмоазел Кристоф — Алекс докосна устни до ръкавицата й. — За мен е удоволствие да ви видя отново.
	— Отслабнал си — укори го Томас. — Пребиваш се от работа.
	— Малко изоставаме с жътвата, но мисля, че скоро ще успеем да наваксаме всичко. Новите машини се оказаха дори по-добри, отколкото очаквах. Затова дойдох — да поговорим. Искам да прегледаме новите договори, които ми даде Луи Мутон.
	— А, като стана дума за Мутон — намеси се ненадейно Мишел. — Вчера обядвах с Никол. Тя е прегледала счетоводните ви книги. Остава й само да ги свери с екземпляра, който е у вашия комисионер.
	Алекс положи усилие, за да прикрие чувствата си.
	— Ще се погрижа да го получи. Благодаря ви, че ми казахте. — Той се усмихна насилено. — Чух, че скоро ще мога да ви поздравя.
	— Така е, приятелю — потвърди Томас. На теб трябва да благодаря. Ако не бяхте вие с Никол, ние нямаше да се срещнем.
	— Да, явно Никол е отговорна за много неща.
	След като обсъдиха с Томас деловите въпроси, Алекс се отправи незабавно към кантората на Луи Мутон. Опитваше се да заглуши гласа, който му нашепваше, че иска да използва книгите само като предлог да види Ники. Всъщност сметките слабо го интересуваха. Те бяха само добър повод.
	Не завари Мутон в кантората, но тъй като продължи упорито да чака, младият помощник на комисионера най-сетне му даде книгите. Преди да ги отнесе на Ники, той трябваше да отиде на две други делови срещи, които като че ли се проточиха до безкрай, както и ранната вечеря с един стар приятел, който явно забеляза, че умът му е другаде.
	— Много се преуморявате, Александър — каза Джонатан Уайтмор. Въпросът не е чак толкова важен. Искате ли да го обсъдим, когато се поосвободите малко?
	— Може би сте прав — съгласи се Алекс и въздъхна с облекчение. — Тази вечер много неща ми се въртят из главата. — Например срещата с Никол Сен Клер. Естествено, не ще може да се люби с нея и дори няма да я докосне. Но искаше поне да я види.
	В осем часа вече крачеше забързано по Тулуз стрийт към градската си къща. Тя бе слабо осветена. Запалени бяха само лампите в кабинета, където вероятно стои Рам и в спалнята на Ники на втория етаж. Като си помисли за нея, пулсът му се учести.
	Стиснал тежките книги, подвързани с кожа, Алекс почука на резбованата входна врата. Фредерик му отвори и го посрещна сърдечно усмихнат.
	— Добър вечер, сър.
	— Добър вечер, Фредерик. — Погледът му се стрелна по стълбата, отвеждаща към стаята на Никол.
	— Предпочете да вечеря горе — поясни слугата. — Напоследък често прави така.
	Алекс свъси чело.
	— Да не е болна?
	— Не. Не. — Фредерик като че ли искаше да каже още нещо, но си замълча.
	А и Алекс не го запита.
	— Да й съобщя ли, че сте дошъл или сам ще се качите?
	Знаеше, че трябва да почака долу, за да не придава толкова интимен характер на срещата им, но вместо това каза:
	— Аз ще ида при нея.
	Стискайки все така здраво книгите, които леко, се бяха овлажнили от притеснението му, той се изкачи по стълбата и почука на вратата й.


>	Двадесет и втора глава

	Измина миг, втори. Алекс стисна още по-здраво книгите. В следващия момент Ники отвори вратата и той въздъхна. Стоеше пред него в семпла бяла нощница. Разпуснатите й коси падаха чак до талията и бяха още по-хубави, отколкото си ги бе представял.
	— Тази сутрин бях при Томас — каза той с внезапно прегракнал глас. — Там заварих Мишел и тя ми каза, че си работила по книгите и ти остава само да ги свериш с екземплярите, които са у Мутон.
	— Да — прошепна едва чуто тя.
	— Луи го нямаше, но помощникът му се разтърси и ги намери. — Избягвайки да я гледа в очите, той влезе в стаята и остави документите на бюрото, което Никол бе наредила да разположат в единия ъгъл на стаята. Когато се обърна към нея, ръцете му трепереха.
	— Много рано си лягаш, защо така? — Достатъчно бе да спомене това и усети познатото присвиване в слабините.
	Така му се искаше да отиде при нея, да я вземе в обятията си, да я занесе на ръце до леглото и да й смъкне дрехите. Искаше да я целува до забрава, копнееше да усети гърдите й в дланите си. Искаше да потъне в нея и да разбуди страстта й, да я накара да почувства какво изпитва към нея.
	— Тази вечер реших да работя тук — каза тя, като смутено мачкаше розовия колан на нощницата си. Под светлината на лампата ръцете й изглеждаха ужасно крехки. Когато нервно облиза пълните си устни, той едва се удържа да не отиде при нея, да я грабне и да я притежава поне за кратко.
	— Надявам се, че всичко се нареди както искаше — каза той. — Тоест… дано да си най-сетне щастлива.
	Откакто ме напусна, не съм била щастлива нито за миг — отговори му мислено тя.
	— Добре съм, благодаря. А при вас как е? Върви ли жътвата?
	— Да, благодарение на парната машина на Рильо вече работим далеч по-бързо и по-успешно.
	— Всички, предполагам, са добре?
	Всички, освен мен — помисли си той.
	— Ами имаме обичайните проблеми. Нищо особено.
	— Ще нощуваш ли тук?
	_Боже, как ми се иска. Искам да остана тук и тази нощ, и завинаги. Но само ако ме приемеш в леглото си._
	— Ще успея да хвана среднощния параход. Най-добре е да се прибера веднага.
	— Да, сигурно така ще е най-правилно — но когато Алекс кимна горчиво, сърцето на Ники подскочи. — Кога ще наминеш отново?
	— Не зная. Ще пратя някой да вземе книгите, като си готова.
	_Ами ако изобщо не дойде преди тя да замине? Ами ако това е последната възможност да му каже истината?_
	— Благодаря ти за труда — каза той.
	— Няма за какво. Това е твърде нищожна отплата за добрината ти.
	— Добрина ли? — Лицето му помръкна. — Какво добро ти направих, като отнех девствеността ти? И те държах пряко волята ти в този дом? Изневерих на дружбата ни с баща ти, като те принудих да ми станеш любовница.
	— Не говори така, Алекс. Всичко това вече няма значение.
	— За мен има. И винаги е имало. Явно то бе по-силно от мен. — Той я погледна с питащи очи. — Не зная с какво да ти се отблагодаря.
	Гърлото й се сви. Едва можеше да говори. Той бе толкова едър, мъжествен и горд. И тъй ужасно самотен.
	— Можеш да го направиш — прошепна тя.
	— Кажи ми как — запита той, — кажи ми как и ще го направя.
	— Остани тази нощ при мен.
	Алекс я погледна смаяно.
	— Не знаеш ли, че те обичам? Че всеки ден, прекаран без теб, е безкрайно мъчителен за мен? Че завинаги бих останала при теб, ако беше възможно?
	Той прекоси стаята с едри стъпки. Протегна ръце към нея, взе я в обятията си и зарови лице в косите й.
	— Обичам те — прошепна той в ухото й. — Обичам те повече от живота си. Опитах се да те забравя, но не можах.
	Ники се вкопчи в него.
	— Алекс. — Тя зарови пръсти в косата му. — Толкова исках да повярвам, че ме обичаш, но не бях сигурна. Не очаквах някога да ми го кажеш.
	— Имам нужда от теб, Ники. Сега, след като те намерих, разбрах, че не мога да се справя без теб.
	Ники го целуна по очите, по устните.
	— Обичай ме, Алекс. Ще забравя за всичко друго на света, освен теб.
	— Обичам те — промълви той и я зацелува, докато тя остана без дъх. Чуваше как сърцето й бие до гръдта му, долавяше учестеното й дишане. Тя ухаеше на теменужки и на нещо много женствено, което винаги го бе омайвало. Толкова я желаеше, че ръцете му трепереха. Бореше се срещу подтика да я вземе на мига, да влезе в нея и да я накара непрекъснато да повтаря, че е само негова.
	Но вместо това започна нежно и леко да я целува, изпълнен със страст, после леко развърза лентата, придържаща нощницата й и допря устни до гръдта й. Ники простена и се отпусна в ръцете му. Пръстчетата й започнаха да разкопчават ризата му, после се плъзнаха по тялото му и загъделичкаха зърната на гърдите.
	Алекс задиша тежко. Спря само колкото да смъкне бързо ризата си и да свали ботушите. Ники му помогна да прекара ръкава над превръзката, която още носеше. Наведе се и го целуна над раната.
	— Обичам те — прошепна тя и той взе лицето и в шепи, зацелува го нежно, сякаш искаше да отговори на онова, което току-що бе казала.
	След като нощницата се плъзна по раменете и бедрата й, той я взе на ръце и я отнесе на леглото. Гол, изгарящ от страст, той покри пламналата й плът с безброй целувки и простена, когато пръстите й обгърнаха възбудения му член.
	Ники го натисна леко и го обърна по гръб. Плъзна устни и език по гърдите му и по стегнатия му корем. Алекс потръпна, когато тя не спря дотам, а продължи да го целува все по-надолу, докато меките й, пълни устни поеха пулсиращия му член.
	За пръв път след онази нощ в ловната хижа тя му се отдаваше доброволно. С устни и език му показваше колко го обича — първо плахо, след това все по-уверено, защото усещаше как той набъбва все повече, като че ли щеше да се пръсне всеки момент. Алекс стенеше, но тя спря, докато не обгърна талията й със силните си ръце и не я вдигна върху себе си.
	— Мечтаех за това, шери. Мечтаех за деня, в който ще ме любиш, без да те принуждавам.
	— Никога не си ме принуждавал — призна си тя. — Обичах те още от самото начало.
	И за да го докаже, тя се отпусна надолу, докато усети върху портичката си твърдия му член. Нададе вик и го пое в себе си, а Алекс проникна в нея със стон, проникна надълбоко, докрай, докато и двамата бяха обхванати от горещи тръпки.
	Едновременно й бе горещо и студено. Тръпнеше и зъзнеше от страст. Стегна мускулите на бедрата си и влезе във всепоглъщащия ритъм на удоволствието. Само след минути потъна във въртопа, който я накара да обезумее. Почти не забеляза, че той сключи ръце на ханша й, усети само как страстта експлодира в нея, когато проникна още по-надълбоко в тялото й.
	После той я издигна рязко нагоре и я обърна по гръб. Приведен високо над тялото й, той се заби в плътта й с дълбоки, силни тласъци.
	Ники впи пръсти в мускулестите му рамена и извика името му, но той забави движенията си. Обладаваше я отново и отново, неспирно следвайки ритъма, докато двамата стигнаха до ръба на бездната и се сгромолясаха в нея.
	— Алекс — промълви Ники и го чу да шепне името й точно когато неудържимо я разтърси страстта. Мускулите му се стегнаха, той вля в нея семето си тъй мощно, че за сетен път пролича колко е бил закопнял. После се отпусна и я взе в прегръдките си.
	— Не вярвах вече, че ще мога пак да те държа в ръцете си — прошепна той.
	Тя почти съжали, че го е направил. Защото вече не можеше да отрича гибелната истина.
	— Никога няма да те напусна, Алекс. Поне докато все още ме желаеш.
	— Тогава ще останеш с мен завинаги — заяви той и я целуна по нежната шия.
	Унесоха се за кратко, после пак се любиха, този път по-бавно, и после още веднъж на разсъмване.
	— Трябва да ти кажа още нещо — заяви Ники, докато лежаха изнемощели и тя се гушеше блажено в прегръдките му.
	Алекс се засмя и вдигна вежди.
	— Бременна си.
	Ники се засмя и галено го мушна в ребрата.
	— Не. Става дума за онова, което рече вчера. За онова, което мислиш, че си ми сторил.
	Алекс стана сериозен. Притисна я още по-силно към себе си.
	Ники го помилва по бузата.
	— Може би трябваше да подходиш другояче. А може би пак би сторил същото. Тогава постъпи така, както реши, че ще е най-добре за двама ни. Но ти ме възнагради трикратно за всичко, което ми отне.
	— Само мъка ти причиних — каза той.
	— Лъжеш се, Алекс. Ти ме избави от една съдба, който не бих искала дори да си представям. Грижеше се за мен, прие ме в дома си, предложи ми не само храна и подслон, но и приятелството си. Повярва в мен тогава, когато никой не вярваше. И нещо още по-важно: възвърна ми куража. Ти ме върна към самата мен. — Алекс приближи дланта й до устните си и нежно я целуна.
	— Преди да се появиш ти — продължи Ники — аз бях забравила коя съм. Сега вече се опомних и никога няма да допусна подобно нещо. Каквото и да се случи оттук нататък, Алекс, това ще си остане най-големият подарък, който съм получавала.
	Той я целуна гальовно.
	— А аз никога няма да забравя какъв безценен подарък ми направи, като ме дари с любовта си.

	Същият ден Алекс се завърна с безкрайна неохота в Бел Шен, като й обеща да се върне колкото може по-скоро, най-късно след три-четири дена.
	Независимо от това на Ники й олекна на сърцето. Алекс бе влюбен в нея. Толкова дълго бе копняла да чуе тези думи, но същевременно се страхуваше от тях, защото знаеше колко силно ще я привържат към него. И ето че това стана, но след като разкри собствените си чувства, любовта му я изпълни само с радост.
	Ники отказваше да мисли, за каквото и да е друго до деня, в който той щеше да дойде отново. Опитваше се да забрави за сватбата, която трябваше да се състои само след няколко седмици.
	Освен това се опитваше да пренебрегне и друг факт. Алекс основателно подозираше, че е забременяла. От една страна се усмихваше при мисълта как ще се зарадва на вестта, че ще става баща.
	И все пак никога не ще може да признае бащинството си.
	Реши просто да не мисли за това. През дългите години на неволи се бе научила да забравя за проблемите си. Доста добре бе овладяла това изкуство.
	Вместо това се задълбочи в търговските книги на Бел Шен, като по този начин имаше чувството, че се приближава до Алекс и до мястото, което се бе превърнало в дом за нея. Едва на третата сутрин забеляза, че нещо не е наред.
	— Рам — извика тя турчина от долния етаж. — Може ли да се качите за момент?
	Той се заклатушка нагоре по стълбата, без да се смущава, че една жена го кани в спалнята си.
	— Знам, че обичате да четете — каза тя, когато застана пред бюрото й и се вгледа в дебелите томове. — А как сте със смятането?
	— Криво-ляво се оправям. Защо?
	— Между двата екземпляра има големи различия. По книгите на Алекс печалбата излиза далеч по-голяма, отколкото според копието на Мутон. Още не съм абсолютно сигурна, но скоро ще бъда.
	— Колко големи?
	— Колкото е печалбата за десет години. Това са страшно много пари, Рам.
	— Трябва веднага да уведомим Алекс.
	— Нека първо да се уверя напълно. Алекс работи от години с Луи Мутон. Доверява му се сляпо. Не можем да го обявим за измамник, ако не сме напълно сигурни.
	— Добре. Засега няма да му казваме.
	— Ей сега ще разберем — засмя се Ники. — Особено ако престана да бърборя и се заема с работа.

	Алекс пристигна на свечеряване. По челото му вече не се виждаха дълбоките бръчки и тялото му не бе тъй изтръпнало. Раменете му изглеждаха по-широки, гърбът — по-изправен. За първи път Ники реши, че е постъпила правилно.
	— Господи, колко се радвам да те видя отново. — Той я притисна силно към гърдите си. — Тези три дни ми се сториха трийсет.
	— И на мен ми липсваше.
	Вечеряха двамата в пълно усамотение. Рьоне бе извел Даниел на разходка. Рам се оттегли с многозначителен поглед и намигайки заяви на Алекс, че също бил намислил нещо.
	След вечеря поседяха пред камината в салона. Алекс като че ли се задоволяваше просто да я гледа. Но като изпи брендито си, тя пак долови някакво напрежение у него.
	— Искам да ти кажа още нещо — заяви сериозно той.
	Сърцето на Ники заби тревожно.
	— Какво, Алекс?
	— Ще помоля Клариса да ми даде парите назаем, без да се женя за нея, макар че шансът да се съгласи е нищожно малък.
	Ники докосна ръката му с длан.
	— Знам, че ще го направиш, Алекс.
	— Не съм я питал досега, защото знам какво мисли. Тя гледа на брака ни само като на сделка. Няма да отстъпи, ако не й предложа нещо в замяна.
	— И това нещо ще е Бел Шен.
	— Да. Мога да се откажа от плантацията, но Фортие ще откупи договора ти. Дори и да го убия, ти ще преминеш в ръцете на наследниците му, които и да са те. Може да изминат години, преди всичко да се изясни. Един господ знае какво ще се случи междувременно с теб.
	— Разбирам, Алекс. Знам, че нямаш друг изход.
	— Вчера ходих при нея — продължи той и стомахът на Ники се сви на топка. — Попитах я дали е твърдо решена да се омъжи за мен.
	— И какво?
	— Тя ми обясни, че доколкото й е известно, сватбата и деловите ни отношения са неразривно свързани. Радвала се, че ще стане господарка на Бел Шен и се надявала аз да изпитвам същото по отношение на Елмтри.
	За първи път Ники се замисли колко много би спечелил Алекс като се ожени за една от най-богатите жени в Луизиана. Не само ще покрие дълговете си, но и ще получи Елмтри, което бе голямо почти колкото Бел Шен — да не говорим за монетния двор на семейство Едикот и за многото им други фирми.
	— Знам, че си направил каквото можеш. — Тя преглътна на сухо и сведе поглед. — Предпочитам да не говорим повече за това.
	Алекс кимна. През нощта се любиха страстно както винаги и Ники се постара да забрави песимистичните му твърдения.

	Франсоа се появи на другата сутрин точно когато брат му се канеше да си тръгва. Алекс я целуна за сбогом и в този миг на вратата се почука.
	— Здравей, Александър — рече изненадан Франсоа, когато Фредерик го покани да влезе, — не очаквах да те заваря тук.
	— Отсега нататък непрекъснато ще ме заварваш тук — засмя се той широко и трапчинките се появиха на бузите му. Той намигна на Никол.
	— Радвам се — каза малко неуверено младежът. Днес той имаше съсипан вид.
	— А ти, братко? Изглеждаш ми нещо угрижен. Да нямаш проблеми?
	Франсоа погледна към Никол, която му кимна окуражително.
	— Чувствам се просто ненужен. Има толкова неща, които искам… които мога да направя и все пак не успявам.
	— Какво по-точно? — попита изведнъж рязко Алекс.
	Франсоа смутено повъртя в ръце цилиндъра си.
	— Иска ми се да поговоря с теб. Мисля, че може и тук. — Той пое дълбоко дъх. — Искам да замина за Франция, Алекс. Искам да стана художник.
	Алекс го погледна смаяно.
	— Художник ли? — изръмжа той. — Ако искаш да цапаш с четката, ела в Бел Шен, там има доста за мазане.
	— Алекс! — прекъсна го Ники. — Какво ти стана, за бога? Франсоа ти довери своята мечта, а ти… ти се държиш като арогантно магаре!
	Алекс я погледна така, че тя млъкна.
	— Простете, мадмоазел Сен Клер, но ми се струва, че този разговор засяга единствено брат ми и мен. Ако държите вие да му отговорите вместо мен, можете да направите това веднага. Приятен ден.
	— Да не си посмял да си тръгнеш сега!
	Но както обикновено той посмя и дори затръшва шумно вратата зад себе си. Ники въздъхна огорчено.
	— Наистина го обичам — каза тя на Франсоа, — макар че понякога е ужасно твърдоглав и арогантен.
	— Нали ви казах, че така ще стане.
	— Вярно е. — Тя сложи ръка на рамото му, за да го утеши. — Но не бива веднага да се отчайвате. Искате ли да пием кафе? Закусвали ли сте?
	— Точно това смятах да направим, но се страхувам, че вече нямам апетит.
	Ники кимна.
	— Никой не знае по-добре от мен как умее Алекс да полива другите със студена вода.
	Франсоа отвори вратата.
	— Нека аз да поговоря с него — каза Ники. Може би ще ме изслуша, ако има достатъчно време да обмисли всичко.
	— Съмнявам се, но ще ви бъда благодарен, ако опитате.

	През близките дни Алекс нямаше да се появи. Ники използва времето, за да прегледа още веднъж документацията на Бел Шен. В петък вече бе сигурна — Луи Мутон мамеше Алекс от години.
	— Ще кажем на Алекс като дойде — предложи Рам.
	— Не, приятелю. Имам по-добра идея. Като научи какво е направил комисионерът му, той сигурно ще го убие или поне ще го пребие до смърт. И Мутон може и да не му върне парите. По-добре ще е да го заплашим, че ако не върне парите, и то с лихва, ще го разобличим. Имаме силни аргументи. А той ужасно държи на реномето си. Да не говорим, че може да отиде за години в затвора.
	Рам се засмя.
	— С тези пари Алекс ще може да се издължи на Фортие. И няма да се венчае за Клариса.
	Ники така грейна, че сякаш освети цялата стая.
	— Точно така.


>	Двадесет и трета глава

	— Но това е абсурдно! Какво безсрамие!
	— Така ли, господин Мутон? — запита хладно Ники. — Не мисля. — Стояха с Рам пред елегантното бюро в кантората на комисионера.
	— Как имате дързостта да твърдите подобно нещо? — запита възмутено Мутон. — Вие сте просто новата любовница на Александър — една долна курва!
	Рам се наведе напред и гневно погледна мъжа, като изопна мускули.
	— Предупреждавам ви да не обиждате дамата. Още преди Алекс да научи за измамата и да ви смели от бой, аз ще ви науча на поведение.
	Мутон се отпусна на стола. Почеса се с костеливия си пръст между колосаната бяла яка и зачервената шия, после приглади снежнобялата си ленена риза.
	— Кой ви наговори тия измислици?
	— Помощникът ви дал на Александър вашите копия от търговските книги на плантацията — каза Ники. — А аз разкрих измамата.
	— Вие? Та вие сте жена. Какво разбирате от счетоводство?
	— Баща ми бе Етиен Сен Клер, собственикът на плантацията Медоууд. От него се научих.
	Погледът на Мутон изведнъж се изцъкли. Видяха, че го обзема паника.
	— Книгите, които помощникът ми е предал на Александър, не са пълни. Още не са нанесени някои разходи. Само в действителните книги са нанесени разходите, които трябва да се приспаднат от приходите.
	— А, така ли? — Ники вдигна вежди. Отскубна едно несъществуващо конче от морскосинята си копринена рокля, вирна брадичка и загледа Мутон право в очите. — А защо бе необходимо да водите две различни книги?
	— Ами-и… просто от предпазливост… ако нещо се изгуби. Вие не познавате тънкостите на занаята.
	Ники му се усмихна иронично.
	— Щом е така, ще трябва да привлечем някой експерт. Явно случаят трябва да бъде изяснен от полицейски служител — естествено, със съдействието на Алекс.
	Мутон преглътна тревожно.
	— Наистина не се налагат подобни мерки…
	— Така ли? Тогава ще ги избегнем… но първо ще върнете парите на Алекс.
	— С лихвите — добави Ники.
	Мутон простена.
	— Вие ще ме разорите.
	— Едва ли. Предполагам, че умело сте ги вложили и умножили стократно.
	— Но как да му ги дам, без да разбере за нашето… споразумение?
	— Ами измислете нещо. Например, че някоя далечна роднина му ги е оставила в наследство. Сигурно ще проявите достатъчно изобретателност.
	Мутон кимна вдървено.
	— А след това очаквам да напуснете Ню Орлиънс.
	— Да го напусна ли? Трябваха ми години, за да се утвърдя в бранша. Как така ще замина?
	— В продължение на години вие сте ограбвали почтените хора. Едва ли ще успеете да запазите положението си в бранша, след като истината излезе наяве.
	Мутон провеси рамене, лицето му пребледня.
	— Опасявам се, че ще трябва да задържа книгите ви — добави Ники. — За да съм сигурна, че ще спасите уговорката ни.
	— Какви са ми гаранциите, че няма да ме издадете?
	— Няма гаранции. Можете да разчитате само на думите ми. Но ви уверявам, че те струват много повече от вашите.
	— Трябва ми време, за да събера парите.
	— Давам ви една седмица — каза Ники. — После ще се обърна към властите.
	— И не се опитвайте да се покриете — предупреди го Рам. — Полицията ще ви намери, а ако тя го стори, ние ще ви открием.
	— Приятен ден, мосю — сбогува се Ники със сладко гласче и му обърна гръб.
	Рам й отвори вратата и двамата излязоха на улицата. Той тихичко се засмя.
	— Как се чувствате като скорошна господарка на Бел Шен?
	Ники се усмихна, скръсти ръце на гърдите и от радост се завъртя в кръг.
	— Честно казано, дори и не помислих за това. Искам просто да се омъжа за Алекс и най-сетне да се завърна у дома.

	Тъй като оставаха само няколко седмици до сватбата на Алекс, Ники очакваше нетърпеливо неговото завръщане. Не можеше да му разкаже историята с Мутон, но искаше да изясни нещо, което не й даваше мира откак се разделиха скарани последния път.
	Дойде в сряда вечерта. Изглеждаше уморен. Съжаляваше, че тогава така изпусна нервите си пред нея.
	Поговориха за времето, вечеряха и се оттеглиха в салона да пият бренди и шери. Навън бе захладняло, зимата наближаваше, но небето бе все така ясно.
	Ники отпи от своето шери.
	— Виждали ли сте се напоследък с Франсоа? — запита тя привидно равнодушно.
	Лицето на Алекс отново помръкна.
	— Не е идвал в Бел Шен, ако това имаш предвид.
	— Виждал ли си го, Алекс? Брат ти те обича. И много страда, че вече не може да си говори с теб.
	— Достатъчно е да си дойде у дома.
	Ники остави чашата си на мраморната масичка.
	— Бел Шен е твой дом, Алекс, не негов. Той не желае да става плантатор. Поел е по свой път, има свои цели и разбирания.
	— Франсоа няма цели. Това е очевидно за всеки, дори за теб, колкото и да се опитваш да забелязваш само доброто у хората. Той просто не желае да се държи като възрастен човек и да поема отговорност. Не желае да вижда живота такъв, какъвто е.
	Тя го докосна леко по ръката.
	— В случая ти не желаеш да видиш нещата такива, каквито са.
	Алекс се дръпна.
	— Какво искаш да кажеш?
	— Просто Франсоа е… по-различен. По-мек, по-чувствителен от останалите мъже. Има по-различни потребности от теб.
	Лицето на Алекс стана напълно безизразно.
	— Вярно е, има други потребности. И те се отличават от моите като деня от нощта.
	— Нима това означава, че е недостоен човек?
	Алекс не отговори. Гледаше я пронизващо и сякаш щеше да се задуши.
	— Значи знаеш.
	Сърцето на Ники подскочи. Трябваше да се досети, че той знае какъв е брат му… или поне подозира.
	— Известно ми е твърде малко за… тези неща, но знам, че Франсоа е добър, свестен човек. Знам, че те обича и има нужда от обичта ти, независимо дали е или не е по-различен от другите.
	Алекс въздъхна дълбоко и някак се състари.
	— Надявах се някога да се оправи, да стане такъв, какъвто бе някога. Убеден бях, че е достатъчно да се завърне на Бел Шен и да поработи, за да придобие отново… нормални наклонности.
	— Той е такъв, какъвто е, Алекс — усмихна се мило Ники. — Той е прекрасен художник с голям талант. Иска да следва във Франция. Мисля, че там ще се почувства щастлив.
	— Ако отиде с приятеля си — добави мрачно Алекс.
	— Да.
	— И ти смяташ, че трябва да му помогна?
	— Той те обича въпреки недостатъците ти. Трябва да му покажеш, че и ти изпитваш същото към него.
	Алекс се изкашля и гласът му изведнъж прозвуча глухо.
	— Правех всичко за негово добро.
	— Знам.
	Алекс я загледа за миг, после я прегърна през талията и я взе на коленете си.
	— Непрекъснато ме смайваш — каза той и я целуна. — Как съм се оправял без теб?
	Ники се засмя.
	— И аз се чудя.
	Той сведе глава, целуна я бавно, нежно, с любов, за да й благодари, че го разбира така добре.
	— Ще изпълня молбата ти — заяви той, като се отдръпна от нея. — Кажи му, че единственото, което желая, е да бъде щастлив.
	Очите на Ники се напълниха със сълзи.
	— Ще му кажа.

	На другата сутрин Алекс се събуди много рано. Предстоеше му делова среща и затова облече тъмнокафяв панталон, колосана бяла риза и жилетка от златист брокат под тъмнозеления фрак.
	— Имам среща с Луи Мутон — прошепна той в ухото и, докато тя се гушеше още сънена във възглавницата.
	Ники скокна.
	— Така ли?
	— Да, в седем сутринта. — Той се обърна към огледалото и си върза бялата папионка.
	— Вчера пратил човек в Бел Шен да ми каже, че било нещо спешно. Дано не се е провалил някой договор.
	— Убедена съм, че поводът е съвсем друг. — Ники се помоли наум Мутон да спази точно уговорката им и да върне парите на Алекс.
	— Дано си права — каза той. След като закопча жилетката си, Алекс пристъпи пак до леглото. — Защо не поспиш още малко? — Той отметна кичурите, паднали на челото й и я целуна по бузата.
	— Кога ще дойдеш пак?
	— Чак след няколко дена, за съжаление. Трябва да отида в Бел Шен, но ти обещавам да се върна при първа възможност.
	Ники се протегна и прозя, после се облегна на хладната махагонова табла на леглото. Сбра косите си и ги преметна през рамо. Като вдигна очи, забеляза, че Алекс е впил поглед в разголените й гърди, които се подаваха над завивките.
	— Уверявам ви, мадмоазел, че Луи Мутон може да почака, ако пожелаете. — Обхвана в шепа налятата й гръд и леко я притисна.
	Ники усети как пламва от възбуда.
	— Не — прошепна тя с известно усилие. — По-добре иди виж какво иска.
	Алекс въздъхна разочаровано, наведе се и я целуна.
	— Ще се върна колкото може по-скоро. — Ники едва го дочака да излезе и изхвърча от леглото. Повика Даниел, нареди й да донесе топла вода, изкъпа се набързо и се облече. Сигурна бе, че след като научи радостната вест, Алекс веднага ще дотърчи при нея.
	Искаше да изглежда добре в мига, когато той ще я помоли да му стане жена.

	Ники го чака до вечерта, но Алекс не се появи.
	Може би Мутон не му бе дал парите. Или пък той бе хукнал към Фелисиана, за да върне дълга си на Фортие. Нищо чудно и да е отишъл при Клариса, за да изясни отношението им веднъж завинаги.
	Сигурно щеше да дойде утре.
	И тя отново го чака цял ден, но напразно.
	В петък изпрати Рам в кантората на Мутон. Едрият турчин завари комисионера да опакова багажа си. Готвеше се да напусне града.
	— Мутон е изпълнил точно исканията ви — докладва той на Ники. — Показа ми документа, с който е изплатил цялата сума на Александър. Той се е подписал, че е получил наследството, завещано му от далечна роднина, живееща във Франция.
	— Вярвате ли му?
	— Беше прекалено уплашен, за да лъже. Явно е върнал парите.
	— Защо тогава Алекс не дойде при мен?
	— Сигурно е отишъл да плати дълга си и да изясни отношенията с Клариса.
	Думите му само засилиха опасенията на Ники.
	— Може и така да е… но не е изключено да съм се лъгала относно намеренията му. Двамата с Алекс си поговорихме за много неща, но той не каза, че смята да се ожени за мен.
	— Александър ви обича — увери я Рам. — И ще поиска ръката ви.
	Ники не отговори. След няколко часа пристигна пратеник от Бел Шен, който ги извести за предстоящото посещение на Алекс. Тази вечер щеше да научи какво мисли да прави той.

	— Не се тревожете — утешително каза Даниел, като видя как Ники губи надежда. — Всичко ще се нареди.
	— Дано си права, Даниел.
	Ники чу гласа на Алекс долу във фоайето и си капна парфюм зад ухото. Избрала бе семпла рокля от тъмнозелена коприна, която не само й стоеше добре, но и Алекс много я харесваше.
	Той я чакаше в преддверието, облечен в черен вечерен костюм. Очите му сияеха от любов. Без да обръща внимание на присъствието на слугите, мъжът я целуна страстно, така че тя буквално се олюля.
	— Ще излезем да вечеряме — заяви той, като най-сетне я освободи от прегръдките си. — В един елегантен, скъп ресторант. — Отиде до позлатената масичка и взе голяма кутия с лилава панделка. — Това е за теб, любов моя.
	— Какво представлява? — Тя развърза лентата с нервна усмивка.
	— Надявам се, че ще ти хареса.
	Вдигна капака и видя прекрасна рокля от златиста коприна, поръбена с тюл и украсена със ситни перли. Вдигна се на пръсти и го целуна по бузата.
	— Приказна е, Алекс.
	— Франсоа ми даде адреса на шивачката ти, така че трябва да ти стане.
	— Говори ли с него?
	— Да. Отдавна трябваше да си кажем някои неща. И най-сетне това стана, благодарение на теб. — Алекс я взе в обятията си. — Обичам ви, мадмоазел Сен Клер.
	Сърцето на Ники лудо заби. Значи ще поиска ръката ми! Сигурно ще го направи тази вечер!
	— Време е да се облечеш и да тръгваме — прошепна той, като погали крайчеца на ухото й. — Иначе има опасност да не мръднем оттук.
	На Ники й беше все едно. Искаше само Алекс да каже най-сетне онези думи, които тъй дълго бе очаквала да чуе. Но само кимна и хукна нагоре по стълбата, за да смени дрехите си.
	— Къде отиваме? — запита Ники след малко, докато прекосяваха с Алекс градината. Тайно се надяваше, че ще я заведе в Сен Шарл, най-елегантното заведение на Ню Орлиънс. Ако отидат там, значи е говорил с Клариса и е разтрогнал годежа им. Значи е свободен и ще се ожени за нея.
	— Знам едно очарователно малко заведение в покрайнините на града. Не е голямо, но е уютно. Мисля, че ще ти хареса.
	„И никой няма да ни види.“ — помисли си Ники и настроението й се развали. Но реши, че Алекс може да е просто в романтично настроение и затова иска да са далеч от хорските погледи.
	— Прекрасно — отвърна тя.
	Така и се оказа. Ресторантът се намираше в старинна, изоставена испанска крепост. Зад дебелите зидове бе много уютно. Лампите, окачени на дървените каси на вратите, хвърляха мека жълта светлина, носеше се тиха музика и палмите в качетата създаваха чувството за уединеност на всяка от масите, огрявани от свещи.
	— Изглеждаш пленително — промълви той, като смъкна ръкавицата й и я целуна по ръката. За разлика от обикновено говореше на френски. Непрекъснато й повтаряше колко я обича и я изпиваше с очи. Роклята, която й подари, имаше опасно дълбоко деколте и така подчертаваше заоблената й гръд, че тя се чувстваше малко неудобно.
	— Едва се сдържам да не те изям още тук — прошепна Алекс и на Ники и стана още по-топло. Пулсът й биеше лудо, а тя изтръпваше само като си представяше как ще се докосне до нея.
	Ядоха рибена супа — истински деликатес, после стриди и агнешки медальон, пълнен със спанак и гъби. Към ястията им поднесоха подходящи вина, а за десерт опитаха суфле от круши с шампанско.
	Алекс говореше за Франсоа и за някакво писмо, което получил от баба си. Но все не идваше ред на думите, които очакваше Никол.
	— Как върви жътвата? — запита тя с надеждата, че ще преминат от тази тема на въпроса за Фортие и ипотеката.
	— Почти свършихме. Но се страхувам, че ще трябва да си потърся нов комисионер. Луи Мутон напуска града.
	Стомахът на Ники се сви.
	— Как така?
	— Кой би предположил…
	— Каза ли ти защо?
	— Спомена само, че искал да се захване с нещо ново. — Алекс стисна дланта й. — Но стига сме приказвали за работа. Тази вечер трябва да си поговорим за нещо по-важно.
	Ники се усмихна, пулсът й се учести.
	— За какво?
	— За любовта. — Погледът му се плъзна по шията й, по раменете и се прикова на гърдите. — Мисля, че е време да си тръгваме.
	Алекс стана и дръпна назад стола й. Ники се усмихна неуверено и също стана.
	„Може би ще го направи в каретата — помисли си отчаяно тя. — Сигурно там ще поиска ръката ми.“
	Но не стана така. Алекс само я целуна тъй страстно, че тя се разтрепери. Широката му десница се пъхна в деколтето, хвана я за гърдата и загали зърното, докато се втвърди.
	Ники нададе лек вик и се притисна към него. Когато стигнаха вкъщи, на нея почти и се виеше свят, желаеше го безумно. Но щом кочияшът отвори вратата и я лъхна хладният нощен въздух, тя изтрезня.
	Няма да ми предложи брак, установи девойката, и я обзе мрачна безнадеждност. Ще се венчае с Клариса.
	Потресена и смазана влезе в къщата. Препъна се на стълбата, но Алекс я подхвана.
	— Струва ми се, че шампанското ти дойде множко.
	— Да, да, чувствам се някак особено. — И ми е ужасно зле, добави тя наум.
	Алекс я занесе догоре на ръце. Ники обгърна шията му. Той отвори вратата с ритник и я положи на леглото. Помръкна, като забеляза колко е пребледняла.
	— Не изглеждаш добре. Ще повикам лекар.
	— Не, не. Просто ми прилоша от шампанското. След минутка ще се съвзема.
	Алекс я съблече. Когато неволно докосна гърдите й, потръпна. Ники си наложи да остане спокойна.
	— Алекс?
	Той я целуна по челото.
	— Какво има, любов моя?
	— Искам да знам, дали нещо… се е променило в отношенията ни. Кажи ми точно какво чувстваш.
	Алекс стисна хладните й ръце в топлите си шепи.
	— С всеки миг те обиквам все повече и повече. Ще се грижа за теб и ще те направя щастлива. Нищо не се е променило.
	Ники преглътна мъчително и се опита да възпре напиращите сълзи.
	— Знам, че искаш да ме любиш, Алекс, но… наистина не се чувствам добре. Имаш ли нещо против да го отложим?
	— Разбира се, че нямам нищо против. — Той й се усмихна и чаровните му трапчинки пак се появиха. — А и трябва да си тръгна в ранни зори. — Той леко я целуна по устните. — Но бих бил щастлив да те подържа просто в обятията си, ако не възразяваш.
	— Благодаря — прошепна тя.
	Съблякоха се. Алекс свали дрехите си с резки и бързи движения, но набъбналият му член издаваше възбудата, която той се опитваше да прикрие. Нейното тяло реагира по същия начин, но тя не се поддаде на страстта.
	Не се и съмняваше, че Алекс я желае. Дори предполагаше, че я обича посвоему. Но обичаше и Бел Шен. Обичаше империята, създадена от неговия род, и искаше да разшири границите й. Ники осъзна, че Алекс никога не е имал намерение да се жени за нея. От мига, когато е усетил, че му харесва, той се е стремял само към едно — да я превърне в своя любовница. И бе успял.
	Той ще се ожени за Клариса Едикот. Този брак ще удвои състоянието и властта на фамилията дьо Вилие. Как можеше да е толкова наивна, та да повярва, че той ще се откаже от всичко това?
	И за какво? За да се ожени за една крепостна, бедна като църковна мишка?
	Гърлото я заболя от усилието да сдържа сълзите си. През дългите нощни часове усещаше как закрилнически я притискат ръцете му, как я обгръща със силното си тяло. Престори се на заспала, но остана будна до зори. Когато Алекс се събуди на развиделяване, тя изглеждаше още по-бледа и изнемощяла.
	— Ако не се оправиш до вечерта — рече той, — кажи на Рам да повика лекар.
	— Добре съм — прошепна тя. — Нищо ми няма.
	— Утре вечер ще дойда лично да се убедя в това. Може и по-рано, ако искаш.
	— Казах ти, че нищо ми няма.
	Алекс нежно я целуна.
	— Обичам те, скъпа моя. Имай доверие в мен. Всичко ще се оправи.
	Доверие. Колко често се бе осланяла на него.
	— Вярвам ти, Алекс. Ти никога няма да ми сториш зло.
	Той я погледна някак странно, сякаш искаше да й каже нещо важно, но си замълча.
	— Ще се видим утре вечер.
	— Добре.
	Целуна я за последен път и Ники неволно се вкопчи в него, като вложи в целувката си цялата любов, която изпитваше и която трябваше да забрави.
	— Пази се, Алекс — извика тя, докато той излизаше през вратата.
	— До утре — повтори той. И изчезна.
	— Сега вярвате ли ми? — запита Ники Рам, който следобеда дойде при нея и Даниел в кабинета.
	— Всичко е точно както казвате. Сватбата ще се състои, независимо от това, че е изплатил дълга към Фортие.
	Ники се отпусна на кожения диван пред камината.
	— Значи ще изпълните молбата ми? Нали ще ми помогнете да избягам?
	— Защо не се опитате да го вразумите?
	— Толкова пъти вече опитвах.
	Рам кимна, защото разбра колко е права. Ники му подаде някакъв вестник.
	— Отворете на трета страница. Има една статия за Тексас. Някъде по средата.
	Рам разгърна вестника и прочете набързо публикацията.
	— Вие шегувате ли се? — запита той, като я погледна смаяно.
	— Никак даже не се шегувам.
	— Смятате да отидете в Тексас? И да се омъжите за човек, на който не сте виждали и очите?
	— Тексас е район, който тепърва ще се развива. Има нужда от семейства, които да го населят. Ще отида там с онзи, който ме поиска за жена. Никой няма да се интересува от миналото ми, а щатът е толкова голям, че е просто изключено да ме открият там.
	— Александър не искаше да ви пуска, където и да било. Мислите ли, че сега ще е готов да го направи?
	— Ами разкажете му, че знам за неговото „наследство“. Известно ми е, че е изплатил дълга си към Фортие и ако иска, може да се ожени за мен. Трябва да знае, че никога няма да му простя подобна измама. Този път едва ли ще тръгне по петите ми.
	Даниел подсмръкна.
	— Просто ме мога да повярвам. Бях толкова уверена, че ви обича.
	— Любов и пари — каза Ники тихо. — Страст и власт. Тези неща нямат нищо общо помежду си.
	— Трябва да побързате, ако искате да тръгнете, преди да се е появил — напомни й Рам.
	— Куфарите ми са готови. Чакам само Фредерик да ги натовари в каретата. В един тръгва параход за Тексас. Идната седмица ще пристигне в Галвестон. Като се омъжа… двамата със съпруга ми ще вземем една каруца с чергило и ще поемем из новите земи. Ако написаното е статията е вярно, заселниците смятат да се установят по крайбрежието на Бразо.
	— Ще дойда с вас — заяви Рам. — Поне до Галвестон.
	— Не, Рам. Вече ми дадохте всичките си пари, не бива да се жертвате повече.
	— Или аз идвам с вас, или вие оставате тук. Избирайте!
	Явно нямаше да приеме никакви възражения. Ясно си личеше по изопнатите му рамене, и по мрачния поглед.
	— Ами Алекс? Трябва да останете тук, да му обясните защо съм си тръгнала, за да не хукне да ме преследва.
	— Оставете му писмо. Кажете му истината. Ако ни настигне, аз ще го възпра.
	Ники вдигна глава.
	— Не бива да му изневерявате, Рам. Каквото и да стане. Нали сте стари приятели.
	— Онзи Александър дьо Вилие вече не съществува. Той никога не би постъпил така.
	Ники се поколеба за миг, после каза:
	— Отивам да си взема нещата.
	Реши да напише на Алекс едно запомнящо се писмо. Ще му обясни, че знае истината за Фортие и за сватбата му с Клариса, после ще апелира към чувството му за чест — колкото и закърняло да е то — и ще го помоли да не я преследва.
	Дълбоко вярваше, че този път ще я послуша.


>	Двадесет и четвърта глава

	— Ники! — Алекс хвърли шапката си на Фредерик й влезе забързано в салона. От дни се подготвяше за този миг, но сега се притесняваше като ученик. Знаеше, че е налудничаво — та нали Ники го обичаше и той бе влюбен в нея.
	Но Никол Сен Клер бе жена със самостоятелен ум и воля. Никога не знаеше със сигурност какво точно ще направи и това само разпалваше любовта му.
	— Рам! — извика той. Учуди се защо къщата изглежда тъй пуста и студена. Когато никой не се отзова на повикването му, той отиде в трапезарията, после в кабинета, но не намери никого.
	— Трябваше да ми спестиш усилията и да ми кажеш веднага къде е — каза той на Фредерик с тон, който би трябвало да прозвучи заповеднически, но всъщност бе просто радостен.
	Слугата вдигна рамене. Ако бе в нормално състояние, сигурно щеше да забележи, че негърът се държи странно и стиска неодобрително устни. Но Алекс се втурна нагоре към стаята на Ники, вземайки по две стъпала наведнъж. Тя също се оказа празна.
	— Даниел! — кресна той. Но вместо да изтича при него, французойката само подаде глава от вратата на слугинската стая и едва-едва се затътри.
	— Къде е господарката ти?
	— Замина заедно с Рам.
	— С Рам ли? Но тя знаеше, че ще дойда. Къде отидоха?
	Даниел сведе очи.
	— Остави писмо за вас — рече тя и му подаде белия плик, на който Ники бе изписала името му с красивия си почерк. Сложила бе даже восъчен печат.
	Алекс го счупи и зачете ситните редове:
C>
	Любими мой Алекс,
	Такъв ще си останеш за мен завинаги, независимо колко далеч ще ме отведе съдбата…
C$
	Ръката му се разтрепери и изведнъж прохладният коридор му се стори направо леден. В писмото Ники му съобщаваше, че знае за наследството, както и за изплатения дълг към Фортие. Известно й е също, че въпреки всичко смята да се ожени за Клариса. Не го упрекваше. Само твърдеше, че знае колко много означава Бел Шен за него и разбира какви изгоди би му донесъл един брак с наследницата на фамилията Едикот.
	Не, Ники не му отправяше упреци, а завършваше писмото си с молба той също да прояви разбиране спрямо нея.
C>
	Често сме говорили за чувството за чест. Знаеш колко държа на децата и семейството. Щом така желаеш да устроиш бъдещето си, нека бъде по волята ти. Но те моля да ми позволиш и аз да подредя живота си така, както искам. Остави ме да си отида, Александър. Докажи ми, че любовните ти клетви не са били празни приказки. Пусни ме да поема по пътя си така, както ти пое по твоя.
C$
	Следваше подпис:
	_„С любов, Никол.“_
	Алекс се облегна на махагоновия парапет, а ръката му така трепереше, че жилавата хартия зашумоля и резкият звук отекна в мъртвешката тишина на дома.
	— Къде е тя? — запита той, като думите едва излизаха от свитото му гърло.
	— Не знам, мосю.
	— Знаеш — отвърна Алекс с умоляващ поглед. — Кажи ми, за бога, кажи.
	— Каквото и да кажете или сторите, господин херцог, не ще ме накара да я издам.
	Алекс премигна, защото изведнъж сълзите забулиха погледа му.
	— Мисля, че все пак ще ми кажеш, Даниел. Когато ти обясня.

	Едва след шест дни пристигнаха в пристанището Галвестон. Това бяха най-тежките дни в живота на Ники.
	Защото през последно време се бе отдала всецяло на Алекс и любовта й бе пораснала до безкрай. Никога не бе предполагала, че толкова ще й липсва. Колкото и отчаяно да се опитваше да мисли за нещо друго, тя непрекъснато се питаше къде ли е сега и дали тя също му липсва.
	Непрекъснато си повтаряше, че вече й е все едно. Той бе доказал неоспоримо, че единственото важно нещо за него е Бел Шен и състоянието на фамилията му.
	Станалото между тях бе минало-заминало — само миг от един изпълнен с грижи живот.
	Дори пътуването бе мъчително. Бурята ги преследваше непрекъснато. През първите дни Ники се чувстваше толкова зле, че не можеше нищо да хапне и не ставаше от тясната койка.
	Изглежда господ се смили над нея, като й прати Рам за придружител. Опитният моряк не страдаше от вълнението. Грижеше се за болните и дори помагаше на екипажа в тежки моменти.
	А над Ники направо трепереше. Благодарение на неуморните му грижи тя най-сетне се посъвзе. Когато пристанаха в Галвестон, небето се заоблачи, предвещавайки дъжд. Леденият вятър напълно съответстваше на потиснатото й настроение.
	Наистина, страхуваше се да се омъжи за абсолютно непознат човек и да замине в почти безлюдните земи, населявани доскоро само от диви индианци, но пък поне мензисът й започна веднага след като напуснаха Ню Орлиънс.
	Трябваше да се радва, че не очаква дете от Алекс. И няма да обремени допълнително мъжа, който ще я вземе. Но не бе така. Детето щеше да е частица от Алекс, която завинаги ще остане при нея. Синът или дъщеря му щяха да са плод на любовта й към него. Един спомен от плът и кръв, който не ще й позволи да го забрави, където и да отиде.
	Ники и Рам слязоха почти последни от кораба. Ники бе доволна, че отново ще усети твърда почва под краката си. В пристанището цареше оживление. Навсякъде търгуваха с памук. Но все пак нямаше такъв хаос, като в Ню Орлиънс. Те си пробиха път между матроси, заселници, свине, кучета, кокошки и крави и се насочиха към прашния път покрай брега. Ники разглеждаше смаяна селището, което твърде много се различаваше от големия град.
	— За съжаление не е тъй хубаво като във Френския квартал — каза Рам.
	— Но не е и така пренаселено — отвърна тя и решително вирна брадичка. Без да обръща внимание на гърления му смях, младата жена извади статията, която бе изрязала от вестника и още веднъж я прочете, макар че вече я знаеше наизуст.
	— Трябва да се свържем с капитан Мерсер, ръководителя на групата. Той живее в хотел Галвестон, близо до централния площад. Къде ли ще е това?
	Докато Рам оглеждаше дървените къщи и малките дъсчени бараки, носейки в едната ръка чантата си, а в другата — огромния й куфар, Ники отиде пра един мъж в униформа, застанал само на няколко метра от, тях.
	— Извинявайте, господине, бихте ли ми казал как мога да стигна до площада?
	Едрият мъж се засмя и белите му зъби просветнаха на загорялото лице. Острият вятър рошеше гъстите кестеняви коси.
	— Лейтенант Брендън Траск, моряк от флота на щата Тексас, е на вашите услуги, мадам.
	Траск. Името й звучеше познато. Като се вгледа в резките му, мъжествени черти, в паметта й изплува образът на също тъй едрия капитан Морган Траск, който командваше Сий джипси. Макар че косите и очите им имаха различен цвят, двамата си приличаха като близнаци. Запита се дали не са братя, но не каза нищо. Колкото по-малко хора знаят за миналото й, толкова по-добре.
	— Добър ден, господин лейтенант — рече Ники. — Трябва да отида на площада.
	— Ясно, мадам. Намира се точно на главната улица. Вървете оттук направо, докато стигнете до църквата. Там се намира и хотел Галвестон.
	— Много ви благодаря, господин лейтенант.
	— За мен бе удоволствие, мадам — и той отдаде чест.
	Когато Ники си тръгна, Рам погледна предупредително лейтенанта. Високият войник само се усмихна и продължи да гледа след нея. Усети на гърба си — или по-долу — неговия поглед, и неочаквано се засмя.
	Малко след това пристигнаха на площада, намиращ се само на няколко пресечки от пристанището. Макар че Галвестон бе градче, което изобщо не можеше да се сравнява с Ню Орлиънс, тук хората също се приготвяха за Коледа, до която оставаха още само две седмици. Витрините и вратите бяха украсени с хартиени гирлянди.
	Ники се опитваше да не забелязва тези неща. Последните три коледни празника й бяха донесли само мъка. Нямаше основание да вярва, че този ще е по-различен.
	Тя ускори крачка и стигна най-сетне до хотела — доста семпла дървена постройка, в която нае една стая.
	— Капитан Мерсер сигур ши са зарадва да ви види, мадам — заяви портиерът. — Той вече събра ина глутница пощръклели… ъ-ъ, прощавайте, мадам, една група заселници, дето само чакат да грабнат някоя невеста.
	Ники се насили да се усмихне.
	— Къде мога да го намеря?
	— Ши са върни за вечеря. Дотогаз си починети или пък разгледайти града.
	— Много ви благодаря. Наистина имам нужда от почивка. — А най-вече искаше да остане сама. — Защо не се поразходите, Рам? Сигурна съм, че искате да огледате града.
	— Нека първо да кача куфарите.
	След известно време тя слезе пак във фоайето и намери човека, когото търсеше.
	— За мен е удоволствие да се запозная с вас, мадам — Раймон Мерсер, мъж на средна възраст с дебели бакенбарди, я оцени само с един бегъл поглед.
	— Много ви благодаря, капитане — Ники подаде малката си ръка и дебелият като буре мъж я разтърси.
	— Защо не седнем? — предложи той. Настаниха се на малка пейка от орехово дърво.
	— И съпругата ви ли ще пътува с нас? — запита Ники, като забеляза тънката златна халка на пръста му.
	— Тя ще остане при сестра си в Галвестон. След няколко месеца трябва да роди. Последния път имаше проблеми, та сега решихме да не рискуваме.
	— Да, разбирам. — Ники нервно мачкаше подгъва на кафявата си вълнена рокля. Недалеч от тях, облегнат на стената до камината, украсена с палми, стоеше Рам. Ники настоя да вечерят заедно в малкия ресторант на хотела. Имаше бифтек, картофено пюре и сос, а едрата фигура на Рам с подчертано ориенталските черти привличаше погледите.
	— А останалите какви са? — запита Ники. — Сигурно са се явили и други жени, освен мен?
	— Общо шест — рече капитанът. — Утре в ранина ще се срещнете пред хотела, за да изберете бъдещия си съпруг.
	— Как… как ще стане това?
	— Ами сигурно ще теглим жребий. Онази, чието име излезе първо, ще може първа да избира и така нататък.
	— Това ми се струва… справедливо.
	Капитан Мерсер я изгледа приятелски.
	— Вие сте такава хубавица, че още тази вечер можете да излезете и да си намерите съпруг, ако искате.
	Стомахът й се сви.
	— Не — каза тихо Ники. — Ще си опитам късмета заедно с другите жени. Тези мъже поне са решили да изградят дом и да създадат семейство.
	— Свестни момчета са, гарантирам ви. Може да не са първи хубавци или кой знае колко образовани, но когото и да изберете, лошо няма да видите. Тук жените са кът и никой няма да рискува да загуби своята.
	Ники се засмя. Раймон Мерсер стана.
	— Така, а сега трябва да вървя. Имам да върша още сума ти неща, преди да тръгнем утре.
	— Много ви благодаря за поясненията, капитане. Ценя вашата любезност.
	— За мен бе удоволствие, мадам.
	Капитан Мерсер си сложи фуражката, отдаде чест и гордо излезе навън.
	Когато си отиде, Рам се приближи до нея.
	— Сигурна ли сте, че точно това искате?
	— В момента почти в нищо не съм сигурна, Рам. Но вече реших и ще го направя.

	Ники почти не можа да мигне до сутринта. Утре животът й щеше да се промени напълно. Дори Рам ще я изостави и тя ще поеме в тексаската пустош с някой мъж, когото дори не познава. Мъж, който очаква да остане при него завинаги, след като е дала веднъж съгласието си. Ники преглътна мъчително. Беше се любила само с един мъж. Алекс я възбуждаше дори с поглед, дори с леко докосване до бузата й. Какво ли е да лежиш до чужд човек? Дали ще е мил или грубиян? Дали ще й се стори отблъскващ или ще може да му се отдаде без отвращение?
	Очите й се напълниха със сълзи. Тази нощ ще си поплаче за последно. Съпругът й не ще види сълзи в нейните очи. Каквото и да й струва, тя ще го направи щастлив. Помоли се на бога и тя да се почувства някой ден щастлива с него.
	Ники прегърна тънката възглавница и си представи, че това е Алекс. Спомни си как я държеше в обятията си, чу отново гальовните му думи. От утре, закле се тя, няма вече да тъгувам за него, няма да се измъчвам със спомени за мъжа, когото напуснах. Ще го заличи от паметта си, тъй както бе заличила ужасяващите писъци на затворничките.
	Ники преглътна, защото усети болки в гърлото и още по-здраво стисна възглавницата. Защо стана всичко така? Ех, ако я обичаше повече…
	После сълзите й избликнаха неудържимо. Плачеше за мъжа, когото бе обичала и изгубила. За детето, което също бе изгубила. Не възпираше риданията си чак докато тънката памучна калъфка се напои със сълзи, искаше да изплаче цялата си мъка.
	Утре започвам нов живот — закле се тя. До сутринта все ще намери кураж да поеме по избрания път.

	— Добро утро, мадам.
	— Добро утро, капитан Мерсер. — Дебелият мъж огледа лицето й и сигурно забеляза синкавите кръгове под очите й, пребледнелите бузи и безцветната усмивка, която нищо не можеше да прикрие.
	Днес улиците на Галвестон не бяха тъй оживени, студът и вятърът бяха накарали повечето жители да си останат вкъщи. Ниски сиви облаци покриваха небето и острият вятър шибаше дебелата й вълнена пелерина. Макар че край тях минаха няколко каруци, тежко натоварени с денкове и строителни материали, най-оживено бе на пристанището, където непрекъснато приставаха нови кораби.
	Ники последва капитана по дъсчения тротоар и той я отведе до групата жени, събрали се пред входа на хотела.
	— Уважаеми дами — заяви капитанът, — позволете да ви представя Никол Сен Клер. Мис Сен Клер, това са Изабел Харви, Мария Гонсалес, Елеанор Хоскинс и Присила Фонтен.
	— Добър ден — каза Ники.
	Жените, които явно бяха не по-малко нервни от нея, просто й кимнаха, усмихнаха се или отвърнаха на тихия й поздрав.
	— Мислех, че са шест — каза тя на капитана.
	Мерсер вдигна рамене.
	— И ние така се надявахме. Може шестата жена да пристигне по-късно, но нямаме време да я чакаме.
	Недалеч от жените се бе насъбрала по-внушителна група мъже. Имаше всякакви: някои носеха велурени панталони, а други бяха облечени в домашнотъкани ризи и ленени панталони. Едни бяха избръснати, а други брадясали, с разрошени от вятъра коси. Някои се бяха постарали да се наконтят, намазали бяха косите си обилно с гел и носеха чисти бели ризи. Когато капитанът им махна да се приближат, от тях лъхна силна миризма на евтин одеколон.
	— Мъжете да се строят — каза капитанът и Ники отново пое дълбоко дъх, за да се успокои. — Силас — посочи той един мъж от тълпата, който се усмихваше очарователно, — вие ще теглите имената.
	Капитан Мерсер извади шест листчета от джоба на ризата си, махна едното, на което бе името на отсъстващата жена, и ги хвърли във фуражката си.
	Силас, тъмнокос, жилав и дребен мъж, теглеше бележките една по една и ги подаваше на Раймон Мерсер.
	— Мис Харви, мис Гонсалес, мис Сен Клер, мис Фонтен и после мис Хоскинс. Дамите имат няколко минути на разположение, за да разгледат мъжете, след което трябва да обявят кого избират. Свещеникът ще пристигне всеки момент, а преди залез-слънце трябва вече да сме доста далеч оттук.
	Ники нервно облиза устни. Мъжете потропваха и гледаха с очакване към жените. Изабел Харви, пълничка жена на около трийсет години, не си губи много времето.
	— Ей оня там — каза тя и отиде при един едър мъж, който изглеждаше малко по-стар от нея, имаше издадена напред брадичка и топла усмивка. Като смъкна потната си шапка и се засмя, другите му заръкопляскаха с уважение.
	— Матю Спрингър — представи се той. — За мен е чест, мис Харви.
	Мъжете отново заръкопляскаха и Изабел се усмихна. Ники реши, че е направила добър избор.
	— Мис Гонсалес? — запита капитанът.
	— Си, сеньор. Готова съм. — Мария бе красиво, стройно момиче, младо, тъмнокосо, с блестящи черни очи. Мъжете явно я харесаха, макар да си личеше, че е бременна.
	— Искам онзи мъж в края, ако той е съгласен. — Тя посочи дребен, мургав мъж, който също като нея бе от мексикански произход.
	— Ще бъда добър баща на детето ти — обеща той и бузите на Мария пламнаха.
	Мексиканецът я прегърна гордо и я отведе настрани.
	Всички погледи се насочиха към Никол, която отвори уста да каже нето, но просто не можа.
	— Мис Сен Клер? — попита настойчиво капитанът.
	— Аз… аз… онзи джентълмен с карираната риза. — Тя посочи с трепереща ръка към един мъж, няколко години по-голям от нея, който надничаше между други двама. Беше висок и малко слабоват, но имаше лице на добряк и нежни сини очи. Той първо погледна ту единия, ту другия мъж пред него, после сведе очи към карираната си риза.
	— Мен ли? — попита той с разширени от учудване очи.
	Ники кимна. Избрала беше онзи, който и се стори най-безобиден, като се надяваше, че ще се отнася добре с нея.
	— Дявол да го вземе! — Възкликна той. — Не мога да повярвам! — За момент тя си помисли, че ще й откаже. Но мъжът се засмя и излезе напред. — Да знаете, че съм страшен късметлия. — Всички се засмяха, а някои прошепнаха нещо подигравателно.
	— Саймън Стилуотър се казвам, от Тенеси. Радвам се да се запозная с вас, мадам. — Саймън свали омачканата си шапка и й подаде слабата си, костелива ръка. Беше топла, но малко влажна. На Ники изведнъж й прилоша.
	Докато капитанът викаше другите жени да направят своя избор, тя последва Саймън на една пейка, разположена по-встрани.
	— Не се тревожете, аз добре ще се грижа за вас, мадам — заяви сериозно той.
	Ники едва го чуваше какво говори.
	— Вярвам ви, Саймън.
	— След кат сегинка ще се венчайм и такова, значи, нали мога да ви наричам по име, а не мадам?
	— Естествено — отвърна тя, но забрави да му каже малкото си име. От другата страна на улицата долетя екът на църковната камбана. Ники стана бавно, привлечена от този звън, който й напомняше за камбаните на Ню Орлиънс.
	— Какво ви е, мадам? — запита Саймън, като забеляза страдалческото й изражение и отсъстващия й поглед.
	— Няма… няма нищо. Само искам да остана за малко насаме. — Без да изчаква отговора му, Ники прекоси бързо прашната улица и полите й запърпориха, шибани от ледения зимен вятър. Като отвори тежките църковни двери, тя погледна назад и видя Рам да говори със Саймън, който кимаше утвърдително, вероятно в отговор на неговите предупреждения.
	Ники кимна печално. Знаеше, че вече е привикнала към тактичната подкрепа на турчина, така както бе привикнала към силата и страстта на Александър, Ужасно ще й липсва.
	Усети как буца заседна на гърлото й. Няма да плача, заповяда си тя. Никога вече няма да плача.
	Стига толкова. Влезе в църквата, за да почерпи тук сили и кураж да продължи по пътя си. Прекръсти се и коленичи на една твърда пейка. Сбра молитвено длани. Погледът й се спря на меката светлина, струяща от олтарните свещи, и на разпятието. Започна да се моли.
	Не помнеше колко време бе стояла така, усети само, че коленете я заболяха и, че Саймън Стилуотър кой знае защо не дойде да я потърси.
	Но не неговият тънък, гъгнив глас наруши тишината в полупразната църква. Гласът, който достигна до ушите й и накара сърцето й да замре, звучеше тъй топло и познато.
	— Значи предпочиташ да се омъжиш за съвършено непознат човек, вместо да останеш любовница на мъжа, когото обичаш…
	Тя се обърна и го видя изправен до себе си. Макар челото му да бе набраздено от тревога и умората да бе белязала мъжественото му лице, той изглеждаше още по-красив, отколкото бе останал в паметта й.
	— Помолих те да не идваш — прошепна тя. — Помислих, че ще ме разбереш и ще се откажеш от мен. — Алекс протегна ръка да я погали, но тя се дръпна.
	— Никога не ще се откажа от теб — каза дрезгаво той.
	Ники стана и го погледна в очите. Напрегна докрай волята си, за да произнесе думите, които сърцето й отхвърляше.
	— Това е въпрос на чест — каза тихо тя. — Без чест животът нищо не струва.
	— Да — каза той. — Научих това от теб.
	— Моля те, Александър, моля те, остави ме.
	Но той сякаш не чу думите й. Коленичи безмълвно до нея и взе в топлите си шепи леденостудените й ръце.
	— Мадмоазел Сен Клер, аз те обичам повече от всичко на света. Не мога да понеса дори мисълта да живея без теб. Ще ми окажеш ли върховната чест да станеш моя жена?
	Ники политна към твърдата пейка. Когато Алекс вдигна до устните си треперещите й пръсти и ги целуна, на очите й избликнаха сълзи и се изтърколиха по нежните бузи.
	— Трябваше да те попитам още преди — обясни й той, когато тя не му отговори, — но исках да дам на Клариса шанс да запази реномето си. Затова изчаквах. — После измъкна от джоба на жилетката си малка кадифена кутийка и вдигна капачето.
	На подложката от лъскав бял сатен грееше диамантен пръстен. Сред камъчетата, които блещукаха под светлината на свещите, имаше четириъгълен, гладък аквамарин с цвета на очите й.
	— Алекс — промълви едва чуто Ники и протегна ръце към него.
	Той я взе в обятията си и я притисна. После я целуна по косите и благодари на бога, че все пак бе успял да я намери навреме.
	— Омъжи се за мен — прошепна и той на ухото и пъхна пръсти в меките й коси. — Тук и сега.
	Той чу, че тя заплака тихо, после замълви непрекъснато името му, сякаш за да се увери, че наистина е при нея.
	— Обичам те, Алекс — прошепна Ники през сълзи. — Обичам те до смърт. — Тя обсипа бузите и врата му с нежни целувки и най-сетне впи устни в неговите.
	Алекс потръпна. Никога не бе преживявал толкова сладко, опияняващо докосване.
	— Слава богу, че те намерих. Трябваше да ти направя това предложение много по-рано. Такива мъки причиних и на двама ни… Ще можеш ли някога да ми простиш?
	— Не биваше да се усъмнявам в теб. Трябваше да ти имам доверие.
	— Ще те обичам вечно, мила моя. Никога не се съмнявай в мен. — Той взе пръстчетата й, целуна ги топло, сластно, а Ники се притисна до него и отговори на целувката му с не по-малка страст.
	След малко я пусна и каза:
	— Но ти още не си ми отговорила.
	Ники се усмихна и отново го целуна.
	— Мисля, че вече дадох дума на друг — подразни го тя. — Какво ще правим с моя годеник?
	— Саймън Стилуотър великодушно се отказа от претенциите си… след като разбра, че си моя.
	Ники се засмя.
	— В такъв случай, господин дьо Вилие, ще отговоря на тъй трогателно зададения ти въпрос, че с гордост ще стана твоя жена.
	Алекс я целуна. И дългата му, чувствена целувка разбуди у двамата желания, за които църквата не бе най-подходящото място.
	— Обещавам ти, че няма да съжаляваш.
	Ники грейна.
	— Досега не съм съжалила за нито един миг, прекаран с теб.
	После го хвана подръка и той я поведе право към олтара. В този момент през страничната врата влезе дребен чернокос свещеник, чието дълго расо се влачеше подире му.
	— Мога ли да направя нещо за вас? — запита той.
	— Отче, знам, че молбата ми е малко необичайна, но ние трябва да се венчаем незабавно. — Той се усмихна чаровно на Ники. — Искам да отведа тази дама час по-скоро в леглото, но без да уязвя честта й.
	— Алекс!
	Той се усмихна още по-широко.
	— Е, отче?
	Дребничкият свещеник никак не бе изненадан.
	— Има случаи, синко, когато ми се налага да поизменям правилата. Този ми изглежда точно такъв.
	Алекс се обърна към Никол.
	— Като се върнем вкъщи, ще вдигнем голяма сватба, но повече няма да рискувам отново да те загубя.
	— И аз — добави тя. — Обещавам ти, че вече няма да бягам от теб.


>	Двадесет и пета глава

	Алекс и Никол бяха венчани от дребния чернокос свещеник с един радостен, пълен е усмивки и сълзи церемониал, който бе съвсем различен от неувереното „Да“, което си казаха мъжете и жените отвън на прашната улица.
	Рам заведе булката до олтара и стана свидетел на бракосъчетанието. До Ники застана едни стара мексиканка, която намокри със сантиментални сълзи черната си рокля. След като и двамата казаха „Да“ и след като Алекс целуна невестата си, той я вдигна на ръце и я понесе между пейките.
	— Не си представях, че ще изкараме медения си месец в Галвестон, скъпа, но на първо време трябва да се задоволим с това.
	— Все ми е едно къде сме, стига само да сме двамата — заяви Ники и обгърна мускулестия му врат с ръце.
	— Ще останем тук няколко дни и после ще се приберем у дома.
	— В Бел Шен ли?
	— Да, мила моя, в Бел Шен. Отдавна трябваше да те отведа там. — Алекс отново я целуна шумно. — Ще успеем да се приберем тъкмо преди Коледа, за да участваме в големия захарен бал.
	— Коледа в Бел Шен — промълви тя с копнеж. — Ще бъде прекрасно.
	— Мисис Леандър се подготвя отдавна за празниците.
	Ники се усмихна.
	— Нямам търпение да си идем у дома. — Като излязоха от църквата, Алекс я пусна да стъпи на земята. С крайчеца на очите си забеляза Рам, който изглеждаше далеч по-умърлушен, отколкото би трябвало да бъде.
	— Какво ти е, приятелю? — запита го Алекс.
	— Приятел ли? — повтори саркастично Рам. — Ако ти бях истински приятел, нямаше да се усъмня в теб. След толкова години би трябвало да знам, че ще постъпиш както трябва.
	— Но ти постъпи точно така, както исках — защити жената, която обичам. Нали затова ти я поверих.
	На Рам камък му падна от сърцето. Той се засмя до ушите.
	— Не се сетих за това, но щом казваш, сигурно си прав. А сега, след като си свърших работата и ти намери кой да се грижи за теб, аз мога да си ходя.
	Алекс не се учуди.
	— Къде смяташ да вървиш?
	— Един кораб на щатския флот на Тексас ще замине скоро за Мексико, за да окаже съдействие на група бунтовници, които се борят срещу мексиканското правителство. Тексасците търсят наемници. Аз ще се запиша.
	— Чух за това — каза Алекс. — Сред войниците е и братът на Морган Траск. Размених няколко приказки с него, като пристигнах.
	Ники се обърна към Алекс.
	— Мисля, че и ние го срещнахме.
	— Много прилича на по-големия си брат. Не е така разсъдлив като него, но мисля, че е добър човек.
	Ники се обърна към Рам. Мъчно й бе, че си тръгва, но усети, че предстоящото приключение го радва.
	— Ще ни липсвате — каза тя.
	И когато се привдигна на пръсти, за да го целуне по гладката буза, слънцето изведнъж се подаде иззад облаците.
	— Винаги си добре дошъл в Бел Шен — увери го Алекс и стисна крепката десница на Рам.
	От другата страна на улицата мъжете и жените на капитан Мерсер вече се бяха отправили към каруците, за да извършат последните приготовления за пътуването, но свещеникът с бялата яка още се бавеше. Той тъкмо венчаваше последната двойка. Ники забеляза, че мъжът, който каза „Да“, бе Саймън. Жената до него бе ниска, тъмнокоса и закръглена, имаше кафяви очи и пълна брадичка, която й се стори някак позната. Значи шестата невеста все пак бе пристигнала.
	И Лорна Макинтош бе избрала Саймън Стилуотър.
	Ники нададе радостен вик, хвана Алекс за ръката и изтича при приятелката си. Лорна се обърна и широко разтвори очи.
	— Ники, господи! Ама наистина ли си ги?
	— Не мога да повярвам — Ники й се хвърли на врата.
	— Как се озова тук?
	— Мъжът, който ме купи, се спомина миналия месец. И докато лешоядите се караха за наследството, аз си плюх на петите. Чак дотук едва ли ще ме преследват.
	— Няма за мен по-хубав сватбен подарък от вестта, че си най-сетне свободна.
	Двете жени отново се прегърнаха и избърсаха от очите си сълзите на радост.
	— Ти май също си ми направила хубав подарък — отвърна Лорна и погледна сърдечно новоизлюпения съпруг.
	Саймън се ухили. Явно харесваше невестата си.
	— Това е мъжът ми. Току-що се венчахме — каза Ники и се усмихна на Алекс. — Александър дьо Вилие, искам да ти представя една стара моя приятелка, Лорна Макинтош.
	Шотландката му се усмихна лъчезарно и му подаде ръка, която Алекс незабавно стисна.
	— Много съм ви задължен — каза той, защото изведнъж се сети, че тъкмо тази тъмнокоса жена бе опазила Ники в затвора.
	— Няма какво да ми благодарите. Тя сама се спаси. Можете да се гордеете с жена си. — Смехът й бе сърдечен и дълбок. Ники рядко го бе чувала в тясната им килия. — Може би се чудехте тогава защо я купихте, но попаднахте на истинско съкровище.
	Алекс се съгласи напълно.
	— Никол разправяше много хубави неща за вас. Не е забравила доброто, което сте й сторили.
	— Опитах се да я предпазя от онзи мръсник, Фортие, но си помислих, че той ще иска да я купи на всяка цена. Като видях, че вие ще я вземете, се успокоих.
	— Фортие извърши последното си злодеяние. — Алекс погледна към Ники. — Няколко дни, след като му върнах дълга, той сложи край на живота си.
	— Милостиви боже — прошепна Ники и здрави стисна ръката на Алекс.
	— Ще кажа само, че така му се пада — заяви Лорна.
	— Колкото и да заслужаваше само омраза — заяви Ники, — аз изпитвах единствено съжаление към него. Мисля, че му се искаше да се промени, но раните бяха прекалено дълбоки.
	— Може и да си права — съгласи се Алекс. — Оставил е доста пари на Лизет. Мисля, че въпреки всичко е бил влюбен в нея.
	Ники преглътна внезапно бликналите си сълзи.
	— Дано да й потръгне.
	— Лизет е още млада и не знае какво иска. Сега ще може спокойно да избере пътя си.
	Саймън, застанал на няколко метра от тях, се изкашля подканящо и всички се извърнаха към него.
	— Не искам да прекъсвам приятната ви среща, но капитанът вика да тръгваме, пък аз още не съм си целунал булката.
	Всички се засмяха и Лорна намигна на Ники.
	— Е, имаме време да наваксаме, нали, мъжо? — Тя решително отиде при слабоватия момък, хвърли се на шията му и наведе главата му, за да го дари с дълга, чувствена целувка.
	— Мисля, че си намерих мъж на място — заяви тя с доволна усмивка.
	Саймън се засмя.
	— Може да ти се струвам малко плах, ама като се мушнем под юргана, ще видиш колко съм добър наистина.
	Лорна се изчерви, Саймън също, сякаш просто не можеше, да повярва, че е изтърсил такова нещо. Като се сбогуваха и си пожелаха всичко най-хубаво, пътниците се разделиха, а Рам пое към пристанището.
	— Е, жено — рече Алекс, имитирайки Саймън, — защо не взема да те пъхна под юргана, та да видиш какъв късмет си изкарала? — Очите му станаха по-тъмни и той впи поглед в гърдите й.
	— Доколкото си спомням — подкача го Ники, — ще трябва да си заслужа онези две хиляди долара, което даде за мен. Най-добре е да започна веднага.
	Алекс тихичко се засмя. Измъкна от вътрешния джоб на палтото си един документ, разгъна го и го подаде на Никол.
	— Дори да беше казала „Не“, пак щях да ти го дам.
	Никол прочете думите, които й бяха причинили толкова страдания. С решителен жест скъса договора на две и още на две.
	После се засмя и посочи красивия венчален пръстен с диамантите и аквамарина.
	— Този договор е далеч по-обвързващ. Отсега нататък ще бъда твоя завинаги.
	— Грешиш, скъпа моя. Аз ще ти принадлежа. Ти просто не знаеше, че още от самото начало бях твой.
	Ники го целуна, без да обръща внимание на завистливите погледи на минувачите. Усещаше само слънчевите лъчи по гърба си и силните ръце на своя съпруг, обгърнали тялото й. Сега тя бе Никол Сен Клер дьо Вилие, съпруга и любима на Алекс. Щеше да го обича вечно.
	Скоро ще се завърнат в Бел Шен. Към живота, който заслужаваше. Най-сетне ще се прибере у дома.
