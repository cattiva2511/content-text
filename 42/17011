P>
	Слязох на малката гара. Чугунът в кълба
	маслена пара отдъхваше бавно. Той бе
	цар асирийски с кълбящи се къдри. Степта
	в миг се разтвори — издигна тя мойта душа
	като вихрушка. И вече не виждах зад мен
	къщи паянтови. Лунните кули навред,
	тръпнещи, се открояваха странно. Нощта
	спускаше дипла след дипла безкрайно платно —
	твърдо и плътно тъкано. Тогава видях
	как младостта ми си тръгна внезапно от мен
	и ме прегърби торбата. И аз я свалих —
	хляба поръсих със сол и нахраних степта,
	само със седмата участ наситих плътта.
	Спях аз, додето изстиваше бавно край мен
	пепел от роби и от царе. В мойте нозе —
	пълната чаша с оловна азовска сълза.
	Всичко, което ме чака, в съня си видях.
	Щом се събудих, земята нарекох земя,
	немощна гръд пак подложих на летния зной.
P$
