P>
	И страшно е да свърша, да оставя
	пленителните, скъпи на поета
	случайни щрихи, дребното, което
	в живота нямах време да прославя.
	Обичах да се връщам през полето,
	дома си в ред набързо да поставя…
	Обичах и цветята на балкона,
	и чашата, и вазата на пода,
	отблясъка зелен на небосвода,
	дори че съм поет и беззаконник…
	А на рождения си ден — през юни —
	боготворях аз празника суетен
	и стиховете, и жените шумни,
	смеха кристален и звъна приветен,
	къдриците — неповторимо нежни,
	целувките накрая — неизбежни…

	Пак юни е. Домът ми е далече
	и аз не страдам за дома си вече,
	а в него на търпение се учех —
	днес отмъщава си кръвта жестоко
	и мен потайна мъка ме тревожи, —
	нима забравих участта висока,
	какво със себе си направих, боже!
P$
