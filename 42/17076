P>
	Ще ида на разходка, ще поскитам.
	Дори е по-добре сама. Напред!
	Щом стъпя в локва, пръски в миг излитат
	и се превръщат в клонче синкав лед.

	Октомври още… Но замръзнах цяла
	и нещо във ушите зазвъня.
	Не звън, а шепот — в миг е долетяла
	незнайна, дивна, приказна шейна.

	Ще скочи богатир в кожух от нея,
	ще ме облъхне със снежинки той,
	ще се отупа тъй, че ще повее
	вихрушка от снежинките безброй.

	Защо прегърбена съм ще попита,
	ще се усмихна… После с лекота
	над зъзнещите улици ще литнем
	с шейна към зимата от есента.

	И вятърът афиши ще подмята,
	и ще замрат мостове, домове…
	А аз летя високо над земята
	към зимата с дълбоки снегове.
P$
