>	Пролог

	_Вазаро, Франция_
	_12 юли 1978 г._

	— Търсих те навсякъде. Защо се криеш посред нощ под дърветата? — Жак д’Аблер коленичи до момичето. — Трябваше да си отдавна в леглото, ma petite.
	— Жак, той също е изчезнал — прошепна Кейтлин. — Той е взел със себе си медальона ми.
	Мазолестата длан на Жак отмахна нежно косите от лицето й.
	— Навярно някой ден ще ти го върне, малката ми.
	— Не. Тичах след него до пътя, но той дори не се обърна. Мама ми каза, че вече не ни обичал… — Тя скри лице в рамото му. Каза, че нямало да се върне във Вазаро.
	— Ела да те заведа в къщи. — Той се изправи, вдигна я на ръце и тръгна.
	— Вярно ли е?
	— Да, убеден съм, че е вярно, той няма да се върне.
	— Но защо му е притрябвало да вземе със себе си моя малък Пегас? Аз толкова го харесвах… и той ми го беше подарил.
	— Знам.
	— Сложи верижката около шията ми и каза, че с нея съм изглеждала очарователна като мама. Знаех, че не е вярно, но… — Тя не можа да продължи мисълта си. Неудържим истеричен плач я задушаваше. — Извинявай — изрече тя с мъчително усилие. — Когато става дума за Пегас се държа твърде детински.
	— На дванадесет години си още в правото си да се държиш като хлапе.
	— Той обеща да ме вземе някога със себе си и да ми покаже истинския „Вихрен танцьор“ и ние…
	— Шшт, не плачи. Утре ще отидем на полето и ти ще ми помагаш при брането на цветя. Е, ще ти хареса ли?
	— Утре ще хода на училище — каза тя беззвучно.
	— Това ще го уредя с майка ти.
	— Жак, медальонът беше толкова красив.
	— И цветята са хубави и ще бъдат винаги тук. Никой няма да ти ги отнеме.
	— Никога ли?
	— Докато се грижиш за тях, копаеш и плевиш, те ще съществуват за теб. — Той я хвана за ръката. — Хайде, нека да отидем в къщи. Тя тръгна с него.
	— Той никога няма да ми покаже „Вихрения танцьор“… Това беше нагла лъжа, както толкова други неща.
	Жак не отвърна нищо на думите й.
	Ненадейно Кейтлин осъзна колко силно свиреха щурците и усети уханието, което земята и лавандулата отделяха над полето. Жак крачеше равномерно до нея, силен, могъщ и жилав като маслинените дървета наоколо. Усети, как я обля нещо топло, утешително и потисна болката и горестта, Вазаро още съществуваше и никога нямаше да я остави на произвола на съдбата. Изтри с опакото на ръката сълзите по бузите си.
	— Може ли наистина утре да дойда с вас за брането на лавандула?
	— Не знам какво ще правим без теб. — Той улови по-здраво ръката й. — Забрави този мухльо… твоя баща. Вазаро ще се оправи много добре без него. Ти също.
	Трябваше да се оправят без него, защото нямаше да се върне.
	И нейният красив златен Пегас нямаше да се върне.
	— Когато ми даде медальона, каза, че бил много ценен — прошепна тя — Изглеждаше досущ като истинския „Вихрен танцьор“ и си помислих, че той има някакво особено значение. Когато ми го даде, се надявах…
	— Е, какво си се надявала?
	Беше се надявала подаръкът да означава, че баща й наистина я обича, че няма да я остави, че във Вазаро нещо ще се промени.
	— Няма значение — каза тя само.
	— „Вихреният танцьор“ няма магическа сила, Кейтлин.
	— Не съм твърдяла такова нещо. — При все това тайно беше вярвала, че има наистина някаква магия. Затова, че нещастията я преследваха, не можеше да се обвини „Вихрения танцьор“.
	Тъкмо с „Вихрения танцьор“ беше възможно всичко.


>	Глава първа

	_Сен Базил, Швейцария_
	_14 юни 1991 година_

	Смарагдовите очи на „Вихрения танцьор“ — тайнствени, загадъчни, нечовешки търпеливи — гледаха от черно-бялата снимка към Алекс Каразов.
	Странното впечатление, че статуетката е като че ли жива, сигурно се дължеше на някаква измама на светлината, която обективът беше уловил. Алекс поклати глава. Невъзможно. Но сега вече разбираше колко мистериозна е фигурата и защо за нея се носеха толкова легенди. Книгата, която държеше в ръце, беше стара, повече от шейсетгодишна и снимката като че ли даже не представяше добре оригинала. Плъзна поглед по текста отдолу:
	„Вихреният танцьор“ се смята за едно от най-ценните произведения на изкуството в света. Прочутите очи на „Вихрения танцьор“ са два съвършено еднакви смарагда с бадемовидна форма, всеки от които е 65,50 карата. Четиристотин четирийсет и седем диаманта украсяват основата на крилатата статуетка на Пегас.
	В книгата си _Факти й легенди за „Вихрения танцьор“_, публикувана през 1923 г., Лили Андреас се позовава на исторически данни, които сочат, че статуетката е била притежание на Александър Велики по време на първия му поход в Персия през 323 г. пр.н.е., а по-късно е преминала в ръцете на Карл Велики. Книгата на Андреас стана обект на оживени научни спорове. Авторката твърди, че „Вихреният танцьор“ не само е бил притежание на някои велики исторически личности, но и решително е допринасял за техния възход или падение. Както древният произход на статуетката, така и нейната история навремето били оспорени от музейните експерти в Лондон и Кайро.
	Алекс нетърпеливо затвори _Съкровищница на световното изкуство_ и я бутна настрани, докато Павел поставяше още пет тома върху бюрото му. Вече му беше известно какво пише Лили Андреас в книгата си. Спомни си, че Ледфорд цитираше по памет цели пасажи от нея, сякаш беше Библията.
	Павел повдигна рунтавите си черни вежди.
	— Нищо ли?
	Алекс поклати глава.
	— Много е рано още. Имам нужда от факти, а не от легенди. — Посегна към най-горната книга от купчината, отвори я на съдържанието и пръстът му се спря на главата „Вихрения танцьор“. Сетне отвори на съответната страница.
	— За Бога, човек може да си помисли, че проклетата статуетка е изчезнала от лицето на земята. — Преглеждайки бързо главата, той промърмори: — Поне в тази книга прескачаме Двайсетте години. Тук се казва, че „Вихреният танцьор“ е бил конфискуван от германците през 1939 година. След Втората световна война е открит в алпийския бункер на Хитлер. — Шумно затвори книгата. — Само си губя времето. Обади се на уредника в Лувъра и…
	— … и го попитай къде е сега „Вихреният танцьор“ — довърши Павел вместо него. Поклати глава, весела усмивка набръчка обветреното му, с широки челюсти лице. — Знаеш, естествено, че ще се опитат да засекат разговора и да известят Интерпол. Мога да си представя колко чувствителна е управата на Лувъра, след като вчера им задигнаха „Мона Лиза“.
	— Сигурно — съгласи се Алекс разсеяно. Той се изправи и се упъти към една дълга маса, върху която бяха подредени като пъзел няколко изрязани заглавия на статии от вестници.
C>
#	„Давид“ на Микеланджело изчезва от Флоренция
#	Кардинал убит на пътя за Ватикана от терористичната група „Черната Медина“
#	Полицията е объркана от кражбата на „Нощна стража“ от Амстердамския музей
#	Трима загинали при бомбен атентат на терористичната група „Черната Медина“
#	„Мона Лиза“ открадната от Лувъра
C$
	Още няколко статии лежаха под нефритеното преспапие. Алекс плъзна поглед по тях, докато се опитваше да реши дали си струва да поеме риска. Ако беше прав, телефонното обаждане щеше да предизвика още по-голям шум, отколкото Павел предполагаше.
	По дяволите. Защо пък не? Не можеше до безкрайност да седи на тоя проклет планински връх и да чака мозъкът му да хване мухъл.
	— Обади се още сега. Представи се от мое име и кажи, че събирам материал за последния си роман. Искам да знам къде е „Вихреният танцьор“ в този момент. Семейство Андреас живее в САЩ, но си спомням една статия отпреди няколко години, която изследваше общественото мнение във Франция към „Вихрения танцьор“. Средният французин смята статуетката за национално богатство. Опитай се да изкопчиш повече информация. А, уредникът в Лувъра се казваше Емил Делож.
	Павел кимна, черните му очи заблестяха, докато се вглеждаше в напрегнатото лице на Алекс.
	— Ще се обадя в Лувъра и ти ще получиш още едно късче от своя пъзел. — Той въздъхна демонстративно: — А когато статуетката изчезне, на чия врата ще потропа полицията? — Леко потупа с ръка масивния си гръден кош под сивия пуловер. — На вратата на Павел Рубански. Носиш ми само неприятности. Ако имах поне капка мозък, щях да те оставя и да си намеря работа при някой, който ще ми плаща по-малко, но ще ми осигури по-безопасна работа.
	— И ще умреш от скука на втория ден. — Алекс му се изхили в лицето, седна зад масата и се зае с последната статия. — Бог ми е свидетел, че и аз се отегчавам ужасно.
	Павел тъкмо излизаше, но спря и погледна изненадано към Алекс.
	— Радвам се, че най-сетне го признаваш. Сега ще мога да правя и нещо друго, освен да събирам информация за дяволския ти пъзел. Каква е ползата да си богат, ако не харчиш парите си? Вместо да звъня в Лувъра, най-добре да се обадя на някоя туристическа агенция и да ангажирам една хубава слънчева почивка на остров Мартиника. Винаги си обичал да ходиш там по това време на годината. — Тонът му стана съблазняващ; — Или да извикам Анджела и някоя от нейните приятелки да дойдат за малка сладка оргия през уикенда? Може би сексът е дори за предпочитане пред ваканцията:
	Устните на Алекс нервно потръпнаха, докато гледаше изпълнения с надежда израз на Павел.
	— Ти се надяваш, че тези удоволствия ще ме накарат да забравя „Вихрения танцьор“?
	Павел кимна.
	— Ако КГБ и ЦРУ бдят над теб, то аз не се радвам на симпатиите на Интерпол. Аз съм кротък човечец, който има нужда само от малко слънце, малко секс и от едно хубаво ядене от време на време.
	— От време на време ли? — засмя се с обич Алекс. — Скоро май не си се качвал на кантара.
	— Това не са тлъстини, това са мускули. Аз съм едър мъж и имам нужда от гориво. Освен това какво друго да правя тук горе в планината, освен да ям? А на Мартиника мога да се излетна на плажа с една пина колада и да не мисля за снегове и ледове, нито пък за Интерпол, който копнее да ми задава неприятни въпроси.
	— Интерпол е затънал до гуша да се лови за всяка сламка и да гони всички възможни следи, та ще се занимават с теб. — Алекс се замисли за последните огромни заглавия във вестниците и се намръщи. — Чудя се дали това не е част от…
	— Част от какво?
	Алекс замълча, като бързо премяташе информацията в ума си, правеше умозаключения, отхвърляше ги, разместваше отново фактите, вадеше нови изводи и сглобяваше парчетата, докато картината най-после му се видя приемлива.
	— Е, какво пък — изсумтя Павел. — Бих могъл и сам да си живея на тая проклета планина. Ти и така не си забавна компания, докато умуваш над поредния си пъзел. Вече не го правиш, за да си изкарваш прехраната. Пристрастил си се към тези главоблъсканици и си станал техен роб. — Той най-после излезе и затвори вратата след себе си.
	Дали Павел не беше прав? Алекс се замисли. Може би. Занимаваше се с това достатъчно дълго време и прекрасно познаваше омайващата възбуда, когато най-накрая успяваше да реши някоя загадка. След Афганистан мислеше, че никога повече няма да се впусне в нови задачи по свое желание, но не си даваше сметка за навиците, които се бяха оформили с годините. Откакто бе дошъл в Сен Базел, отново кроеше планове и събираше информация за свое собствено удоволствие, като диапазонът на проектите му варираше от сътресенията на Нюйоркската борса до страните домакини на следващите Олимпийски игри.
	Но този нов пъзел беше много по-интригуващ от всички други, с които се бе сблъсквал и Алекс вече започваше да усеща как възбудата го обзема и адреналинът се вдига в кръвта му. Чувстваше се жив и отново в най-добрата си форма.
	Един час по-късно Павел влезе в кабинета и сложи един бележник на масата пред Алекс.
	— Ето. „Вихреният танцьор“ в момента е притежание на Джонатан Андреас.
	— Къде се намира?
	— В имението на Андреас в Порт Андреас, Южна Каролина. Джонатан Андреас е един от най-богатите хора в Америка и имението му гъмжи от бодигардове и охрана. В къщата е инсталирана алармена система като в някоя художествена галерия.
	— В Лувъра — каза сухо Алекс, — алармената система не попречи на крадците да задигнат „Мона Лиза“. — Сведе поглед към записките в жълтия бележник. — Вазаро пък какво общо има?
	— Имението Вазаро се намира близо до Грас във Франция. Там се отглеждат цветя за парфюмерийната индустрия. Семейство Вазаро са далечни роднини на Андреас. Всъщност това са френските братовчеди, които през 1939 година са убедили бащата на Джонатан Андреас да предостави „Вихрения танцьор“ на Лувъра, за да се съберат средства за откупа на единайсет евреи — художници, арестувани от германците. Кейтлин Вазаро, възпитаница на Сорбоната, написала дисертация за значението на „Вихрения танцьор“ в историята, която пък послужила за основа на доктората на Андре Божоле.
	— Родът Вазаро има ли някакви претенции към „Вихрения танцьор“?
	Павел поклати отрицателно глава.
	— Но през 1876 година френското правителство завело дело срещу семейството, като оспорвало дарението на Мария Антоанета, което не било легитимно според революционното законодателство. Правителството загубило делото. — Той замълча за малко. — Смяташ ли, че следващия път ще откраднат „Вихрения танцьор“?
	— Вероятно не.
	— Тогава смея ли да попитам, защо почти цял час трябваше да разговарям по телефона с безкрайно подозрителния френски уредник?
	— Всеки от откраднатите предмети е с изключително културно значение за европейските страни. Статуята на Давид за Италия, „Нощната стража“ за Холандия, а сега и „Мона Лиза“ за Франция. „Вихреният танцьор“ щеше да бъде на първо място в списъка на крадците, ако все още се намираше в Европа. — Алекс сви рамене. — Но не е вероятно да го откраднат, след като е в безопасност на американска земя. Твърде неприятно.
	— Сигурен съм, че Джонатан Андреас не смята така.
	Алекс се усмихна лекичко, сините му очи изведнъж заблестяха върху загорялото лице.
	— Защо, по дяволите, си така оклюмал?
	— Защото ти не си. Възбуден си до крайна степен и фучиш на пълни обороти. Подушил си нещо. Познавам те, Алекс.
	Алекс му хвърли невинен поглед.
	— Защо ме накара да се обадя в Лувъра, след като можех да получа същата информация само с едно позвъняване на Голдбаум или на някой от обичайните вестникарски източници?
	— Интерпол няма да те безпокои, Павел.
	— Но ти целеше нещо с този разговор, нали?
	Алекс кимна.
	— Имах предчувствие и исках да избегна някои трудности. Не се безпокой, няма да имаш неприятности.
	— Не се тревожа. И по-рано съм съден. — Павел се усмихна. — Помниш ли оня затворник в Диранев? Смятах, че вече съм свършен, когато ти се намеси и го накълца.
	— Ти ми дължеше пари. Трябваше да си жив, за да ми ги върнеш.
	— А досега ме убеждаваше, че си го направил от благородство.
	— Как би могло да стане, когато аз дори не знам значението на думата _благородство_.
	— Но знаеш какво е _приятелство_ — възрази меко Павел.
	Алекс бързо сведе поглед.
	— За Бога, старееш и ставаш сълзливо сантиментален.
	— Просто се мъча да те разчувствам, за да получа онова, което искам.
	— А какво е то?
	— Да отидем на Мартиника. Не мога да понасям вече този сняг. Напомня ми за Диранев. Недоумявам защо реши да купиш къща в Швейцария.
	— Това е една от малкото страни на света, където човек може да живее с минимум бюрокрация.
	— Аз лично мога да понеса малко бюрокрация, стига това да ме спаси от снеговете и ледовете. — Хвърли умолителен поглед към Алекс. — Мартиника?
	Павел, имаше вид на кученце, което с копнеж се взира в кокала, който не може да достигне, помисли си Алекс със симпатия.
	— Добре, Мартиника. След като свърша с…
	— По дяволите, докато свършиш с тази задача, ще дойде ледниковият период — Павел се обърна и тръгна към вратата. — Трябваше да извикам Анджела, без да те питам. Много по-разбран си, когато работиш физически, а не умствено.
	— Павел, очаквам един разговор. Веднага ме свържи.
	— С кого?
	— С Ледфорд.
	Павел се ококори от удивление.
	— Господи — прошепна той.
	— Съвсем не. — Алекс изви устни в язвителна усмивка. — Нашият приятел Ледфорд е много по-близко до Луцифер.
	— Смяташ, че той е в дъното на всички тези удари? — Павел посочи новите изрезки.
	— Някои от тях носят неговия почерк. Ледфорд винаги е бил превзет сноб, а и преди да го зачислят в моята група ръководеше някои операции, свързани с произведения на изкуството.
	— Бях забравил. — Павел се намръщи, опитвайки се да си спомни подробностите. — Той открадна обратно онзи Дел Сарто, който използваха за откуп на португалския дипломат в Бразилия, нали?
	— Между другото.
	— Това операция на ЦРУ ли беше?
	— В началото и аз мислех така. Но не и сега.
	— Тогава чия?
	Алекс сви рамене.
	— Вероятно ще разберем, когато Ледфорд позвъни.
	Павел присви очи.
	— Значи затова ме накара да се обадя в Лувъра. А уж не мислиш, че „Вихреният танцьор“ е следващата им цел. Това беше нещо като покана към тях…
	— По-скоро призовка — засмя се Алекс. — Ледфорд винаги е желаел страстно „Вихрения танцьор“. Направо беше луд по него. Той ще схване какво означава моят интерес към статуетката.
	— Смяташ ли, че уредникът работи за Ледфорд?
	— Вероятно поддържа контакт с него или с онзи, който е откраднал „Мона Лиза“. Охранителната система на Лувъра е много сложна и само уредникът би могъл да я обезвреди.
	— Подкуп?
	— Вероятно сумата е била огромна. Няколко милиона, може би.
	— Но това е нелепо. Защо ще плащат милиони, за да бъде откраднато платно, което не могат да продадат? И най-маниакалният колекционер не би рискувал да купи толкова известна картина като „Мона Лиза“.
	— Интересен въпрос. — Алекс се облегна на стола си. — Ще трябва да потърсим отговора на загадката.
	— Ледфорд няма да обсъжда това по телефона. Ще дойде тук.
	— Вероятно.
	— Това е грешка, Алекс. Ако Ледфорд го е направил, не биваше да му показваш, че знаеш.
	— Той не е опасен за мене. Справял съм се с него и преди.
	— Но сте били на една и съща страна.
	— Че е копеле, копеле е, но не е способен на някоя голяма гадост.
	— Може да се е променил — направи гримаса Павел. — Когато е работил за теб, е бил различен, но сега смятам, че го подценяваш. — После се обърна и излезе от кабинета.
	Алекс се вгледа в жълтия бележник и разсеяно започна да драска с писалката. Обграждаше думата _Вазаро_ с кръгчета, подчертаваше, _„Вихрения танцьор“_, завъртя четири въпросителни след името _Джонатан Андреас_. Може би Павел имаше право и Алекс поемаше необосновано голям риск. Но щом му хрумна вероятността Ледфорд да е главната фигура в ребуса, интересът му нарасна. Предишните им отношения бяха оставили кисел привкус в устата му и той изчакваше случай, за да дръпне опашката на тоя дявол. Но е възможно обаче скуката да замъглява преценката му и да го тласка към необмислени рискове, които в обикновени условия не би поел.
	Е, стореното — сторено. Ако Ледфорд е замесен, вече е разбрал, че Алекс се е заинтересувал. Сега можеше само да чака реакцията му.
	Той нетърпеливо хвърли настрани писалката, изправи се, прекоси стаята и застана до прозореца. Вгледа се в покритите със сняг върхове на Алпите. Оловното небе беше надвиснало над планините, а черни облаци прииждаха от север. Приближаваше буря. Беше средата на юни и не би трябвало да има бури, но тази година времето в цяла Европа беше необичайно. Незапомнени снежни стихии и проливни дъждове наводниха Италия и Южна Франция, а миналия месец виелици затрупаха Германия и Швейцария със сняг. Очевидно през следващите няколко часа още една буря щеше да връхлети Сен Базил. Не че имаше някакво значение. В къщата разполагаха с достатъчни запаси, имаха собствен генератор. Алекс обичаше чувството на изолираност, което се създаваше от натрупания сняг. Успяваше да се приспособява към обществото, когато е необходимо, но предпочиташе самотата. Даже след всичките тези години Павел не можеше да разбере защо Алекс не споделя стадното му чувство, нуждата от компанията на друга хора.
	Да, помисли си Алекс, фактът, че се задава още една буря, нямаше голямо значение.


	— Не!
	Уплашен вик се изтръгна от гърлото на Кейтлин Вазаро, щом погледна потъмнялото небе на север. Молеше се прогнозата за времето да не се сбъдне. Боже мой, молеше се от цялото си сърце. „Не сега! Разпръсни ги! Дай ми още един ден!“
	— Кейтлин? Какво има, мила? — Загриженият глас на майка й дойде от масата зад нея. — Случило ли се е нещо?
	— Да се е случило ли? Наближава буря. Розите… — Кейтлин се извърна от прозореца и се втурна към вратата на кухнята. — Имах нужда само от още един ден. Защо, _по дяволите_, нямам още един ден!
	— Не можеш ли да изчакаш, докато свършиш обяда си? Два часа го приготвях, какво ще стане само за трийсет минути? — Лека бръчка се появи на гладкото лице на Катрин Вазаро и устните й с умело положено червило се свиха неодобрително. — Толкова си слаба. Не бива да си позволяваш да пропускаш обяд. — Лицето й просветна. — А може би бурята ще ни отмине?
	Кейтлин погледна невярващо майка си.
	— Безпокоиш се, че ще пропусна обяда? Наистина ли не разбираш? _Розите._ Още не са съвсем разцъфнали и във всички случаи ще трябва да ги оберем, преди проклетата буря да ги е унищожила. Не можеш ли…
	Как не можеше да разбере майка й? Кейтлин недоумяваше разгневена. Розите не бяха най-скъпите растения, които отглеждаха, но бяха най-популярните. След другите загуби, които претърпяха в началото на годината, имаха късмет, че преди два месена банката не наложи запор на сметките им. Кейтлин разчиташе на реколтата от рози, за да спечелят време. Тя отвори уста, за да изрече горчиви думи, но после отново я затвори. Нямаше смисъл. Вазаро никога не бе означавало много за майка й, която го възприемаше само като място за бизнес и би била много по-щастлива, ако живееше в Кан или Монте Карло. Кейтлин отвори вратата и се опита да прикрие треперенето на гласа си.
	— Не, мамо, не мога да чакам!
	В следващия миг тя изскочи от къщата и се втурна надолу по хълма. От другата страна на пътя се простираше полето с розите. Докъдето погледът стига, полуотворените цветчета блестяха тъмночервени на слънчевата светлина. Кадифената красота на дълбокия пурпурен цвят силно я развълнува.
	_Няма по-голяма любов от онази, разцъфнала под сянката на меча._
	Къде беше прочела тези думи? Тя толкова обичаше Вазаро! Изведнъж осъзна колко е привързана към всяка педя от плодородните хълмисти поля, от горичките с портокалови и маслинови дървета, от лозята… Обикновено едва усещаше уханието, но сега в нажежения въздух миризмите се чувстваха много силно.
	_Под сянката на меча…_
	Слънцето печеше ярко, небето над главите им беше ясносиньо, но на хоризонта се тълпяха заплашващите облаци.
	Жак д’Аблер, надзирателят, вече беше извикал работниците, които се стичаха между редовете с розови храсти и навлизаха навътре в градината. Цяла сутрин той гледаше небето със същата загриженост като Кейтлин и започна да действа веднага, щом облаците наближиха хоризонта. Когато тя стигна полето, Жак вече беше застанал разкрачен върху стария пикап, хвърляше огромни плетени кошници на всеки работник и раздаваше заповеди като капитан от корабния мостик.
	— Много лошо — рече тихо Жак.
	— Не го _казвай_. Няма да ни победи. Ще се справим — Сиво-зелените очи на Кейтлин блеснаха яростно към него. Тя се обърна към Жан Батист Далма, който береше най-близо до пътя. — Вземи седана, иди във фермата на Мюние и им кажи, че имаме нужда от техните берачи за два часа. Само за два часа. — Хвърли му ключовете. — Кажи, че ще им платим двойно. Бързай!
	Жан Батист се втурна нагоре по хълма към шосето.
	Жак поклати глава.
	— Мюние няма да пуснат хората си.
	— Биха могли. Те не отглеждат рози, а аз имам _нужда_ от тях. Господи, колко са ми необходими! Разполагаме с четиридесет и двама души. Ако ни дадат още двайсет, може би ще успеем.
	— Как ще им платиш?
	— Все ще намеря пари отнякъде. Изпрати ли някого до селото да вземе децата от училището?
	— Разбира се. — Жак посочи с жест малчуганите, които беряха рози край родителите си.
	— Извинявай. — Тя поклати унило глава. — Знам, че си направил всичко, каквото трябва.
	— Надявах се да са сгрешили с прогнозата.
	— И аз. — Тя се усмихна колебливо. — Изглежда, че майката Природа тази година си го изкарва на нас. — Тя погледна смраченото небе. — С колко време смяташ, че разполагаме?
	Жак сви рамене.
	— Движат се бавно. Може би два часа… ако имаме късмет…
	— Но нямаме. По-добре да смятаме един час. — Тя хвърли поглед към мъжете, жените и децата, които работеха на полето. Опитните им пръсти трескаво беряха тъмночервените рози и ги хвърляха в кошниците. Кейтлин почувства прилив на гордост. — Както работят, един час може и да е достатъчен.
	— Знаят какво значи за теб да изгубиш реколтата от рози. Те са твои хора, Кейтлин.
	— Да, мои хора са. — Обходи с поглед полето. Гийом Поарен, Пиер Льоду, Рьоне Боасон, Мариан Жюние и много друга бяха като членове на семейството й. Беше израсла с тях, играла в къщите на родителите им, гонила светулките на тайни нощни срещи в портокаловите горички. Дори беше кръстница на много от тези деца, които вървяха след майките си навътре из редовете с розови храсти. — Да почвам и аз! — Кейтлин грабна една кошница от лехата. — Когато работниците на Мюние дойдат, изпрати осемнайсет от тях да берат и остави двама да ти помагат при изпразването на кошниците. Внимавай всички кошници да се изпразнят. — Тя тръгна покрай реда храсти, сложи кошницата си до тази на Рьоне Боасон и започна да бере цветовете.
	Шестгодишният Гастон се втурна покрай нея с кошница в ръка, малкото му личице светеше от възбуда.
	— Кейтлин, взеха ни от училище!
	— Знам, Гастон. Но сега трябва да се държиш като голямо момче и да ми помогнеш. Много е важно.
	— Добре, аз ще набера повече от всички на това поле. — Той се втурна по пътеката към майка си.
	— Може и да не е толкова зле. — Рьоне не погледна Кейтлин, когато тя свърши още един храст и тръгна край реда, за да започне нов. — Какво значение има един ден?
	— Има разлика между богата реколта със силен аромат и лоша реколта със среден. — Кейтлин хвърляше цвят след цвят в кошницата. — Знаеш го толкова добре, колкото и аз, Рьоне. За Бога, ние даже берем следобед вместо сутрин, когато мирисът е най-силен. Ще имаме късмет, ако… — Разсмя се. — Вече го направих. Казах на Жак, че не можем да разчитаме на късмет. — Хвърли тревожен поглед към небето. Дали облаците не се движат по-бързо? — Прошепна: — Но няма на какво друго да разчитаме.
	Рьоне я погледна със съчувствие, когато тя се отмина напред.
	Кейтлин работеше бързо, сърцето й силно туптеше, устата й пресъхна, тя се опитваше да не мисли за друго, освен за следващия цвят, който ще откъсне. Въздухът ставаше все по-горещ, по-влажен и все по-трудно се дишаше. Берачите откъм нейната страна бяха необикновено мълчаливи. Розоберът винаги се придружаваше от много приказки, клюки, дълги философски спорове, а сега даже и децата мълчаха.
	Къде, по дяволите, бяха работниците на Мюние?
	Жак тръгна между редовете, като сменяше празните кошници с пълни, отнасяше ги към пикала и ги изпразваше в огромни ведра.
	— Кейтлин?
	Кейтлин вдигна поглед и видя майка си, застанала до нея с нерешителна усмивка на лицето.
	— Знам, че те ядосах, но и аз искам да помогна. Е, не бера особено бързо, но ще поработя. — Кейтлин навлажни устните си. — Мога ли да използвам твоята кошница?
	Очите на Кейтлин се разшириха от изненада и за пръв път, откакто видя буреносните облаци, почувства желание да се засмее. Катрин беше облечена със съвършено ушит бял панталон „Диор“ и копринена блуза, всяко косъмче от кока й си беше на мястото, грижливо поддържаните й нокти бяха лакирани в най-модния кафеникав цвят, а изразът й беше искрен като на малко дете, което моли за сладкиш.
	Боже опази, тъкмо от това се нуждае тя, помисли си отчаяно Кейтлин. Майка й беше дошла от чувство на вина и сега от Кейтлин се очакваше да оправи нещата. За миг тя се изкуши да откаже на Катрин и да я отпрати обратно в къщата.
	— Брала съм цветя като дете — Катрин се усмихна несигурно и повтори: — Искам да помогна.
	Кейтлин се поколеба, преди да преглътне една въздишка.
	— Разбира се, слагай ги в моята кошница. Имаме нужда от всеки, който иска да помогне.
	Щастлива усмивка засия по лицето на Катрин и тя започна да бере с отмерени движения.
	— Тук долу наистина е хубаво, нали? Спомням си как баща ми ме качваше на раменете си и ме носеше из полето. Ти не познаваш дядо си, Кейтлин. Беше едър мъж и се смееше много. Иска ми се ти…
	Повей на хладен вятър облъхна бузите на Кейтлин и тя вдигна глава, за да впие поглед в хоризонта, без да чува повече приказките на Катрин. Облаците се кълбяха и се трупаха над главите им.
	Жак спря до нея с препълнена кошница.
	— Жан Батист се върна.
	Кейтлин се обърна към него, сърцето й подскочи от надежда.
	Жак поклати глава.
	— Семейство Мюние не са пуснали работниците. Тяхната лавандула цъфти и имат нужда от тях.
	— По дяволите! — Кейтлин отново погледна тревожно към небето.
	— Вятър. — Жак вдигна очи. — Силен вятър. Ще стане лошо.
	Кейтлин прехапа долната си устна.
	— След петнайсет минути?
	— След десет. — Жак продължи към камиона.
	Десет минути. Досега успяха да оберат едва четвъртината. Кейтлин усети как я обхваща паника, протегна ръце към храста пред себе си и, без да вижда нищо, започна пак да бере. Минутите летяха, пръстите й не смогваха.
	Вятърът се усили, развявайки късите й кестеняви къдрици, замириса й на дъжд и рози.
	Слънцето изчезна и полето бе обляно в странна златиста светлина, която предхождаше бурята.
	Кейтлин чуваше неспокоен шепот като шумолене на сухи листа. Идваше от берачите, които бързаха до изнемога.
	Чу се първият слаб тътен на гръмотевица.
	Пръстите й се движеха несръчно и неистово, сякаш никога не беше откъсвала нито цвят.
	До Кейтлин достигаше гласът на майка й, която й говореше нещо, но тя вече не разбираше нито дума.
	Жак извика на работниците да връщат кошниците.
	Тя продължи да бере.
	Една голяма капка се пръсна на бузата й и потече надолу по шията й.
	— Кейтлин. — Гласът на Жак прозвуча много нежно до нея — Бурята започна. Дай кошницата да я отнеса до камиона.
	Кейтлин го погледна с див протест.
	Златистото сияние беше изчезнало и върху полето падна сянка. Вятърът духна късата прошарена коса на Жак и прилепи раираната му памучна риза към силните мускули на гърдите му.
	— Остави, Кейтлин. Знаеш, че берачите няма да спрат, докато ти не напуснеш полето.
	Тя погледна работниците, които я наблюдаваха мълчаливо. Дори и потоп да се изсипеше, те щяха да останат на полето с нея и щяха да берат разкъсваните от вятъра и напоени с вода цветове.
	Предаността им напълни очите й със сълзи, които пронизващият вятър отнесе.
	Тя се стегна и изтри длани в джинсите си.
	— Вземи кошницата. — Гласът й беше неравен и трябваше да преглътне, преди да извика, заглушавайки бурята: — Край. Направихме, каквото можахме. Най-горещи благодарности на всеки от вас. Сега тичайте на сухо.
	Мъже, жени и деца се втурнаха между редовете, хвърлиха последния си товар на дъното на камиона, преди да забързат към селото оттатък хълма.
	— Смятам, че се справихме много добре, нали? — запита самодоволно Катрин и се запъти към камиона.
	Не достатъчно добре, си помисли вцепенена Кейтлин, която вървеше бавно след майка си. Дори много лошо.
	— Побързай, Кейтлин. — Катрин затича, щом дъждът започна да се лее като порой. — Как не се сетих да взема чадъра си. Утре ще се наложи да пътувам до Кан на фризьор.
	Кейтлин наблюдаваше как Жак опъва мушама върху каросерията на камиона.
	— Мамо, ти се върни вкъщи. Аз ще придружа Жак до навеса.
	— Щом искаш. — Катрин леко потрепери. — Мразя да се мокря. Вероятно се обажда котешкото в мен. Винаги съм искала да се преродя в бяла персийска котка. Представям си как съм се изтегнала върху огромна сатенена възглавница, а каишката ми е с цвят на топаз точно като очите ми… — Тя хвърли поглед през рамо. — Помогнах ли поне мъничко, Кейтлин?
	Кейтлин й се усмихна с усилие.
	— Помогна много, мамо. Сега се върни и се преоблечи. Няма нужда да настиваш.
	Катрин кимна.
	— Ще ти приготвя хубаво топло ядене. Един от моите специалитети с агнешко. — Тя тръгна към господарската къща, избирайки пътя си тъй внимателно, както би направила котката, на която преди малко се оприличи.
	Жак беше свършил с връзването на мушамата и скочи на земята в момента, в който Кейтлин стигна до камиона.
	— Можеше да е и по-зле.
	Кейтлин хвърли поглед назад към полето, из което сега бушуваше вятърът. От небето безмилостно се лееше пороен дъжд. Чувството на болка от загубата нямаше нищо общо с унищожението на самата реколта. Пред очите й се разрушаваше нещо крехко и красиво, нещо, което беше част от нейните корени, от спомените й, от самото й сърце.
	— Идваш ли? — Жак се качи в кабината на камиона.
	— Нямаш нужда от мен. Ще стигна пеша до навеса.
	Той я гледаше как стои в дъжда. Джинсите и тениската й бяха залепнали по високото й слабо тяло, очите бяха изпълнени с болка. Не й възрази. Знаеше, че няма смисъл.
	— Ще покриеш загубите, когато продадеш парфюма. — Той се усмихна мило, на набразденото му почерняло лице блеснаха неравни бели зъби. — Идва нов сезон с нова реколта.
	Но и двамата знаеха, че някои храсти няма да издържат толкова силна буря, тъй като корените им бяха отслабнали от предишни стихии. А що се отнася до парфюма, как щяха да го изкарат на пазара, когато всеки франк им беше нужен, за да преживяват? Все пак Жак нямаше да се откаже от надеждите си, нито пък тя трябваше да го прави. От горчивия си опит беше научила, че ако искаш нещо на тоя свят, трябва да се вкопчиш в него като булдог, докато го получиш. Бяха губили и печелили много битки през годините, тази беше само една от многото. Кейтлин кимна. „Щом продам парфюма си“.
	Отмести се от пътя и му махна да тръгва. Жак запали мотора и камионът потегли бавно по чакълестия път и изви нагоре към дългите каменни сгради зад господарската къща.
	Кейтлин притича към склона да се скрие. Седна на мократа трева и обгърна с ръце коленете си. Бурята брулеше розовите храсти с такава жестокост, каквато берачите никога не бяха виждали. Някои бяха изкоренени от вятъра, тъмночервени цветове се валяха навсякъде, натъпкани в калта. Ручейчетата дъждовна вода, които бяха потекли между редовете, ги влачеха към пътя.
	Бурята продължи още един час, а Кейтлин седеше, наблюдаваше опустошението и чакаше края.
	Късно следобед дъждът най-после спря и иззад облаците се показа изтощено лимоненожълто слънце. Кейтлин се изправи и бавно тръгна надолу по хълма. Бяха загубили поне половината розови храсти.
	Но Кейтлин остана на полето не за да пресмята пораженията. Тя имаше нужда да се убеди за сетен път, че въпреки всички превратности на съдбата, въпреки капризите на природата родът Вазаро винаги е оцелявал.
	Коленичи и загреба шепа мокра пръст — хладна и жива като нейния род. Усети, че като топла вълна по тялото й се разлива успокоение — мехлем за острата й болка. Всичко ще се нареди. Тя ще да се справи. Просто трябва да бъде силна като истинска издънка на своето семейство. Трябва да работи по-усилено, да бъде по-находчива и да намери начин да убеди хората от банката, че Вазаро е много повече от някаква си ипотека.
	Ръката й стисна здраво мократа земя.
	Беше жива.


	— Той е тук, Алекс. — Павел отвори вратата и отстъпи настрани, за да пусне Брайън Ледфорд да влезе в кабинета. — Ще имаш ли нужда от мен?
	— Разбира се, че няма да ни трябваш — Брайън Ледфорд прекоси стаята, като се мъчеше да съблече палтото си с яка от бобър.
	Павел не му обърна внимание.
	— Алекс?
	Приятелят му поклати глава.
	Павел се поколеба, намръщи се от неудобство, вторачил очи в Ледфорд. После сви масивните си рамене и затвори вратата.
	— Предпазливо копеле. Бях забравил как се грижи за теб. — Ледфорд хвърли палтото си върху кушетката от кафява кожа. — Боже мой, тук е ужасно студено. Надявам се, че оценяваш жертвата ми, дето идвам да се видим в такова време.
	Под палтото си Ледфорд носеше сив костюм от туид от Севил Роу. Той свали от ръцете си стоманено сивите италиански ръкавици и развърза синия кашмирен шал от силния си дебел врат. Освен че беше елегантно облечен, Ледфорд малко се беше променил за тези пет години. В чупливата му тъмноруса коса се прокрадваха малко повече сиви нишки, високата му широкоплещеста фигура беше натежала с някой и друг килограм, но едрите сурови черти си бяха съвсем същите. Същият беше и изразът на неизчерпаемо добро настроение, което се излъчваше от червендалестото му лице и блестящите лешникови очи.
	Гласът му избумтя сърдечно.
	— Алекс, моето момче, колко се радвам отново да те видя. Признавам, че когато снощи ти звъннах по телефона, бях малко раздразнен, но сега разбирам колко е глупаво да позволяваме на разни дреболии да накърняват взаимната ни привързаност. — Усмихна се, докато хвърляше палтото си върху кушетката от кафява кожа и потъна дълбоко в креслото срещу Алекс, който беше застанал до прозореца. Постави сивите ръкавици в скута си, преди да изпъне мускулестите си крака и да ги кръстоса. — Понякога ми липсват онези дни във Вирджиния. Дори ми е мъчно за нашите партии шах. — Той направи гримаса. — Предполагам, че у мен има нещо мазохистично, тъй като никога не печелех. Но аз съм оптимист по природа, и вярвам, че винаги има надежда, дори когато човек играе срещу супермена на Компанията.
	За миг Алекс почувства, че се подава на чара на Ледфорд както преди много години. После спомените му се уталожиха и той успя да погледне към него с трезви очи. Като продължаваше да е нащрек, той поклати глава.
	— Страхувам се, че нито един от тези дни не ми липсва, Ледфорд.
	Ледфорд хвърли настрани синия кашмирен шал.
	— Разбирам, че не си настроен за любезности. Добре тогава, да се заемем с работа. Какво знаеш?
	— Ти си в групата, която стои зад онези кражби на картини. Вероятно добре организирана и щедро финансирана операция. — Алекс леко се усмихна. — Но кражбите са само част от нещо по-мащабно.
	Ледфорд кимна одобрително.
	— Нещо друго?
	Алекс запази безизразната си гримаса и стреля напосоки.
	— Черната Медина.
	Ледфорд отхвърли глава назад и се засмя.
	— Когато започнахме операцията, очаквах рано или късно да направиш връзката и предупредих съдружника си, че си опасен за нас. — Поклати глава. — Той не ми повярва. Трябва да се признае, че понякога си направо невероятен.
	Алекс усети лека възбуда. Улучи право в целта. Разсъжденията му се оказаха верни.
	— Съдружник ли? Не говорим за Компанията, нали?
	— Напуснах ЦРУ, след като ти направи големия шлем и незабавно се ската. Сега се занимавам с много по-доходни начинания. — Одобрително огледа кабинета. — Великолепна къща, Алекс. Отличен вкус. Особено ми харесва онзи Ван Гог във фоайето. Цялата хижа е точно това, което бих очаквал от теб. Много вкус, много индивидуалност, разкошни цветове и материи. Ти винаги си бил ренесансов тип. — Очите му се спряха върху купчината книги на бюрото. — Прекрасна библиотека също, без съмнение?
	— Разбира се.
	Ледфорд кимна.
	— Глупав въпрос. Този твой любознателен мозък трябва непрекъснато да бъде подхранван. Спомням си, когато избяга при нас, как поглъщаше всяка книга, която ти попаднеше. Аз трябваше да тичам до библиотеките й да ти нося още и още. — Взря се право в очите на Алекс. — Тогава бяхме добри приятели, нали, Алекс?
	— Ех, търпяхме се.
	— Харесваше ме. — Ледфорд се ухили. — Признай си. Смяташе, че съм Чичо Сам и Марк Твен едновременно.
	— Не си въобразявай прекалено много. Тогава бях лесен. Намирах се в състояние, когато имах нужда да повярвам в нещо или в някого. — Кимна глава в знак на съгласие. — Наистина, тогава ти беше много добър.
	Ледфорд кимна.
	— Вярно. Най-добрият. След като пътищата ни се разделиха, станах още по-добър. Смятам времето, прекарано в ЦРУ, за генерална репетиция. Но едва сега достигам истинския си мащаб.
	— Ако беше станал по-добър, нямаше да си тук. Все още си предсказуем, Ледфорд.
	— Само за теб. Всеки от нас носи своя кръст, ти си моят. — Той направи пауза. — Както аз съм твоят, Алекс. — Усмихна се. — Ще ме почерпиш ли с едно питие?
	— Не.
	Ледфорд щракна с пръсти.
	— Знаех си, че ще го кажеш. Ти също си предсказуем. Няма да почерпиш врага в собствения си дом. Понякога у теб наистина има нещо средновековно, Алекс.
	Алекс сви рамене.
	— Първо бях ренесансов, сега съм средновековен. Остава да решиш кое е вярното.
	— И двете са верни. Блестят и безмилостен като един Медичи, но все пак отговаряш на някакъв код. — Поклати глава. — Подобни кодове ограничават един амбициозен мъж. Недоумявам как си се издигнал тъй високо с тоя албатрос обесен на врата ти. — Вдигна вежди, взирайки се в Алекс. — Не успя да научиш основното правило.
	— Сигурен съм, че ще ме осветлиш кое е то.
	Ледфорд се подсмихна.
	— Защо е този сарказъм? Надявах се на един хубав, приятелски разговор. — Той изправи гръб в креслото си. — Основното правило се нарича приспособяване. Променяш цветовата си окраска според околната среда.
	— Някои биха нарекли това лицемерие.
	— Само глупците! А ти не си глупав, макар и да правиш грешки.
	— Какви грешки имаш предвид?
	— Това, че накара Павел да позвъни на Делож Със същия успех можеше да свирнеш със свирка или да махнеш с ръце. Първо се ядосах страшно, но после почти се зарадвах, че си решил да се намесиш. Чувствата ми към теб винаги са били противоречиви. — Наклони глава на една страна, изучавайки Алекс. — Знаеш, че си красив екземпляр. Всъщност едно време бях луд по теб. Неимоверно трудно ми беше да се въздържам да не те съблазня, докато работехме рамо до рамо. — Избухна в смях и се шляпна по коляното, забелязвайки смайването на Алекс. — Хвърлих те в музиката, дали? Боже, та ти не си знаел, така ли?
	— Не.
	Ледфорд сви рамене.
	— В Компанията бяха отбор мъжкари. Една погрешна стъпка и щяха да ме изхвърлят. Приспособяване.
	— Разбирам.
	— Но ти наистина ме изкушаваше. Действаше ми сексуално и ме превъзхождате умствено. — Усмивката на Ледфорд угасна. — Май затова те намразих.
	Алекс се облегна на рамката на прозореца.
	— А не защото те биех на шах?
	— Е, и затова. Мразя да губя. Гордостта ми страда, ако не съм най-добрият в онова, което правя. Иначе как бих се борил с твоя проклет талант? — Показалецът му безцелно дращеше кожата по ръкохватката на стола. — Но се приспособих. Станах най-добрият ти приятел.
	— Само за да ме държиш изкъсо — добави безизразно Алекс.
	— Някой трябваше да върши тая работа. — Поклати глава със съжаление. — Справих се добре, докато в един момент проклетата ти съвест не се обади. Не биваше да научаваш резултатите от проекта „Афганистан“. — Лицето му се помрачи от гняв. — Когато избухна, върху главата ми се изсипа огромно унижение. Предполагам, че Павел ти е казал?
	— Да.
	— Посъветвах Агенцията да не приема Павел, когато пристигнахте. Знаех, че ще е по-добре, ако те изолираме.
	— Аз нямаше да избягам без него.
	— А, приятелство… Чудесно. — Ледфорд се усмихна. — Вие сте заедно от много години, нали?
	— Тринайсет. Срещнахме се, когато и двамата бяхме в Сибир. Много добре знаеш. — Алекс се извърна от прозореца и се взря в Ледфорд. — Но ти не си дошъл тук, за да се възхищаваш на приятелството.
	— Не, дойдох, за да ти кажа да стоиш настрана. Това е много по-голяма операция, отколкото можеш да си представиш. — Ледфорд се изправи гъвкаво и леко. — Стой си на своя планински връх и се забавлявай с игричките си. Остави реалния свят на онези, които са готови да се справят с него.
	— Това ли иска твоят „съдружник“?
	Ледфорд се помъчи да запази усмивката си, но тя се превърна в гримаса.
	— Трябваше да се сетя — позна, че не се разбираме. Напротив, той те иска в екипа. Смята, че така ще получи ценна придобивка. — Гласът му се сниши до кадифена мекота. — За мен би било непоносимо. Никога вече няма да свиря втора цигулка.
	— Така ли? — Тонът на Алекс беше преднамерено подигравателен. — Жалко. Справяше се толкова добре.
	— Не разбираш, нали? Щом напусна Компанията, всичко, за което се бях трудил цели петнайсет години, се сгромоляса. След две години щях да заема поста на Макмилън и да седна на върха, където ми беше мястото. — Бузите на Ледфорд почервеняха. — Не напуснах Компанията — изхвърлиха ме, защото не бях достатъчно прозорлив да разбера, че си застанал на страната на Макмилън. Известно време бях направо бесен. Исках да те унищожа, както ти направи с мен. Но после се овладях и успях да потисна гнева си, дори да те забравя през всичките тези години. — Ледфорд присви очи, вперени в лицето на Алекс. — Никога няма да разбереш истинската причина, породила у мен, такава страст към „Вихрения танцьор“, не е ли така?
	— Статуетката е великолепно произведение на изкуството.
	— И върховен символ на власт. Още в мига, когато я видях, разбрах, че за мен тя винаги ще бъде пътеводна звезда, която да ми показва как да реализирам мечтите си.
	— Мечти за слава?
	— Никакви мечти! Действителност. А пък и ти сега имаш всичко, каквото поискаш. Пари, охрана, жени. Защо ти трябва да се бъркаш, след като няма да се облажиш?
	— Може би защото това представлява интересна задача. Ти би трябвало да знаеш, колко ми е трудно да се удържа от решението на някой проблем. Едно време използваше тази моя слабост. — Защо предизвикваше Ледфорд? Алекс се замисли отегчено. Смяташе, че е надживял враждата и разочарованието си от него, но откри, че изпитва перверзно удоволствие, когато го дразни. Също като да закачаш гърмяща змия, само за да чуеш как гърми. — А освен това на моя планински връх понякога става скучно.
	Ледфорд незабавно кимна с разбиране.
	— Спомням си, че скуката винаги е представлявала проблем за теб. Скуката и любопитството. Но си спомни оная сврака от пословицата, която умряла от любопитство. — Погледна часовника си и се усмихна. — Е, трябва да тръгвам. Радвам се, че се видяхме и си спомнихме за доброто старо време. Шофьорът ми и двама сътрудници ме чакат в хола. Трябва да стигна до летището, докато времето е още ясно. — Ледфорд взе палтото си и го облече. — Когато идвах насам знаех, че е безсмислено. Явно не разбираш от дума, а аз имам много работа и трябва да бързам.
	— Да откраднеш друга „Мона Лиза“ ли?
	— И двамата знаем, че съществува само една „Мона Лиза“. — Ледфорд нахлузи кожените си ръкавици. — Също както и само един Алекс Каразов.
	Алекс поклати с насмешка глава.
	— Сега очаквам да ме изпързаляш.
	— Никакви лъжи. Казах, че изпитвам към теб противоречиви чувства. — Ледфорд сви едрите си юмруци, очевидно изпитваше удоволствие да усеща меката кожа върху ръцете си. — Но няма да търпя никакво съперничество на собствената си територия, затова просто трябва да те предупредя да не приемаш каквито и да било предложения.
	— Което означава?
	— Предпочитам да те имам за враг, отколкото да си в моя екип. Знам, че в момента не мога да те пипна. На времето успя да накараш ЦРУ и КГБ да се хванат за гушите. Тъкмо сега не бихме искали да попречат на плановете ни. — Широката усмивка на Ледфорд стана добродушна, когато добави: — Между другото, ти естествено знаеш, че пищната италианска манекенка, която чукаш, е птичка на КГБ, нали?
	— Предполагах. Не бях сигурен дали е тяхна или на ЦРУ — отговори Алекс незаинтересувано. — Но тази подробност всъщност не се отразява на нашите отношения с Анджела.
	Ледфорд кимна.
	— Винаги си бил цинично копеле, що се отнася до жените. Ти си твърде предпазлив, за да създадеш някаква връзка, даже й с най-изпечената курва, която са ти предлагали. — Взе кашмирения си шал и тръгна към вратата. — Все пак трябва поне малко да си загрижен за нея. Защо не й се обадиш?
	Алекс се вцепени.
	— Това заплаха ли е?
	— Не, само предложение. — Вгледа се в Алекс. — Все още ти е трудно да ме прецениш в действителност. Помниш ме само какъвто бях преди пет години. Казах ти, че пораснах след тогавашната ни основна подготовка и те уверявам, че днес не се страхувам да го покажа открито. Даже понякога ми е драго. Довиждане, Алекс. Краткият ни разговор беше приятен. Надявам се, че няма да ме принудиш отново да те търся.
	Алекс усети тръпки по гърба си, докато гледаше как вратата се затваря зад Ледфорд. Последните му думи наистина бяха заплаха и това, че спомена Анджела, не беше случайно. Павел беше прав. Алекс направи грешка, като подцени Ледфорд.
	За Бога, дано не е твърде късно!
	Бързо отиде до бюрото си, вдигна слушалката и набра номера на Анджела Ди Марко в апартамента й в Рим.
	Никакъв отговор.
	Алекс чуваше звъненето на другия край на жицата и го обхвана паника. Но може би няма нищо тревожно. Беше едва полунощ и Анджела може да е излязла, или пък да е заета с някоя от честите си сексуални срещи и не иска да вдигне.
	— Ало — чу се нетърпеливият глас на Анджела.
	Отпусна се с облекчение.
	— Анджела, стой в апартамента си. Заключи вратата. Ако някой е при теб, отпрати го.
	— Алекс, ти ли си?
	— Не ми възразявай! Прави каквото ти казвам! — Замълча за малко. — Няма да е зле да се свържеш с КГБ и да им кажеш да те пратят някъде извън Европа. Тук няма да е здравословно за теб.
	За миг тя не отговори.
	— Знаеш ли? Това няма нищо общо с нас. Аз наистина те харесвам.
	— Знам.
	Затвори. Първоначалното облекчение бързо бе заменено от вина и отвращение към самия себе си. Той само се забавляваше, играеше си с тая проклета мозайка и за да разсее скуката се присмиваше на Ледфорд. Но играта загрубя. Една жена може да умре, за да е сигурно, че Алекс ще отхвърли предложението да работи за „съдружника“ на Ледфорд. Беше подценил този луд и на всичко отгоре друг щеше да плаща за грешката му.
	Но с Анджела всичко вече е наред. Всъщност защо не?
	Алекс затвори очи, опитвайки се да сглоби късчетата на мозайката.
	Ледфорд знае много добре, че смъртта й не би нарушила много душевното спокойствие на Алекс.
	Защо тогава трябваше да му подхвърля безсмислена заплаха? Защо искаше да се увери, че Алекс веднага ще се обади в Рим?
	_Оставих шофьора си и двама сътрудници в хола._
	Какво са правили хората на Ледфорд, докато той разговаряше с Алекс в кабинета? Защо искаше да е сигурен, че Алекс ще остане на мястото си и ще му даде възможност да си тръгне от хижата?
	Внезапно Алекс усети студена божа в стомаха.
	Кой беше единственият човек в целия свят, който имаше някакво значение за Алекс?
	Анджела послужи за примамка…
	— Господи! — Алекс отвори очи. — Павел! — Завъртя се, притича през кабинета към вратата. — Павел? Къде, по дяволите, си…
	Първото, което видя беше синият кашмирен шал, омотан около гърлото на Павел.
	Приятелят му беше вързан за бяло кожено кресло с лице към кабинета, с кожена каишка, затегната през устата му. Черните му очи бяха изхвръкнали, от орбитите и едрото му лице бе замръзнало в ужас.
	Беше кастриран, а после разпорен от корема до гръдната кост с кухненски нож, който стърчеше от гърдите му.


>	Глава втора

	— Един човек иска да говори с теб, Кейтлин. — Жак коленичи на земята до нея, придържайки розовия храст, който Кейтлин засаждаше, докато тя изравняваше пръстта около корените му. — Чака те горе на хълма.
	Кейтлин застина, мускулите на раменете й се вдървиха, преди да си наложи да се отпусне. Прибави още пръст около корените на храста.
	— Някой от банката ли е?
	— Едва ли. Няма вид на… — Жак спря и сви рамене. — Не знам как да ти го опиша. Трудно е да се каже какъв тип човек е.
	Кейтлин вдигна очи към хълма и към мъжа, който представляваше само тъмен силует на фона на залязващото слънце.
	— Вероятно продава торове. — Вдигна ръка и избърса потното си чело с ръкава на синята памучна риза. — Не можа ли да се отървеш от него?
	Жак поклати глава.
	— Опитах се, но не си тръгва — Подсмихна се. — Съмнявам се, че продава торове с онова ламборгини, което паркира пред къщата.
	— По дяволите, значи е от банката.
	— Ако е, бъди сигурна, че финансовите инспектори го държат под око — каза сухо Жак. — Иди и виж какво иска. Аз ще довърша. Така и така вече трябва да си починеш.
	— Ти също. — Кейтлин се изправи и се протегна, за да отпусне мускулите гърба си. По дяволите, беше уморена. Работеше отпреди изгрев — слънце, а й оставаха да засади още два реда. — Ще се върна след няколко минути.
	— Скоро ще се стъмни. Върни се в къщи, утре ще продължим.
	Кейтлин поклати глава и избърса ръцете си в джинсите.
	— Утре имаме много работа. Ти ще трябва да свършиш с розмарина в северната нива, а после ще започнем да берем лавандулата. Тази вечер ще довърша. — Тръгна покрай реда току-що засадени розови храсти, загледана в мъжа, който ги наблюдаваше от хълма. — Как се казва той?
	— Алекс Каразов.
	Тя се намръщи.
	— Не си спомням да съм го чувала. Сигурна съм, че не го познавам.
	— Щеше да си спомниш, ако го беше срещала.
	В мига, в който видя Алекс Каразов, тя разбра какво имаше предвид Жак. Беше изключително хубав мъж на около трийсет и пет години. Беше загорял от слънцето като човек, който прекарва часове по снежните писти на Сен Мориц или по Антибските плажове. Докато я гледаше да приближава, той й се усмихна непринудено. Тя застина, поразена от впечатлението, че все едно вижда баща си на млади години. Тъмната му коса сега беше прошарена, но още бе гъста като на Алекс Каразов, усмивката му беше също тъй очарователна и носеше дрехите си с подобна небрежна елегантност. Едва когато огледа Каразов по-отблизо, забеляза изключителната интелигентност в леденосините му очи и силата, и увереността, които излъчваше. Как няма да е със самочувствие? — помисли си мрачно. Само спортното му сако сигурно струваше повече от целия й гардероб.
	Но тя интуитивно разбра, че този човек всъщност не приличаше на баща й. У Денис Риърдън нямаше скрити дълбочини, достойнствата му бяха на повърхността, за да може всеки да ги види и да им се възхити.
	Стори й се, че много неща се въртят в ума на Каразов зад любезната му усмивка По-скоро й приличаше на красив жасмин в началото на цъфтежа — плътно затворен, тайнствен, пълен с обещания. Тази мисъл я накара да се усмихне. Колко ли би се обидил един подчертано мъжествен човек като Каразов, ако знаеше, че го сравнява с цвете.
	Той още се усмихваше, когато тя застана пред него:
	— Аз съм Кейтлин Вазаро, мосю Каразов. — Подаде ръка, но после спря и направи физиономия, като видя кал по дланта си. — Ще ме извините, че не се ръкувам. Работех и съм мръсна. Искали сте да говорите с мен.
	Той не отговори на въпроса й, очите му продължаваха да я изучават.
	— Винаги ли се трудите на полето като обикновена работничка?
	— Няма нищо обикновено в работниците на Вазаро, мосю Каразов. Те са чудесни хора, които много добре си вършат работата. — Погледна го в очите. — Самата аз доста често съм на полето заедно с тях.
	— Не исках да ви обидя. Просто ми беше интересно. Страхувам се, че съм много любопитен. — Той хвърли поглед надолу към полето. — Какво правехте там?
	Френският му беше безукорен, но акцентът — особен — равен като на американец, но с английска прецизност. Тя премина на английски.
	— Засаждаме рози. Миналият месец бурята унищожи половината ни храсти и се налага да засадим нови.
	— Розите не се ли садят през пролетта?
	Не беше нито англичанин, нито американец, макар че говореше езика по-леко, отколкото френски.
	— Обикновено през януари или ноември. Но тук времето през по-голямата част от годината е направо идеално, така че можем да садим… — Спря и добави нетърпеливо: — Сигурна съм, че не се интересувате от сезона за засаждане във Вазаро. С какво мога да ви бъда полезна?
	— Тоест, как бихме могли взаимно да си бъдем полезни. Дълбоко грешите, аз се интересувам от всичко във Вазаро. Възнамерявам да вложа много пари във ваш продукт.
	Тя застина.
	— Моля?
	— Много просто. Разполагам с пари, които трябва да инвестирам. Вие пък имате проект, който изисква капитал.
	Тя се намръщи подозрително.
	— Какъв проект?
	— Вашият парфюм. Вие се обърнахте към няколко банки в Кан за заем, за да пуснете на пазара новия аромат.
	— Но ми отказаха.
	— Трябва да признаете, че пускането на нов парфюм е рискована работа.
	— А вие запознат ли сте с производството на парфюми?
	— Оттук-оттам. Току-що прекарах една седмица, обикаляйки няколко фабрики за амбалаж в Париж. Преди това отделих два дни за рекламната агенция, която подготви кампанията на „Обсешън“. Още седмица бях при вашите съседи на юг, които отглеждат рози и жасмин за „Шанел № 5“. Естествено разбирам, че това не е достатъчно, за да стана експерт — рече на един дъх. — Но аз уча бързо и съм свикнал да правя точни преценки. Едно време това ми помагаше в кариерата.
	— Били сте борсов посредник?
	— Играл съм на борсата от време на време. — Той повдигна вежди. — Смятах, че ще го приемете с по-голям ентусиазъм.
	Тя замаяно поклати глава.
	— Чувствам се сякаш ме е прегазил камион. Не мога да мисля… Има нещо гнило. Нещата не стават просто така. Мъжете в ламборгини не падат ей така от небето и не предлагат — всъщност какво предлагате?
	— Имате нов парфюм, който искате да пуснете на пазара. Опитахте се да заемете четиристотин хиляди долара за проекта. — Той поклати глава. — Между другото, това съвсем няма да е достатъчно.
	— Мислите, че не знам ли? Смятах да започна от малко, а по-късно, щом парфюмът се наложи, да им покажа цифрите и да ги убедя да ми отпуснат още. Знам, че четиристотин хиляди е най-голямата сума, която мога да получа срещу гаранцията, която предлагам. Ако сте толкова голям приятел с моя банкер, трябваше да знаете, че имението Вазаро е ипотекирано.
	— Вашият банкер, както и всичките му колеги в Кан, са много дискретни хора. Не, моята информация идва от други източници, които ми пошушнаха също, че закъснявате с изплащането на ипотеката. — Той се усмихна. — Звучи като едновремешна мелодрама, нали?
	— Страхувам се, че не виждам тук нищо забавно. — На Кейтлин отчаяно й се искаше да не беше тъй изтощена. Налагаше се да мисли спокойно и ясно. — Да не би да се сравнявате със злодея в мелодрамата?
	— Не вярвам някой да вижда себе си като истински злодей. — Отмести поглед към Жак, който работеше на полето долу, а после отново вдигна очи към Кейтлин. — Нямам никакво намерение да ви убеждавам сляпо да приемете предложението ми. Би било невероятно глупаво от моя страна, след като явно вие сте проницателна делова жена.
	— Невероятно глупаво.
	— Тогава защо просто да не продължа и да ви кажа какво предлагам и какво очаквам в замяна? Ще финансирам изцяло маркетинга на вашия нов парфюм с мои средства. В замяна вие ще ми предоставите пълен контрол върху продажбите през първата година. Освен това през следващите пет години от производството му аз ще получавам двайсет и пет процента от печалбата. Съгласна ли сте?
	— Не. — Тя се чувстваше сякаш някой я беше ударил в гърдите и беше извадил всичкия въздух оттам. — Трябва да помисля. Не мога просто… Твърде хубаво е, за да е вярно. Има нещо, което не ми харесва.
	— Какво лошо би могло да има? Не искам да ми дадете нищо друго, освен онова, което моите пари ще печелят за двама ни. Вие май се втренчихте в зъбите на харизания кон.
	Без да мисли, тя се вкопчи в единственото заключение, което й се стори възможно.
	— Вие сте напълно непознат човек, който е добре осведомен за моя бизнес. Това ме плаши, мосю. Предполагам, че се занимавате с някаква незаконна дейност. Може би наркотици? Опитвате се да перете пари от наркотици?
	Той се разсмя.
	— Има по-добри начини за изпиране на мръсни пари, отколкото в лансирането на един парфюм. По-добри и по-безопасни.
	— Изглежда сте добре осведомен по въпроса.
	— Не са пари от наркотици. Пиша криминални романи. — Извади визитна картичка от вътрешния джоб на сакото си. — Средствата за пускането на парфюма ще бъдат изтеглени от сметката ми в Банк дьо Женев. — Извади златна писалка Мон Блан и записа един номер върху картичката. — Обадете се на този номер и поискайте да говорите с мосю Ганолд, вицепрезидентът на банката. Той ще потвърди както сметката, така и факта, че сумите са прехвърлени директно от банката на издателя ми в Ню Йорк.
	Ръката й трепереше, когато пое картичката. Нищо чудно, че й прилошаваше от възбуда. Може пък да е истински инвеститор. Не биваше да се изхвърля много в надеждите си. Този мъж беше непознат, мотивите му бяха неясни. Може всичко да се окаже лош номер. По дяволите, много й се искаше да поговори с него. Все пак не успя да се сдържи:
	— Двайсет и пет процента е твърде много.
	— Ваша воля. Седемдесет и пет процента от успешна сделка е по-добре от сто процента от нищо. Ако не приемете предложението ми, може да изгубите Вазаро, както и всяка възможност да лансирате новия парфюм. — Направи пауза. — А ако подсладя сделката, като прибавя още двеста хиляди долара към заема? Тази сума няма напълно да изплати ипотеката ви, но поне ще ви оставят на мира, докато започнат да идват парите от парфюма.
	Имението е спасено и отново нейно. При тази мисъл усети нова вълна от възбуда.
	— Наистина ли? — прошепна.
	Той кимна с поглед вперен в лицето й.
	— Обадете се на банката и проверете. Тогава ще говорим.
	— Непременно. — Сърцето й биеше толкова силно, че тя едва говореше. — Ще влезете ли в къщата, за да се запознаете с майка ми? Всъщност тя е законната собственичка на Вазаро и тя би трябвало да подпише документите.
	— Така разбрах и аз. Но всъщност вие управлявате имението, нали?
	Кейтлин кимна.
	— Майка ми не се интересува от бизнес. Елате — каза тя и забърза към каменната господарска къща на два етажа, която се намираше на няколкостотин метра. — Но — добави тя — мама няма да се възпротиви на споразумението, което постигнем. Тя желае най-доброто за Вазаро. — Дали не се отнасяше твърде враждебно към него? Господи Боже, ами ако е почтен и промени решението си? Да е толкова близо до спасяването на Вазаро и да пропусне шанса — това би я убило. — Положението е било доста различно, когато майка ми била дете. Сега й е трудно да разбере, че… но тя много ще ни помогне. — Кейтлин изкачи трите каменни стъпала и отвори двойните врати от махагон. — Обещавам, че няма да има никакви труд… — Съмненията отново я връхлетяха. Тя се извърна към него. — Всъщност защо го правите? — Думите сами се лееха от устата й. — Признавам, че проявих грубост като предположих, че може би сте замесен в нещо криминално…
	— Много грубо беше. — На устните му се появи усмивка. — Трябва да е заради ламборгинито.
	Той й се присмиваше, но това не я интересуваше, стига той да не се разсърди. Не биваше да рискува да го ядоса, в случай, че съществува й най-малката възможност да спаси Вазаро.
	— Защо инвестирате в парфюми? И защо сте си направили труда да проучите Вазаро?
	Той се поколеба, по лицето му мина сянка на отегчение и досада, но после отново се засмя.
	— Отначало не се интересувах специално от Вазаро, дори нямах намерение да инвестирам. Просто събирах материал за една книга, чието действие трябва да се развива в подобно имение. Но колкото повече научавах за парфюмерийната промишленост, толкова по-добре разбирах, колко големи са възможностите, които тя дава. — Печалбите от един парфюм, който се радва на успех, са астрономически.
	— Цялата работа е в успеха.
	Той кимна.
	— Защо смятате, че дойдох при вас? Говори се, че вашият парфюм е направил впечатление на някои хора от бранша въпреки финансовите ви проблеми. Притежавате най-плодородната земя в областта, а сте на прага на банкрута. Всъщност, препоръчаха ми да поема управлението на имота, но аз нямам нито време, нито пък склонност за такъв род сделки. Аз съм писател, а не фермер. — Спря за малко. — Повярвайте ми, не се интересувам от имението, а само от печалбите от вашия парфюм. Не смятам, че има нещо нелогично в желанието ми да спечеля пари и в същото време да правя проучвания за книгата си, нали?
	— Не. — Тя се почувства малко по-уверена. На пръв поглед подбудите му изглеждаха правдоподобни. — Но няма друго място _като_ Вазаро. Вазаро е _единствено_. — Онова, което той казваше, беше много логично и все пак у него имаше някаква нерешителност. — Акцентът ви е особен. Американец ли сте?
	Той кимна.
	— Американски гражданин съм, но израснах в Румъния. Баща ми беше руснак, а майка ми — румънка. Сега живея в Швейцария.
	— Какви книги казахте, че пишете?
	— Детективски романи. Псевдонимът ми е Алекс Калан.
	Тя поклати глава.
	— Никога не съм го чувала.
	— Жалко. Изключително добър съм.
	— Не ми остава много време за четене.
	Той се усмихна леко.
	— Разбирам, заета сте да садите розови храсти. — Той пристъпи по постлания с каменни плочи под на просторното помещение. — За щастие, по света има огромен брой читатели, които не са тъй заети. — Огледа възхитен хладния проветрив салон от медния полилей до малкия пейзаж върху бялата хоросанова стена. — Хубав е. — Отиде и опипа блестящия дъбов парапет на стълбището, което водеше към втория етаж. — И много стар. От началото на шестнайсетия век?
	— Къщата е строена през 1509 година. — Усмивката на Кейтлин озари цялото й лице. — Някои от пристройките са издигнати по-късно, но нито една след 1815 година. Голяма част от мебелите са на повече от триста години. — Тя извика: — Мамо!
	— Тук съм, Кейтлин. — Лекият весел глас прозвуча от салона вдясно. — Радвам се, че си решила да се прибереш рано. Няма никакъв смисъл от твоето… — Гласът на Катрин замлъкна, щом влезе при тях и видя Алекс Каразов. Лицето й светна. — Гост ли имаме?
	Спокойно можеше да остави Каразов в ръцете на майка си. Щеше да го забавлява, докато самата тя звънне по телефона, установи с облекчение Кейтлин. Никой не можеше да бъде тъй очарователен и гостоприемен като Катрин.
	— Това е мосю Каразов, мамо. Майка ми Катрин Вазаро. Мосю Каразов е романист и може да реши да инвестира във Вазаро.
	— Наистина ли? — Усмивката на Катрин стана лъчезарна. — Колко приятно, мосю Каразов. Сигурна съм, че Кейтлин е доволна. Напоследък толкова се тревожи за пари. Винаги й казвам, че всичко…
	— Мамо, защо не предложиш чаша вино на мосю Каразов, докато се обадя по телефона? — нетърпеливо попита Кейтлин, а пръстите й си играеха нервно с визитната картичка. — Ще се върна след няколко минути.
	— Не бързайте. — С ослепителна усмивка Алекс се обърна към майка й. — Много се радвам да се запозная с вас, мадам Вазаро.
	Демонстрираше съшия омайващ чар, който показа и пред Кейтлин, а майка й явно разцъфна. Катрин беше чувствителна към привлекателните мъже от всички възрасти.
	Той стисна ръката на майка й и каза през рамо:
	— Сигурен съм, че докато ви няма, ще се разберем с майка ви много добре. Задайте каквито въпроси ви хрумнат. Казах на Ганолд да бъде напълно искрен с вас.
	— Добре. — Сигурно е почтен човек, помисли си тя, след като е толкова открит. — Въпросът не е в това, че не ви вярвам, но аз…
	— Не ми вярвайте. — Очите му блеснаха особено в сумрака на салона и думите му прозвучаха неочаквано рязко. В тях липсваше очарованието и мекотата, с който се беше обърнал към Катрин. — Ще бъде глупаво от ваша страна да се доверите на един непознат, само защото предлага да реши проблемите ви. Ако се убедите, че е в мой интерес да погася ипотеката на Вазаро, тогава ми повярвайте. Ако не, отпратете ме.
	— Сигурна съм, че мосю Каразов се шегува — обади се Катрин с несигурна усмивка.
	Кейтлин беше напълно сигурна, че за първи път, откакто се срещнаха, той беше съвсем сериозен. Тя потрепери неспокойно, докато се гледаха един друг. Усети каква сила се крие у него и че това беше истинският Алекс Каразов, а не приятният човечец, който й напомняше баща й. Този човек беше дързък, хладно проницателен, безмилостен… и честен. Последното качество й върна цялата увереност, макар че другите я накараха да се замисли. Ако намеренията му бяха почтени, какво значение имаше за нея дали Каразов е сърдечен и прекрасен? Какво я беше грижа, след като той може да спаси Вазаро?
	— Ще задам въпросите си и ако не съм доволна, сигурно ще бъдете отпратен. — Усмихна му се студено. — Но докато реша, смятам, че можем да си позволим да го почерпим чаша вино. — Тя не обърна внимание на внезапната искра от интерес, която се появи на лицето му и с жест го покани заедно с майка си в салона. — Скоро ще дойда, мосю.
	Затвори вратата на кабинета зад гърба си и се облегна на полираното дърво. Коленете й трепереха, виеше й се свят. За Бога, беше уплашена. Не от Алекс Каразов, повтаряше си тя. Боеше се за Вазаро, защото той може да не се окаже онова, което твърдеше, че е. Тогава надеждата да спаси имението щеше да изчезне тъй бързо, както се беше появила.
	Имаше само един начин да спре страха си.
	Отлепи се от вратата и бавно тръгна към телефона, поставен върху бюрото в стил Луи XIV.

	Когато двадесет минути по-късно Кейтлин Вазаро влезе в салона, лицето й беше лъчезарно от вълнение.
	Алекс я погледна изненадано и почувства внезапна сексуална възбуда в слабините си. Господи, не беше очаквал такова преобразяване. Когато за първи път видя Кейтлин коленичила в пръстта, с износени дънки, петна от пот по блузата и с приведени от умора рамене, тя съвсем не му се стори привлекателна. По-късно реши, че е доста приятна, щом забеляза нежните й черти, блестящата златистокафява кожа и косата със същия цвят. Сега, когато лицето й сияеше от жизненост и сиво-зелените й очи блестяха от вълнение, Кейтлин беше красива.
	Той остави чашата си върху масичката и се изправи.
	— Изглежда сте доволна, че не търгувам с наркотици.
	Тя кимна енергично.
	— Мосю Ганолд дори е чел книгите ви.
	— Разбира се, той има превъзходен вкус. Защо смятате, че съм му поверил бизнеса си?
	— Каза, че сте написали две книги и че сте изключителен.
	— Цар съм на сюжетите, но се боя, че героите ми не са толкова добре обрисувани.
	Тя се засмя.
	— Преди казахте, че сте чудесен.
	— Но след като се намери друг, който да ме похвали, мога отново да стана скромен.
	Кейтлин направи нетърпелив жест.
	— Трябва да поговорим за парфюма.
	Той повдигна вежди.
	— Имате намерение да приемете предложението ми?
	— Разбира се. Да не ме смятате за луда?
	— Не. — Погледна я замислено. — Намирам, че сте истинско чудо — жена, която не хитрува.
	— Това лошо ли е?
	— Не е лошо. Само е малко смущаващо.
	Катрин напълни чашата си с вино.
	— Кейтлин винаги е била много пряма. Човек винаги е наясно с нея.
	— Кога ще получа парите, за да платя на банката? — запита Кейтлин.
	Богородице, тази жена е открита и уязвима като дете. Цялата й мнителност беше изчезнала и Алекс усети някакво необяснимо раздразнение от сегашното й доверие и отстъпчивост.
	— Утре можем да отидем в Кан и да прехвърлим сумата на ваша сметка. Но бих искал тази вечер да доведем нещата до край. — Бръкна във вътрешния джоб на сакото си и извади документ. — Приготвил съм договор с условията, които ви предложих. Моля да сложите подписа си на всяка страница, мадам Вазаро. Първите четири екземпляра остават за мен, останалите четири са ваши. — Остави договора върху масата и покани с жест Кейтлин да седне на стола, който току-що бе освободил. — Терминологията е съвсем ясна, но вие трябва да го прочетете, преди да посъветвате майка си да подпише.
	Кейтлин го зяпна изненадана.
	— Вие носите готов договор, значи сте били съвсем сигурен?
	— Обичам да съм подготвен. Може би по някаква причина не желаете да приключим днес с този въпрос?
	— Не, мисля, че не. — Тя бавно седна, взе договора и започна внимателно да го чете.
	Поне не накара майка си да подпише, без да го е прочела, помисли си Алекс. Стана толкова леко. Тя беше тъй лесна.
	— Всичко изглежда наред. — Кейтлин вдигна поглед от документите. — Както казахте, текстът е ясен и конкретен. — Тя остави листовете пред Катрин. — Подпиши ги, мамо.
	Алекс предложи на Катрин златната си писалка.
	— Долу вляво на всяка страница.
	Катрин кимна и се подписа старателно навсякъде.
	— Сега е ваш ред. — Алекс обърна договорите и ги плъзна към Кейтлин. — Точно под подписа на майка ви срещу свидетел.
	Кейтлин се поколеба за миг, преди бързо да драсне името си на всяка страница.
	— Ето. — Върна му документите с въздишка на облекчение. — Предполагам това означава, че вече сме партньори.
	— Да, партньори сме. — Той подреди листовете. — Сега бих искал да ви кажа какво не правят моите партньори. — Раздели договорите и даде четири листа на Кейтлин. — Моите партньори не подписват дори и сметка в бакалията, без да бъде огледан с лупа от адвоката им. Моите партньори не си позволяват да взимат самостоятелни решения. Най-същественото е, че моите партньори не решават делови въпроси по телефона, тъй като така най-лесно могат да попаднат в клопка.
	Усмивката на Кейтлин угасна.
	— Каквато вие ми устроихте преди малко?
	— Не, това не означава… защо, по дяволите, не бяхте по-предпазлива?
	— Бях отчаяна — отвърна тя простичко. — Какво щеше да стане, ако се бяхте отказали?
	Отговорът й само усили раздразнението му.
	— Не биваше да ми казвате, че сте отчаяна. За Бога, _защитавайте се_.
	— Защо? Вече подписах договора. Сега трябва да ви вярвам. — Погледна го в очите. — Освен това ми казахте, че не сте мошеник.
	— И вие ми повярвахте?
	— Вярвам ви. Мога да преценя един човек, Бог е свидетел, че това се изисква от мен, тъй като през последните четири години трябваше да управлявам Вазаро. — Гледа го известно време. — Смятам, че сте суров човек, но не и измамник.
	— Разбира се, че не е измамник, Кейтлин. — Катрин беше шокирана. — Какво говориш! Очевидно е, че мосю Каразов е джентълмен.
	Алекс се поклони насмешливо пред двете.
	— Благодаря за доверието, което ми гласувате.
	— Не ви гласувам доверие — мрачно каза Кейтлин. — Уплашена и развълнувана и съвсем не съм сигурна какво искате от нас.
	— Всичко, което искам, е записано в договора. Просто и ясно е казано.
	Тя направи гримаса.
	— Може да съм отчаяна, но не съм глупачка. Обзалагам се, че от десетгодишен не сте направили нещо, което да може да се нарече просто или ясно.
	— Вие ме разочаровате. Особено след онази трогателна декларация за доверието.
	— Казах, че не ви смятам за измамник. Но мисля, че никога не разкривате пред някого мислите и подбудите си. Ясно ми е, че според вас подписването на договора не беше умно от моя страна. — Сви рамене. — Разбирам нещо от цветарство и с удоволствие създавам нови парфюми, но счетоводните книги и сметки ме влудяват.
	— Тогава трябваше да извикате счетоводителя си.
	Тя се изчерви леко и тя изпъна рамене, сякаш за да си придаде кураж.
	— Добре, искате ли да знаете истината? Може да не съм очарована от тази част на задълженията си, но когато опре до сделки, аз съм костелив орех. Много добре ми е известно, че този договор може да бъде оспорен в съда и смятам, че и вие го знаете. — Изговаряше думите с хладна точност. — Както може би сте осведомен, френският съд е особено чувствителен, когато става дума за беззащитни жени, ощетени от чуждестранни инвеститори. Ето защо прецених, че рискът за мен не е толкова голям. Утре сутрин моят адвокат и счетоводителят ми ще прегледат тези договори. Ако се появят някакви трудности, ще добавим допълнителни клаузи. В случай че не сте съгласен с тях, ще решим спора в съда.
	Изразът му внезапно стана напрегнат.
	— Защо подписахте, след като сте мислели, че не е добре обоснован?
	— По същата причина, поради която вие сте съставили договора. Съдебните процеси са неприятни и повечето хора се стараят да ги избягват. След като подписах договора, сега е много трудно за всеки от нас да се измъкне от сделката. Преди малко, освен на мосю Ганодд, аз позвъних и на още едно място. Обадих се на Анри Льофевр, който отговаря за кредитите в моята банка в Кан и го помолих да провери дали телефонният номер е действително на Банк дьо Женев и дали мосю Ганолд работи в банката. — Погледна го право в очите и добави решително: — Не ме _интересува_ какво се надявате да спечелите от тази сделка, стига да ми дадете пари да спася Вазаро. Защитих го от всички други, ще го защитя и от вас. Радвам се, че тъй бързо ме накарахте да подпиша, защото сега ще дадете на имението толкова, колкото и ние ще дадем на вас.
	Отново кипеше от живот, студенината беше изчезнала и той сякаш с кожата си усещаше пламенността на чувствата й. Току-що му се беше сторила наивна и неуверената сега цяла искреше от енергия.
	Загледа се в нея за миг, после отметна глава назад и се разсмя високо.
	— Боже мой, мислех си, че сте простодушна като агънце. А вие се опитахте да ме уловите в капан.
	— Не, просто ви позволих вие да ме уловите. Прав сте, мразя хитрините и уловките. Но за Вазаро съм готова на всичко. — Обърна се към Катрин, която се беше втренчила уплашено в нея. — Надявам се, че мосю Каразов ще остане за вечеря. Тази вечер Софи ли ще приготви яденето?
	Катрин тръсна глава.
	— Разбира се, че не. И дума да не става, сама ще се погрижа. Случаят е съвсем специален.
	— Майка ми е първокласна готвачка, мосю Каразов. Гответе се за угощение. Не трябва ли вече да започнеш с приготовленията, мамо?
	— О, да, веднага.
	— Много е изпълнителна — отбеляза Алекс, щом Катрин изчезна. — Сигурно много ви помага.
	— Понякога — заяви разсеяно Кейтлин, а щом разбра какво има той предвид, добави: — Не си мислете, че я командвам. Майка ми не обича усложненията. Тя предпочита да няма грижи, ако… — Кейтлин изостави темата като незначителна. — Май наговорих твърде много неща. Ще останете ли за вечеря?
	— С удоволствие.
	— Къде сте отседнал? В Кан ли?
	Той кимна.
	— В хотел?
	— В „Маджестик“.
	— Тук бихме могли да ви предложим стая, ако наистина се нуждаете от материал за книгата си.
	— Много сте любезна.
	— Подписах договор. Въпрос на чест е да спазвам духа на споразумението.
	— За съжаление, рядко вече някой се придържа към добрия стар стил в деловия живот. Мнозина са зарязали „духа“.
	— Но не и във Вазаро. Ще останете ли?
	Той кимна.
	— За няколко дни. Вероятно ще бъде по-удобно да бъда тук, след като ще работим върху плановете.
	— Плановете ли?
	— За маркетинга на парфюма. Между другото той има ли вече име?
	— _„Вазаро“._
	— Като имението? Не наричат ли парфюмите обикновено на нещо по-екзотично?
	— Това е мой парфюм и той принадлежи на Вазаро. — Изведнъж лицето й светна. — Не разбирате ли? И по-рано във Вазаро са произвеждани парфюми, но не са носили името му. Работя вече четири години, за да създам този парфюм и бих искала той да пробие. — Очите й се разшириха при внезапно хрумване. — Да не би да искате да сменим името?
	— Не ме интересува как се казва. Щом един парфюм с името „Поазон“* може да има успех, не виждам защо „Вазаро“ да няма.
	[* Поазон — отрова на френски — Б.пр.]
	— Чуден човек сте. Искате да постигнете чрез нас целите си и то с минимум усилия. А когато ви позволявам да го сторите, вие се ядосвате.
	— Не се ядосвам. Просто не виждам… — Не казваше истината. Бе ядосан и се чувстваше неловко още от първия миг, в който тя му се представи. Нещо в простотата и прямотата на тази жена будеше у него странен подтик да я защитава. Глупости, помисли си цинично. От детските си години в Букурещ насам единственото желание, което жените будеха у него, беше сексуалното и едва ли беше в състояние да изпита нещо по-нежно.
	— И аз не знам защо реагирам то този начин. Изглежда успявате добре да зашитите интересите си.
	— Парфюмът е мой и аз имам правото да използвам възможностите, които дава, стига това да не пречи на Вазаро. — Погледна го право в очите. — Съзнавам напълно какъв риск поемам.
	Не, тя не си затваряше очите пред опасността от измама и непочтеност. Беше приела, че е възможно, дори вероятно, той да й желае злото и понасяше товара на съмнението заради любимото си имение. Боже, откога беше почнал да взема нещата толкова навътре?
	Тя стисна копието на договора.
	— Ще ме извините, но бих искала да взема душ и да се преоблека за вечеря. Налейте си още вино. От нашите лозя е.
	— Много е добро.
	— Хубаво е. — Тя се отправи към вратата. — Не е тъй меко като вината от Шампан, но все пак ние във Вазаро отглеждаме грозде само като странична дейност. Нашият бизнес са цветята.
	— А ако насочите всичките си усилия към лозарството?
	— Имате доста високо мнение за Вазаро.
	— Ще получим най-доброто вино на света — отвърна тя делово. — Така както във Вазаро растат най-хубавите цветя.
	Той се усмихна.
	— Тук е моят дом. Вазаро е… — Тя спря, а слънчевата й усмивка изчезна. — Всъщност, едва ли ви е интересно как аз възприемам Вазаро.
	Той изпита отново същата странна нежност и нарочно произнесе с присмехулен тон:
	— Не бих казал, че съвсем не ме интересува. Споменах ви, че любопитството ми е неизчерпаемо.
	— О, да, любопитство… — Тя се усмихна учтиво над рамото си. — Ще гледам да свърша бързо. Настанете се удобно.
	В следващия момент тя изчезна, а той се отпусна в креслото. Стаята изглеждаше студена без изпълненото с живот присъствие на Кейтлин Вазаро. Тя излъчваше огнена енергия и въобще не приличаше на хладна и контролираща поведението си жена, за която искаше да се представи. После с досада отхвърли мисълта за нея и посегна към чашата с вино. Не даваше и пукната пара за Кейтлин, нито пък за нейния Вазаро и щеше да се постарае това да не се промени и за в бъдеще. Тази жена беше само един елемент от неговата сложна игра. Ако изпитваше нещо към нея, то беше биологично влечение и нищо повече. Замисли се сексуалната възбуда, която неочаквано го бе обзела преди малко, когато тя влезе в стаята. Беше малко странно, защото тя съвсем не бе неговият тип. Наистина, гърдите и бяха доста едри, но високото й грациозно тяло беше прекалено слабо и спортно, за да е съблазнително. Обяснението се криеше във факта, че отдавна не беше се любил с жена и се чувстваше като котарак през пролетта. А и защо трябваше да потиска инстинкта си? Та тя съвсем не беше дете, а жена на двадесет и няколко години. Интересно дали бе способна да прояви към един мъж такава страст, както към любимото си имение…
	Алекс бавно поднесе чашата към устните си, докато мислите му кръжаха около откриващите се възможности.

	Но когато Кейтлин слезе отново, държанието на Каразов към нея беше различно.
	По време на вечерята Кейтлин долови промяната, но не можеше да определи в какво точно се състои тя. Гостът беше очарователен с Катрин, учтив към нея, а разговорът течеше вежлив и безличен. Все пак определено имаше _нещо_.
	После той внезапно я погледна и тя осъзна, че в погледа му има силно сексуално желание. Остана смаяна и очите й се разшириха от удивление, преди да прикрие реакцията си.
	Алекс се усмихна и отново насочи вниманието си към Катрин, като й направи комплимент за красивите цветя на масата.
	Веднага след вечеря той се сбогува, за да се върне в Кан. След като благодари най-сърдечно на майка й, помоли Кейтлин да го изпрати до колата, за да се уговорят кога да се срещнат в банката на другия ден.
	Бялата спортна кола, паркирана на алеята, блестеше на лунната светлина — разкошна, лъскава… и нелепа.
	— Защо ламборгини? — Кейтлин хвърли въпросителен поглед към Каразов, докато слизаха по каменните стъпала.
	— А защо не?
	— Някак не ви подхожда. Твърде много се набива в очи.
	— Може би задоволява някоя моя тайна потребност.
	— Наистина ли? — Замисли се. — Не ми правите впечатление на човек, който има нужда от лъскави дрънкулки, за да се изтъква.
	— Права сте — каза той и отвори вратата на колата. — Купих я, защото бях ядосан.
	Тя го погледна озадачена.
	— Неочаквано получих едни пари и исках да ги похарча.
	— Разбирам.
	Той се усмихна мрачно.
	— Не, не разбирате. Нямате и най-малка представа за какво говоря. Не можете да проумеете защо исках да натрия носа на целия свят и да му покажа колко е жалък в своята луда алчност за печалби.
	— Наистина не мога да разбера. Отмъщението винаги ми се е струвало напълно безполезно.
	Той поклати глава.
	— Грешите. Човек никога не бива да оставя една обида ненаказана. Така се насърчава повторението й.
	— Око за око?
	Той я погледна в очите.
	— Точно така.
	Тя отстъпи инстинктивно, пронизана от ледения му поглед. Господи, що за човек беше този Каразов?
	— Вие вярвате в отмъщението?
	— Всеки вярва в отмъщението.
	— Аз не! Мисля, че човек трябва да забрави и да продължава да живее живота си.
	— Похвално. — Той сви устни. — И съвсем нереалистично. Просто не ви се е случвало да усетите ножа дълбоко в плътта си, да си наложите да го извадите и да го обърнете към врага.
	— А на вас случвало ли ви се е?
	За миг той замълча.
	— Да.
	Между двамата настана тишина и Кейтлин търсеше какво да каже. После внезапно отново усети близостта му, още по-силно от преди. Тялото му излъчваше топлина само на една крачка от нея, погледът му напрегнато се взираше в лицето й. Несъзнателно протегна ръка, докосна хладния гладък метал на ламборгинито и изрече първото, което й дойде наум:
	— Баща ми щеше да е във възторг от тази кола.
	— Така ли? Чух, че е ценител на красивите неща. Сега е в Лондон, нали?
	Тя се стегна.
	— Очевидно сте се постарали да проучите не само финансовото ни състояние.
	— Но това се налага при всяка сделка. Чувствата могат да накарат и най-разумното човешко същество да извърши много глупости. След като беше нужно майка ви да подпише договора, аз трябваше да се осведомя за нея. — Сви рамене. — Всъщност нищо особено — само че се е омъжила за ирландец на име Денис Риърдън, с когото тринайсет години по-късно се развела.
	— Той се разведе с нея.
	— Не ми отговорихте. Баща ви в Лондон ли е?
	— Мисля, че да — отвърна тя резервирано. — Преди две години получих от него картичка за Коледа. Не си пишем често. Бях дванайсетгодишна, когато той се разведе с майка ми.
	— Известно ми е. — Изгледа я изпитателно, сякаш решаваше дали да не остави нещата така, но после добави с дръзка прямота: — След като пропилял състоянието й и за малко не съсипал Вазаро. Мисля, че не сте искрена, когато заявявате, че никога не ви се е искало да обърнете ножа към очарователния мистър Риърдън.
	— Не.
	— Никога?
	— Каква полза? Той не може да се промени.
	— Жиголо и използвач.
	— Не е ваша работа какъв е — сряза го тя.
	— Чудя се доколко сериозно възприемате философията „Ако те ударят по едната буза, обърни и другата“.
	Тя го изгледа учудена.
	— Опитвате се да ме засегнете.
	— Не, опитвам се да ви отворя очите.
	— Какво ви е грижа за мен? За вас аз съм случаен човек.
	— Вие сте моят бизнес партньор. — Усмихна се палаво, а очите му блестяха в тъмнината. — Аз съм много загрижен за партньорите си в бизнеса. Искам да мислят ясно и да действат адекватно при всички ситуации.
	Той изрече тези думи с нежен тон, който рязко контрастираше с хладната пресметливост на съдържанието им. Още едно противоречие, което я намери неподготвена.
	— Ще видите, че мога да действувам и без психологическа опека. — Ръката на Кейтлин се плъзна по бронята на ламборгинито. — А сега ще ме извините, но трябва пак да се върна в работните си дрехи.
	Усмивката му угасна.
	— И нощем ли работите? Почти десет часа е.
	— Трябва да довърша саденето на розите.
	— За Бога, не е необходимо да работите ден и нощ — особено след като току-що се съгласих да ви финансирам…
	— Утре трябва да се бере лавандулата. А това означава, че тази вечер трябва да свърша с розите. — Кейтлин разбра, че той не може да схване. — Още нямам парите. За мен те още не са реалност. Но дори и когато ги имам, не трябва да прекъсвам работата, докато не изплатя ипотеката и не си осигуря някакви резерви, в случай че отново ни сполети трудна година като тази. Трябва да мисля за Вазаро.
	— Боже мой — прошепна той. — Това е някаква мания.
	— Не очаквам да ме разберете.
	— Разбирам ви много добре. — Алекс сви устни. — И мен понякога ме хващат дяволите. — Плъзна се зад волана на колата. — Утре по обяд ще бъда в банката. Надявам се, че ще отделите време да дойдете до Кан и да си приберете парите.
	Тя се намръщи.
	— В два часа ще ми е по-удобно. Дори и тогава ще трябва преждевременно да напусна работа. Обикновено спираме да берем в един, но ще трябва да се измия, а и пътя…
	— В два! — Той включи запалването и колата се събуди с мъркане.
	— Не бих искал да преча на програмата ви.
	Кейтлин изгледа как лъскавата кола се отдалечава.
	— Всичко наред ли е, мила? — извика майка й от прага. Тюркоазната й копринена рокля с широка пола заблестя като скъпоценен камък на фона на осветеното антре. Погледът й се плъзна до спортната кола, която беше стигнала тъмния гребен на хълма и се спускаше надолу по пътя, за да се влее в шосето към Кан. — Каква прекрасна кола. Мислиш ли, че някой ден ще ми я даде да я покарам?
	— Защо не го попиташ него? — Кейтлин изкачи стълбите. — Изглежда си му направила силно впечатление.
	— И той на мен. Рядко се среща такъв привлекателен мъж. Много ми прилича на онзи австралийски актьор с очи като…
	— Мел Гибсън.
	Катрин засия.
	— Точно така. Както е да е, той е много красив мъж и съм сигурна, че всичко ще бъде наред, Кейтлин.
	Кейтлин докосна с устни бузата на майка си и влезе в антрето.
	— И аз се надявам. Лека нощ, мамо. — Тя тръгна по стълбата. — Утре ще ходя до Кан и ще ми трябва колата.
	Майка й помръкна.
	— Щяхме да обядваме с Миньон Салано в Ница. — Додаде бързо: — Но мога да отменя уговорката.
	— Не се безпокой. Ще взема пикала.
	Катрин недоволно смръщи нос.
	— Не паркирай близо до банката. Срамота е с тази таратайка.
	Кейтлин се усмихна.
	— На мен ми харесва, с характер е. — Продължи нагоре по стълбите. — И ми подхожда. И двете сме невзрачни и лишени от елегантност.
	— Ти не си невзрачна. Но не правиш никакъв опит да бъдеш елегантна, мила. Погледни само тая рокля, с която си в момента. Поне отпреди пет години е и е по-дълга, отколкото трябва с цял сантиметър. — Катрин добави упорито: — Задължение на жената е да се направи привлекателна.
	Кейтлин развеселена поклати глава и каза меко:
	— Страхувам се, че живеем в различни светове.
	Катрин въздъхна и със свиване на рамене се отказа да спори.
	— Лека нощ, Кейтлин.
	Кейтлин не обясни на майка си, че се качва само за да се преоблече. С годините беше научила, че винаги е по-безболезнено да не казва на Катрин неща, които биха я разстроили.
	— Лягаш ли си?
	— След малко. Мислех да прегледам новия брой на „Elle“. Смяташ ли, че мосю Каразов ще се окаже толкова щедър, че да мога да си купя няколко рокли?
	— Ще видим, след като платим сметките.
	— Доволна ли си, Кейтлин? В началото ми се стори, че е така, но ти…
	— Доволна съм — побърза да каже Кейтлин.
	Облекчение се изписа по угриженото лице на Катрин.
	— Никога не знам какво мислиш. Искам да си щастлива, Кейтлин.
	Катрин винаги е искала всички да са щастливи, помисли си тъжно Кейтлин. Не можеше да проумее, че понякога щастието се заплаща с работа и жертви. Беше права, когато каза на майка си, че живеят в различни светове. Катрин умираше да има дъщеря като самата нея, която да разглежда модни списания, да разказва клюки на обяд и да се вълнува от възможността да си купи нови тоалети. В много отношения животът на Катрин беше по-тежък и по-самотен от нейния. Кейтлин поне имаше Жак и неговите приятели сред работниците, които разбираха проблемите и стремежите й. Спря на площадката и се усмихна на Катрин.
	— Мисля, че ще можем да си купим поне по една нова рокля. Защо не поогледаш утре в Ница дали няма да си харесаш нещо?
	Лицето на Катрин светна.
	— Ще внимавам да не проявявам разточителство. Има един хубав магазин малко след хотел „Негреско“, където предлагат най-изискани модели на смешни цени. — Забърза към салона. — Нещо с ниска талия, смятам. Миналият месец видях във „Вог“ нещо, което… — Гласът й замлъкна, щом влезе в салона, за да разрови скъпоценните си модни списания.
	Усмивката на Кейтлин изчезна, когато продължи нагоре по стълбите. Не можеха да си позволят рокля, но вероятно, докато пристигнеше сметката, финансовото им положение щеше да е по-добро.
	Освен това тоалетът на Катрин щеше да бъде капка в морето. Авансът, който Каразов щеше да й даде утре, беше за погасяване на ипотеката, оставаха разходите, с които всъщност поддържаха Вазаро.
	Каразов. Обзе я неудобство при мисълта за онези мигове край колата. Не можеше да отрече, че този мъж я вълнуваше физически. Химическата реакция между тях беше мощна и несъмнена.
	Но не можеше да отстъпи само заради сексуалното привличане. Тя не беше неопитно дете и познаваше това чувство. Не и напоследък, разбира се. Откакто напусна университета и се зае с управлението на Вазаро, беше твърде заета, за да мисли за мъже. След Клод Жанлие в живота й нямаше никой, а и тази нескопосна връзка от студентските й години едва ли би могла да се нарече голяма страст. Но все пак определено си беше връзка.
	На грешен път съм, помисли си с внезапно нетърпение. Нямаше достатъчно опит, за да се захване с мъж като Алекс Каразов, дори и да й се искаше да има отношения с някого. Не, най-добре да избягва нещо повече от обикновено приятелство. Една сексуална връзка между тях би могла да помрачи деловите им отношения, а това не биваше да се случва. Нищо не трябва да пречи на спасяването на Вазаро.


>	Глава трета

	Статуетката върху пиедестала проблясваше в пълната тъмнина на стаята. Смарагдовите й очи светеха с хладно проникновение.
	Кейтлин изучаваше известно време, после седна на бюрото и отвори тетрадката.
	— За Бога, та това е „Вихреният танцьор“! — Гласът прозвуча от прага на парфюмерийната лаборатория.
	Кейтлин застана, пръстите й стиснаха тетрадката. По дяволите, това място си беше _нейно_. Не го искаше тук.
	— Мосю Каразов? — Изправи се и тръгна към електрическия ключ. — Не ви очаквах.
	— Какво, по дяволите, правите с тази статуетка тук в… — Той млъкна, щом тя запали лампата и натисна бутона на дистанционното управление в ръката си.
	Статуетката върху черния мраморен пиедестал изчезна все едно, че никога не бе съществувала!
	Щом видя израза му, Кейтлин се усмихна.
	— Абракадабра.
	Погледът му в миг обгърна трите прожекционен апарата около пиедестала.
	— Холографски* филм ли е това?
	[* Холография — метод за получаване на обемно изображение чрез осветяване на предмета с лазер и вторично осветяване на специално обработения фото негатив с такива лъчи — Б.пр.]
	Тя кимна.
	— Гарантирано триизмерен.
	— Така и забелязах. — Той влезе в стаята, а Кейтлин забеляза, че беше сменил елегантния тъмносин официален костюм, който носеше, когато се срещнаха следобед в банката в Кан с избелели джинси и лек бял пуловер. — Майка ви ми каза, че сте тук, но когато не дойдохте за вечеря, не предположих, че си играете с прожекционни апарати. — Усмихна се леко. — Не е много любезно. Това означава ли, че искате парите ми, но не и моята компания?
	— Исках да видя нещо, а бях сигурна, че Катрин ще ви забавлява.
	Погледът му се насочи към пиедестала.
	— Вие изследвате „Вихрения танцьор“?
	— Значи познавате фигурата?
	— Та кой не я познава?
	— И аз си мисля така, но може би съм пристрастна. Писах дисертация върху него, когато бях в Сорбоната.
	— Неотдавна видях снимка на статуетката в една книга. В университета история на изкуствата ли сте учили?
	— Селско стопанство и малко история на изкуствата.
	— Интересно съчетание.
	— Не непременно. Вазаро е в кръвта ми, то е моят живот.
	— А „Вихреният танцьор“?
	— Бихте могли да го наречете моя страст.
	Той присви очи.
	— Защо?
	— Родът Вазаро е свързан с „Вихрения танцьор“ повече от четиристотин години. Естествено е, че бях очарована от… — Поклати глава. — Няма да ме разберете.
	— Ще се опитам.
	— Докато правех дисертацията си, купих копие от този холографски филм от музея Метрополитен в Ню Йорк. Родът Андреас е финансирал оригиналния проект, но направата на дубликат ми коства цяло състояние. Холографските филми са все още в експериментален стадий и се почувствах страшно виновна, тъй като взех парите оттук.
	— Но все пак го направихте.
	— Страст — повтори тя. — Това стана, преди да разбера в какъв батак сме затънали. Винаги, когато имам време, се измъквам тук и го изучавам.
	— Поне не превивате гръб на полето. — Затвори вратата след себе си. — Би трябвало да се извиня, че ви обезпокоих.
	Тя се усмихна.
	— Да, наистина.
	— Извинявайте. — Направи физиономия. — Е, сега мога ли да остана за малко? Днес цял ден съм неспокоен и не мога да си намеря място.
	Тя почти усещаше тревожните вълни на напрежението, които той излъчваше. Кейтлин се върна в стаята, седна зад бюрото и постави дистанционното управление до тетрадката си.
	— Страхувам се, че не мога да ви предложа някакво особено развлечение тук, мосю Каразов.
	— Алекс. — Той огледа с любопитство оскъдно обзаведеното помещение. — Какво е това тук? Изглежда като малък хангар за самолети.
	— Това е моята работна стая, парфюмерийната лаборатория. Тук композирам новите аромати.
	— Когато не стоите на тъмно и не изучавате „Вихрения танцьор.“ — Огледа полукръглата маса, зад което седеше тя. — Интересно. — Пред нея се издигаше подобна на кула надстройка с много полици и отделения, които съдържаха стотици блестящи шишенца. В средата стояха малки везни и тетрадка.
	— Имате вид, като че ли се каните да свирите на орган.
	— Почти. — Тя се усмихна. — Тъкмо така се нарича това бюро. Всички тези стъкленици на полиците съдържат _есенс_ _абсолю_ и масла от различни цветя и растения. Имат етикетчета, така че лесно намирам необходимото, отмервам и смесвам, докато постигна точната пропорция. — Посочи везната и тетрадката. — Трябва да си записвам много точно, в случай че попадна на нещо, което си заслужава да се запази. Ароматите са тъй неуловими, че и най-малкото отклонение в дозите може да измени цялата композиция на парфюма.
	— Мислех, че вече сте създали своя парфюм.
	— Тъкмо в това се състои магията на аромата. Винаги можеш да създадеш нещо ново, нещо различно. На света има милиони миризми и все пак винаги съществува възможност да… Извинете, увлякох се. Всичко това едва ли ви е интересно.
	— Напротив. Защо това работно помещение е в отделна сграда, а не в главната?
	Тя кимна към големите, като на хамбар врати от двете страни на стаята.
	— За да мога да отварям вратите и прозорците и течението да отвява всички задържали се миризми. Много е трудно да запазиш носа си чувствителен. Обонятелният нерв се претоварва и много бързо престава да реагира, съживява се само на свеж въздух. Технологията е примитивна в сравнение с модерните лаборатории, но аз предпочитам тази.
	Той се разрови из полицата с книги, подредени на отсрещната стена.
	— Майка ви твърди, че сте много веща в тая дейност.
	— Обичам я — отвърна тя простичко.
	— Повече от отглеждането на цветя ли?
	— Това са различни страни от едно и също нещо.
	— Което се нарича Вазаро.
	Тя кимна.
	— Мишел казва, че това е нещо като кръг.
	— Мишел?
	— Мишел Андреас. Живял е по време на френската революция. Жена му е била най-голямата дъщеря на Катрин Вазаро и Франсоа Ечеле.
	Той въпросително повдигна вежди.
	— Не са ли били законни съпрузи? Не е ли малко шокиращо за онова време?
	— Заради имената ли. Не Катрин и Франсоа са имали съвсем законен брак. Но според правилата за наследяване на имението собствеността може да преминава само от най-голямата, дъщеря на най-голямата дъщеря и то само при условие, че тя запази името Вазаро и след брака си.
	Той издърпа от полицата един брой на списанието „Аромат“ и разсеяно го прелисти.
	— Боркините за женски права през осемнайсети век сигурно са били във възторг.
	— Мишел създал най-известният парфюм на Вазаро. Говорело се, че всяка дама в двора на Наполеон имала шишенце _„La Dame“_. — Лицето на Кейтлин беше грейнало от въодушевление. — Трябва да прочетете дневникът на Катрин. Увлекателен е като пътешествие в миналото. Тя отгледала Мишел като свой собствен син и… — Снизходителната му усмивка я накара да млъкне. — Знам, че се увличам прекалено, когато разказвам историята на Вазаро. Тя не представлява интерес за никого извън семейството.
	— Точно обратното, намирам я очарователна. Сигурно чувството, че имаш корени, е великолепно.
	— Всеки има някакви корени. Просто тези на Вазаро са по-дълбоки от повечето.
	Той мълчеше.
	— Искам да кажа — поколенията образуват здрава нишка, която…
	— Знам какво имате предвид. — Пресече стаята и отиде до нея. — За някои хора е по-добре да нямат корени. — Посегна към една стъкленица от третата полица над бюрото и я вдигна към светлината. — Какво е това?
	Стъкленицата имаше етикет, но той явно не желаеше да промени темата.
	— Това е люляк.
	— Използвате ли го за вашия парфюм?
	Тя поклати глава.
	— Използвам за начална нота жасмин, а за основна нота…
	— Нота ли? Отново се връщаме към органа, така ли?
	Тя се засмя.
	— Създаването на парфюм прилича на композирането на симфония. Има една най-висока нота, която веднага усещате, после една средна, както и основна. Но съществуват и най-различни междинни ноти, които спояват главните компоненти и допълват хармонията на уханието. Добрият парфюм се разгръща постепенно за обонянието ви, докато накрая се загуби.
	— Като тоновете на симфония.
	— Но не изчезва толкова скоро. Трябва да се вземат предвид много неща. Дали е наситен или не толкава наситен. Дали е остър или мек. Остава ли да витае във въздуха, след като отмине човек?
	— Вашият парфюм отговаря ли на тези изисквания?
	— Съдете сам. Това е Вазаро. — Тя взе стъкленица от най-десния рафт, изля капка от съдържанието върху попивателна хартия, каквито имаше много върху бюрото. Подаде хартията на Алекс. — Исках да е нещо пикантно й запомнящо се като _Opium_, но да се долавят и други нотки. Щеше ми се в него да се усеща свежестта на полята след дъжд, както и лек мирис на лимонови дървета и… — Направи безпомощен жест. — Просто желаех да бъде „Вазаро“.
	— Съвсем различен е от всички парфюми, които някога съм долавял у някоя жена.
	Тя живо си представи как Алекс се свежда над една жена и заравя лице в косата й. Бързо прогони картината от съзнанието си.
	— Един парфюм трябва да е различен. Харесва ли ви?
	Той остави попивателната върху масата.
	— Не мога да кажа нищо определено. Парфюмът мирише различно върху кожата на жена. — Вдигна стъкленицата с „Вазаро“. — Позволявате ли?
	Не изчака отговора й, а капна мъничко на палеца си и го втри върху най-чувствителното място на лявата й китка. После я вдигна и помириса кожата.
	— Хубав е.
	Тонът му беше безразличен, но държеше китката й здраво, топло и болезнено интимно.
	— И на още едно място. Най-добрият възможен тест. — Взе още една капка от парфюма на другия си палец, и остави стъкленицата на мястото й. Разтвори леко яката на блузата й и обгърна с две ръце тънката й шия. Двата му палеца бавно разтриха парфюма в трапчинката на гърлото й. — Тук пулсът тупти най-силно и разпространява навсякъде уханието…
	Усещаше ръцете му тежки, а врата си крехък и уязвим. Преглътна.
	— Откъде знаете тези неща? Казахте, че не разбирате много от парфюми.
	— Наистина е така. Но преди няколко години четох научно изследване за обонятелната система.
	Сърцето й заби по-бързо, докато той продължаваше масажиращото си движение.
	— Винаги ли запомняте онова, което прочитате?
	— Почти винаги. Може да се окаже полезно. Или се постаравам да го изхвърля от съзнанието си. Спомените също избледняват. — Ръцете му пуснаха шията й и той й помогна да се изправи. Тя го зяпна като пълна глупачка, омагьосана от погледа на тези светли като глетчер очи. Усещаше, че сърцето й бие още по-силно, кожата й пламва, а кръвта потича по-бързо във вените й.
	— Точно така — промълви той, окуражавайки неволната й реакция, която помогна ароматът да се разнесе. — Страхотно. — Сега не я докосваше с тялото си, не се допираше до нея, но тя чувстваше струящата от него топлина. Стоеше съвършено неподвижен със сведена глава, вдъхвайки аромата.
	Забеляза как пулсът тупти на слепоочието му, а полуотворените тъмни мигли скриваха сините очи. Долови лекия лимонов аромат от одеколона му и нещо тежко, по-благоуханно — мукус. Приличаха на две животни — застанали един до друг те душеха миризмите си преди съвкупление.
	Гърдите й се вдигаха и спускаха бурно, макар че се мъчеше с всички сили да диша бавно и равномерно. Опитваше се панически да измисли нещо, което би прекъснало напрежението помежду им.
	Той дишаше тежко и тя усети жарта на дъха му върху врата си. Боже, та той не я докосваше, а тя трепереше цяла.
	— Изключително. — Той отстъпи, сведените клепачи все още скриваха очите му. — Този парфюм ще обере всички награди.
	Тя внезапно почувства, че коленете й омекнаха й отново се отпусна върху стола. Беше сигурна, че лицето й се е зачервило и отчаяно желаеше хладната резервираност на Алекс отново да се прояви. Засмя се едва-едва.
	— Добрият бизнесмен би трябвало да е уверен в това, преди да пусне парфюма.
	— Нямаше как да се убедя. Не бях пробвал как ароматът ще стои върху женската кожа. — Стори й се, че в израза му доловя искрица хумор. — Но зная какво харесвам.
	Той харесваше нея, харесваше как тя ухае и как се държи, харесваше, че е много женствена. Чисто и просто секс. Тя бързо сведе поглед към стъкленицата с парфюма.
	— Какво ще правите с него?
	Той не отговори, а когато тя вдигна очи, забеляза, че неговите проблясват.
	— С парфюма. Казахте, че искате да поговорим за маркетинга.
	— Да.
	— Е?
	— Не сега. Имам няколко идеи, но очаквам допълнителна информация, преди да ги обсъдим. Тези дни имам телефонен разговор, който ще ми даде онова, от което се нуждая и тогава ще съм готов за действие.
	— Разговор с кого?
	— Със специалист. По-добре предупредете майка си, че вероятно всеки ден ще получавам пратки по пощата. Наел съм няколко агенции да събират информация за мен.
	— За романите ви ли?
	— Може би. Аз също имам своя страст. — Усмихна се. — Към дреболии. Докато съм тук, ще говоря и с чужбина. Когато пристигнат сметките, изпратете ги на мосю Ганолд. — Усмихна се към томовете книги по лавиците. — Всичките ли са за парфюми?
	Как го правеше? Много добре знаеше, че само преди миг беше възбуден, а сега се държеше тъй хладно, все едно че никога не се бе допирал до нея. Както и да е, трикът му й беше добре дошъл и тя се чувстваше благодарна, че й даде време да се успокои. Сърцето й почти възвърна нормалния си ритъм и след минута и тя щеше да бъде като него.
	— Да, но библиотеката е в къщата. Освен дневника на Катрин, тук повечето книги са научни.
	Той свали от лавицата една Библия с кожени корици и я погледна въпросително.
	— В _Песен на песните Соломонови_ са отбелязани няколко пасажа. На много места в Стария Завет се споменават благовония.
	Погледът му попадна на стара избеляла книга на втория рафт.
	— Тази не е за парфюми — промърмори той. — _Факти и легенди за „Вихрения танцьор“._ — Прокара пръсти по оръфаната подвързия. — Съвсем се е изтъркала от употреба, всеки миг ще се разпадне.
	— Имам я отдавна.
	— Откога?
	— От години. — Познаваше го едва от ден, а той вече си беше напъхал носа в много кътчета от живота й. Този път обаче нямаше да успее да влезе в това съвсем лично ъгълче. — Може да се повреди. Моля, върнете я на място.
	Той повдигна вежди, но внимателно постави книгата оттам, откъдето беше я взел.
	— Интересно.
	Не беше сигурна дали говореше за самата книга или за реакцията й, тъй като веднага продължи:
	— Мога ли да взема няколко от тези изследвания за парфюми в стаята си? Време е да науча повече за нашия общ бизнес.
	— Разбира се.
	Обърна се и започна да изважда книга след книга, докато отдели осем и ги обгърна в ръце.
	— Може да дойдете и утре — каза му сухо. Не заключвам това помещение.
	— Благодаря. — Тръгна към вратата. — Не спя добре, а освен това чета бързо.
	— Сигурно.
	— Научих се да чета бързо преда няколко години. Беше полезно за предишната ми професия. — Хвърли й лукав поглед. — Това би трябвало да ви успокои. Не си представям, че подобно умение би послужило на някой наркотрафикант. — Премести книгите и успя да отвори вратата. — Да оставя ли отворено? Стаята ухае божествено.
	— Много е късно. Затова използваме попивателна хартия. Парченцата могат да бъдат затворени в контейнери и да се изхвърлят след употреба. — Направи гримаса. — Сега ще трябва да взема вана, за да отмия миризмата.
	— Да, много е късно. — Той се засмя странно. — Знаете ли, излъгах ви.
	Тя го погледна стреснато.
	— Моля?
	— Трапчинката на женската шия не е най-доброто място, за да се изпробва един парфюм.
	— Не е ли?
	Той поклати глава.
	— Има друго, много по-интересно място. Някой път ще трябва да опитаме. — Затвори вратата след себе си, преди тя да успее да отговори.
	За миг тя се загледа към вратата, а после се усмихна.

	Алекс отиде направо в стаята си и незабавно позвъни на Саймън Голдбаум в Ню Йорк.
	Голдбаум съвсем не беше очарован да го чуе.
	— За Бога, Алекс, какво очакваш? Джонатан Андреас е много затворен човек и има средства да пази частния си живот от чужди погледи. Нужно ми е време.
	— Трябва ми нещо, за което да се хвана. — Алекс седна на леглото, отвори бележника си и взе писалката, която беше поставил до телефона, докато си подреждаше багажа. — Кажи ми каквото знаеш.
	— Не много повече от онова, което може да се прочете в „Таим“. Четирийсет и двегодишен е, индустриалец, който обърна цялото корабостроене наопаки и направи екскурзионните кораби печеливши. Погажда се със синдикатите, но със сигурност не храни особена любов към тях. Месят се в плановете му. Активен деец на Републиканската партия. Има ранчо северно от Чарлстън, Южна Каролина. Харесван практически от всички. Няма семейни проблеми. Нещо като патриарх в рода.
	— Женен ли е?
	— Не, но е имал няколко тайни връзки. Подходящата дума е _дискретен_. Човекът е потаен, казвам ти.
	— Това ли е всичко?
	— Не. — Голдбаум се колебаеше. — Поразпитах в главната квартира на републиканците. Много са доволни от него. Умен е, дипломатичен, но не му липсва кураж да удари с юмрук по масата. Нещо като Лий Йакока срещу Джек Кенеди.
	— Какво значи това?
	От другата страна на линията настана мълчание.
	— Това значи, че може да стане следващия президент на Съединените щати.
	Алекс огледа информацията, която бе записал, после остави бележника настрани. Нищо от това не вършеше работа.
	— Какво друго?
	— По дяволите, Алекс, няма да откриеш нищо. Мъж, който се готви да стане президент страшно внимава да не направи погрешна стъпка.
	— Продължавай да ровиш.
	— Смятам, че е добро момче, Алекс.
	— Това не означава, че не прави грешки. Искам нещо, за което да се хвана.
	— Добре де, добре. Ще ти се обадя другата седмица. В хижата ли си?
	— Не, във Франция. — Алекс му продиктува телефона. — Не оставяй никакви съобщения.
	— За Бога, не съм аматьор. Павел никога не правеше грешката да се довери… — Голдбаум млъкна и изрече дрезгаво: — Съжалявам.
	— Аз също. — Тонът на Алекс беше леден. — Искам да пипна копелето, което го уби. Ледфорд се е скрил вдън земя. За да го открия, имам нужда…
	— Да се хванеш за нещо — Голдбаум отегчено довърши вместо него. — Ще ти намеря.
	— Да знаеш нещо за местонахождението на Ледфорд? Нещо ново?
	— Работя по въпроса. Той е хитър като лисица. Скрил се е в дупката си от една година и никой не може да го открие.
	— Тогава виж какво е правил преди това. Не може да не е подготвил изчезването си.
	— Ако е така, той дяволски добре е заличил всички следи. Значи да продължавам.
	— Точно така.
	Алекс затвори телефона и погледна в бележника няколкото думи, които беше записал. По дяволите, твърде малко. Очакваше повече от Голдбаум. По-рано е бил журналист и то добър. Щом не е могъл да открие онова, което Алекс искаше да знае за Андреас, вероятно то не съществува.
	Но _трябваше_ да има нещо.
	Алекс отново бе обхванат от познатото трескаво състояние и яростта забушува в него. Изправи се и тръгна неспокойно към прозореца. Стисна с ръка светлосините копринени пердета и зарея невиждащ поглед към осветените от луната поля на Вазаро. Смяташе, че ще е по-лесно. Беше си въобразил, че може да стои в сянка, като манипулира събитията в имението, както му харесва. Познаваше Кейтлин Вазаро и майка й само от два дни, а се чувстваше — да, трябваше да признае — трогнат, загрижен и дори виновен?
	Нямаше причина за вина, побърза да се успокои той. Може и да не е бил напълно открит с Кейтлин, но прехвърлянето на неговите пари щеше да спаси Вазаро, а това беше единственото, което тя наистина желаеше. Каза му, че не я интересува какво го е накарало да инвестира във Вазаро. А що се отнася до другите чувства, налагаше се много да внимава да не допусне Кейтлин под защитната си броня.
	Стисна завесите още по-силно, спомняйки си за гладката копринена кожа на Кейтлин под пръстите си, удивения и предпазлив поглед на сиво-зелените й очи. Защо не отиде и по-нататък? Тя беше готова. Бе забелязал как се разтрепери, когато я докосна.
	Той усети, че се възбужда както одеве в лабораторията и отново изпита прилив на неудовлетворение. Обърна се и свали пуловера през главата си. Искаше да си легне и да забрави Кейтлин и Вазаро. Щеше да мисли само за Ледфорд и за това какво щеше да стори на тоя кучи син, ако му паднеше в ръцете.

	— _Мартиника, Алекс, — настояваше Павел — Малко слънце. Само това искам. Малко слънце, малко секс, от време на време по някое хубаво ядене._
	— _От време на време? Скоро не си качвал на кантара._
	_Павел, завързан за стола, очите му изцъклени към Алекс, мъртвите устни шепнеха:_
	— _Мартиника. Малко слънце…_
	— _Павел!_

	Алекс скочи в леглото, сърцето му щеше да се пръсне, тялото му бе обляно в студена пот.
	Пак сънува. Но не го усещаше като сън… подобно на всички кошмари досега. Изпитваше същата ярост и мъка, както в мига, когато зърна Павел, завързан за стола.
	Затвори очи и се опита да овладее тръпките, разтърсващи тялото му. Кошмарите го навестяваха всяка нощ, но щом хване Ледфорд, щяха да спрат. Не можеше да мисли за оня мръсник, без да си спомни Павел, а това беше непоносимо. Боже, как му липсваше този недодялан мечок.
	Треперенето отслабна. Легна и затвори очи, усещайки сълзите, които се спускаха изпод затворените му клепачи. Няма да мисли за Павел. Не можеше до безкрай да изнемогва под чувството за вина и болка. Отчаяно търсеше нещо, каквото и да е, което да прекъсне този натрапчив кошмар.
	Кейтлин Вазаро.
	В нейно присъствие не мислеше за Павел. С нея беше любопитен, развълнуван, нетърпелив и не мислеше за нищо друго. Би могъл да използва присъствието й и страстта, която му вдъхваше, за да се разсее. Да използва Кейтлин, за да не усеща болката и да избегне кошмарите.
	Да я използва? За Бога, мразеше използвачите. Дълги години той самият често беше тяхна жертва.
	Но имаше нужда от нещо, от някого. Изпитваше необходимост от тази жена.
	Би могъл да бъде честен към Кейтлин и ясно да й обясни положението. Тази вечер тя го искаше толкова, колкото и той нея. Защо да не се съгласи да му даде онова, от което се нуждаеше?
	Забрава.

	— Мога ли да ви помогна с нещо?
	Кейтлин вдигна очи и видя Алекс, застанал до нея на полето. Беше облечен като снощи с избелели джинси и бяла тениска.
	— Моля?
	— Бих искал да помогна, ако разрешите.
	Той наблюдаваше как Адриен, жената до нея, береше лавандулата.
	— Не изглежда трудно.
	— Не е. Изисква се опит и известен ритъм. — Тя се смръщи. — Но е тежка работа.
	Той се усмихна.
	— Едва ли ще припадна от изтощение. В хижата си всеки ден карам ски и съм в отлична форма.
	Това не беше преувеличение. Мускулите изпъкваха по голите му ръце и по тялото му нямаше и грам излишна тлъстина.
	— Ако ви е скучно, защо не пишете?
	Той направи гримаса.
	— Музата ми май е заспала. Нуждая се от някаква физическа работа. Ако се уморя, ще спя по-добре. — Раменете му потръпваха неспокойно под тънката памучна тениска. — Е, ще ми позволите ли да помагам, или не?
	Говореше истината. Тя усети същата нервност, която бе забелязала предишната вечер.
	— Идете при камиона и вземете кошница от Жак.

	— Кейтлин каза да ми дадете кошница, д’Аблер.
	— Така ли? — Жак протегна ръка и пое пълната с цвят кошница, която един берач му подаваше и после се обърна към Алекс. — И какво ще правите с нея?
	Независимо от нехайния тон на управителя, Алекс усети враждебността му и яростен прилив на радост затуптя в жилите му, гледайки мъжа застанал на камиона. Познаваше добре този предизвикателен тон от гласовете на много други мъже в миналото. Той винаги водеше към сблъсък. След всички тези седмици на отчаяние и безпомощност най-после му се отдаваше възможност да покаже юмруците си.
	А Жак д’Аблер изглеждаше достоен противник. Макар и не млад, силният мускулест управител беше твърд като скала и се държеше със самоувереността на мъж, рядко побеждаван при бой. Алекс го премери с поглед, преценявайки слабите му места.
	— Другите берачи какво правят с кошниците?
	— Печелят честно хляба си — Жак го погледна в очите. — Кейтлин ми каза, че вие нямате нужда от това, богат сте като цар Мидас и ще спасите Вазаро.
	— А ти не й ли вярваш?
	— Вярвам, че така сте й казали. — Сви рамене. — Тя не е глупава. Ще видим.
	— А сега ще ми дадеш ли кошница?
	— За да й покажете, че сте един от нас ли? Но вие не сте мосю Каразов. Виждал съм такива като вас и преди. Твърде лъскав и мазен сте за Вазаро.
	— Помолих за кошница, а не за мнението ти.
	— А съм щедър човек. Мнението ми го получавате даром; — Още една берачка се бе появила до камиона, Жак се протегна и пое препълнената кошница от жената. — Както ви казах, Кейтлин не е паднала от небето, но й се иска да вярва. Май вече ви има доверие. — Той изпразни нощницата в камиона. — Това ме тревожи.
	— Жалко.
	— Зад притеснение си е. Тя не се доверява на никакви непознати. Внимавайте да не я разочаровате!
	Това вече беше прекалено. Алекс рязко пристъпи напред. Втренчи се в Жак с присвити очи.
	— Колко да внимавам.
	Жак не му отговори направо.
	— Когато Кейтлин беше малка, баща й й подари една огърлица — златен Пегас със смарагдови очи. Всички знаехме, че легендите, за истинския „Вихрен танцьор“ я омайваха, а Риърдън знаеше как да ощастливи една жена. Тя обичаше огърлицата и винаги я носеше. — Той върна празната кошница на берачката и изчака жената да се отдалечи, преди да продължи. — В нощта, когато той напусна Вазаро, огърлицата изчезна. — Усмихна се саркастично. — Бог е свидетел, че тогава вече нямаше какво друго да вземе!
	— Уверявам те, че не съм крадец на скъпоценности. С каква цел ми разправяш тази история?
	— О, да. — Едрите зъби на Жак блеснаха на загорялото му лице. — Проследих кучия син до хотела в Кан и се опитах да взема огърлицата. Тъй се опитвах, че му счупих носа и три ребра.
	— Интересно. Намери ли огърлицата?
	— Не, вече я беше продал на една от мимолетните си приятелки. Опитах се да й хвана дирите, но жената беше напуснала страната. За това се върнах отново в хотела счупих двете ръце на Риърдън и се прибрах във Вазаро. Той беше последният мъж, който разочарова Кейтлин.
	Алекс се опита да запази агресивността си, но не успя. Нещо в искрената, земна ярост у този мъж му напомни за Павел и за първите дни, когато се запозна с него в Сибир.
	— Явно това е обезкуражавало всички останали. Кейтлин научи ли какво си направил?
	— Не, тя нямаше да разбере.
	— Затова пък аз разбирам. Сега, след като бях сплашен както трябва, мога ли да получа кошница?
	— Не изглеждате изплашен.
	— Не, всъщност съм разочарован. — Погледна Жак в очите и му каза истината. — Имах нужда да се сбия с някого, но не вярвам, че ще си ти. Мислим съвсем еднакво.
	Жак продължи да се взира в него още един миг, после се пресегна, взе кошница от купчината и я хвърли на Алекс.
	— Третият ред. След минутка ще дойда да ти покажа какво да правиш.

	Кейтлин очакваше Алекс да се върне и да бере заедно с нея, след като Жак му показа тънкостите при брането. Той, обаче, си избра място до Пиер Льоду и остана там чак до следобеда, когато Жак подвикна на берачите да свършват. Той хвърли празната си кошница в камиона и тръгна към къщата, без да каже дума.
	Следващата сутрин Алекс беше станал и готов за тръгване още преди зазоряване, но отново избра друг ред. По време на почивката за кроасан и кафе, тя го видя, че седи в камиона и разговаря с Жак.
	На третия ден Жак нарочно спря на реда, където работеше Кейтлин.
	— Справя се добре, не смяташ ли?
	Кейтлин погледна към Алекс, който береше до Рьоне Боасон.
	— Много е чевръст.
	— И силен. Пращи от енергия.
	Несъмнено. Беше забелязала, че през миналите два дни енергията направо струеше от него. Превиваше гръбнака, сякаш не можеше да се наработи.
	— В началото не знаех какво да мисля за него, но сега… смятам, че е мъж, на когото човек може да има доверие.
	Кейтлин погледна Жак изненадано. Той не беше по прибързаните заключения и тя предполагаше, че загадъчен мъж като Алекс Каразов щеше да се окаже костелив орех за него.
	— Не е лесно да го разбере човек.
	— Нещо го измъчва.
	— Откъде знаеш?
	Той сви рамене.
	— Знам. Работи много усилено. — Жак се обърна и тръгна между редовете към камиона.
	Кейтлин погледна замислено към Алекс. Той се смееше на нещо, което Рьоне беше казал. Лицето му беше оживено и изразително. Нямаше вид на разтревожен или измъчен човек. Беше много земен, мъжествен и безкрайно далеч от лъскавия тип, с когото се беше запознала преди няколко дни. Кичур тъмна коса беше паднал върху мокрото му чело, а синята му риза беше на петна от пот. Стоеше широко разкрачен, с прилепнали избелели джинси, мускулестите му бедра ясно се очертаваха. Твърде ясно.
	Кейтлин усети, че пламва и бързо отмести поглед към лицето му. Онова, което стана между тях в лабораторията беше само един епизод, който трябваше да бъде забравен и от двамата Алекс Каразов явно беше успял да го направи, нужно беше и тя да стори същото.
	Но все пак Жак беше прав, имаше нещо болезнено в стръвта, с която Алекс работеше. Не му стигаше трудът на полето, а майка й беше забелязала, че лампата под вратата му светела до късно. Е, нощните му привички я засягаха толкова малко, колкото и тайнствените пакетчета, които получаваше всеки ден. Сдържан човек като Алекс Каразов не даваше повод за съчувствие или любопитни въпроси. Тя решително го изхвърли от мислите си и се съсредоточи върху работата.

	— Ще дойдете ли с мен на разходка?
	Кейтлин се обърна към Алекс, както беше вдигнала кошницата към камиона. Почувствува неговото униние и застина от неудобство.
	— Нямам време да се разхождам.
	— Само една кратка разходка. През последните няколко дни изучавам Вазаро самичък, но има някои въпроси, които бих искал да ви задам. — Усмихна се. — Изследователска дейност.
	— Може би утре.
	— Бъдете справедлива — придумващо започна той. — Не ви ли спестих няколко часа работа на полето? Задължена сте ми.
	— Вие поискахте да помагате.
	Той кимна.
	— А сега искам да се разходите с мен.
	— Къде?
	Той посочи на юг.
	Кейтлин се поколеба, но тръгна с бърза крачка в тази посока.
	— Кейтлин!
	Гастон, малкият син на Адриен, стоеше на пътя и я гледаше умолително. Лицето му беше изцапано, рошавата му кестенява коса блестеше на слънцето.
	— Да дойда ли довечера?
	Тя поклати глава.
	— Довечера нямам време.
	Сините му очи се изпълниха със сълзи и както обикновено, тя омекна.
	— Утре вечер. Но първо трябва да питаш майка си и да си свършиш всичката работа, преди да дойдеш.
	Лицето му светна.
	— Непременно. Ще мога ли да натискам бутоните?
	Тя се усмихна.
	— Разбира се. Какво бих правила без теб? Ти много ми помагаш.
	Той й отвърна с лъчезарна усмивка, която разкри всичките му зъби, в следващата секунда изчезна след майка си.
	— За какво става дума? — запита Алекс.
	— Той обича да идва в лабораторията, когато разглеждам „Вихрения танцьор“ и да работи с дистанционното. — Усмихна му се лукаво. — За него това е магия.
	— Абракадабра — Алекс повтори думата, която тя му беше казала. — Изненадан съм, че се разбирате с него. Останах с впечатлението, че в царството на „Вихрения танцьор“ неканени гости са нежелани.
	— Гастон не ми пречи. — Тя сви рамене. — Е, може би малко, но обикновено децата дават повече, отколкото получават. Учат ни да се учудваме.
	— Така ли? Аз никога не съм имал работа с деца.
	— А той обича „Вихрения танцьор“. Както всички деца.
	— Чие дете е той?
	— На Адриен и на Етиен. Един от моите кръщелници.
	— Много ли имате?
	— Дванайсет.
	— Голямо семейство. — Влезе в крак с нея. Беше висока почти колкото Алекс и крачките им идеално съвпадаха.
	— Какво искахте де ме питате?
	— Почакайте.
	Слънцето грееше, уханието на земя и цветя беше зашеметяващо, а Алекс беше необичайна компания. Много отдавна не беше се разхождала с някого. Винаги имаше нещо да прави, някъде да отиде, да се срещне с някого.
	— Не сте бъбрива — отбеляза Алекс след десетминутно мълчание.
	— Нито пък вие. — Погледна го озадачено. — Намеквате за бъбривостта на жените? Това в никакъв случай не е само женско качество. Пиер Льоду изстрелва думите като куршуми от картечница.
	Той направи гримаса.
	— Забелязах.
	— Жак твърди, че сте добър работник. Ако някога загубите парите си, той ще ви наеме на секундата.
	— Ще го запомня. Жак отдавна ли е управител?
	— Откакто съм се родила. Израснал е във Вазаро. Била съм съвсем малка, но си спомням как ме вдигаше на камиона и ме слагаше при цветята.
	Той посочи към белите цветя, които цъфтяха от лявата страна на пътя.
	— Това е жасмин, нали?
	Кейтлин кимна.
	— В края на другата седмица ще е готов за бране.
	— Какво друго отглеждате тук?
	— Портокалов цвят, здравец, бергамот, тубероза, зюмбюли, канела, мимоза, маточина…
	— Почакайте. — Алекс вдигна ръка. — Може би трябваше да ви попитам какво не отглеждате.
	Тя се усмихна.
	— Не много неща. Земята е много плодородна. Ние ограничаваме производството, в зависимост от пазара, но през годините във Вазаро са правени опити с всичко. Дори имахме известен успех с някои тропически растения като например ванилена орхидея. — Тя дълбоко пое дъх и затвори очи. — Боже мои, колко обичам аромата на жасмин.
	— По тази причина ли той е най-високата нота във вашия парфюм?
	— Не знам. — Тя се загледа объркано към белите храсти. — Може би. Спомням си, как, когато бях малка, идвахме по залез-слънце на това поле с Жак. Сякаш престъпвах прага на някакъв омагьосан свят. Златистото сияние обливаше всичко наоколо. На тази светлина цветовете изглеждаха наситено кремави, небето беше с цвят на лавандула розово и яркочервено. Понякога играехме на криеница с Рьоне и Пиер, аз тичах по полето, крещях и… — Тя спря и се замисли. — Спомени. Сигурно затова използвам жасмин. Искам да задържа спомена. — Обърна се и се усмихна на Алекс. — Предполагам, че е така с всички парфюми. Искаме да съживим един стар спомен или да създадем нов.
	— Жак ли ви водеше тук? Не баща ви?
	Усмивката й угасна.
	— Жак ме водеше тук само когато в къщи имаше гости. Баща ми винаги казваше, че мястото на децата не е при големите. — Погледът й се плъзна настрани, а крачката й се ускори. — По онова време във Вазаро често имаше гости.
	Чувстваше погледа на Алекс върху лицето си, но той не продължи темата. Двамата отново млъкнаха.
	Алекс не проговори, докато не изкачиха следващия хълм и пред тях в далечината не се разкри поразителна панорама от море, небе и планини.
	— Кой е този град? — Той посочи далеч надолу към града, извиващ се покрай брега на Средиземно море.
	— Кан. — Тя показа чакълестия път, който се виеше около скалата и се спускаше надолу по хълма. — Осем километра по-надолу този път се свързва с магистралата за Кан. Затова ли ме доведохте тук — за да ме разпитате за тези градове?
	— Не, чудех се каква е онази къща. — Махна с ръка и посочи на няколкостотин метра в подножието на хълма една каменна къщурка със сламен покрив. — Кой живее там?
	— Никой. — Кейтлин се усмихна. — Това е къщата на цветята.
	— Изглежда много стара.
	Тя кимна и се спусна надолу по хълма към нея.
	— Филип Андреас я построил в имението преди Френската революция. Той управлявал имението по времето на Катрин Вазаро.
	— За склад ли е използвана?
	— Не.
	— Тогава защо я е построил?
	Тя се подсмихна.
	— Той бил местният Дон Жуан. Използвал я, за да води селянки и да се забавлява.
	— Възползвал се от правото на феодала ли?
	— О, не, жените идвали по свое желание.
	Тя отвори вратата и влезе в къщата, бърчейки нос от миризмата на прах, гниещо дърво и плесен. Навсякъде висяха паяжини. Единствената мебел беше единичното легло под прозореца на отсрещната стена. Памучната кувертюра, която го покриваше, беше плесенясала и пожълтяла от времето. Дървеният под изглеждаше в по-добро състояние, но беше мръсен като цялата къща. Огнището на тухлената камина също беше пълно с паяжини. Изглежда половината от сламата на покрива беше изпопадала през комина.
	— Доста е разнебитено, нали? Никой вече не идва тук. Винаги сме се старали да я поддържаме, но напоследък нямах нито време, нито пари, за да я ремонтирам.
	Той пристъпи до малкото огнище.
	— Защо се тревожите, щом не я използвате?
	Очите й се разшириха от изненада.
	— Тя е част от историята на Вазаро.
	Той се обърна към нея и се поклони насмешливо.
	— Простете, трябваше да се досетя, че всичко, свързано с Вазаро, е свещено. Дори любовното гнездо на един развратник. — Той огледа къщата. — Къде смятате, че си е водил любовниците? На това легло ли?
	Кейтлин внезапна остро осъзна, че в къщичката беше сумрачно, че бяха съвсем сами, а Алекс преливаше от енергия. Тя погледна леглото в ъгъла.
	— Не, тогава леглото не е било тук.
	Алекс я погледна настойчиво.
	— А къде?
	— Според дневника на Катрин имало е някакъв сламеник. Върху него Филип простирал сатенена покривка, посипвал я с цветчета и любел жените върху тях. — Напрегнатостта на Алекс се отразяваше на нервите й и тя се засмя с треперещ глас. — Затова я наричат Къщата на цветята.
	— Но това не е било любов, нали, Кейтлин? — Гласът му беше извънредно мек. — Те идвали с него, защото били възбудени, изгаряли от страст и искали да им даде онова, от което имали нужда. Водел ги тук тъкмо за това.
	Тя се усмихна с усилие.
	— Не, предполагам, че не ги е любел. Грешно се изразих.
	— Много е важно да подбереш точните думи. Важна е честността. — Алекс спря. — Искам те точно толкова, колкото Филип — селянките. Повече от това. Искам да легнеш тук, да разтворя краката ти и да проникна в теб.
	Тя застина.
	— Какво?
	— Искам да те накарам да скимтиш, да хапеш и да ме дращиш, а аз да влизам и излизам от теб. Искам това да се повтаря много, много пъти. — Срещна погледа й. — Смятам, че и ти го желаеш.
	— _Господи._ — Тя навлажни устните си. — Никой не говори по този начин. Никой не казва направо…
	— Аз го правя. Заявявам, че искам да те имам, но това ще бъде секс — прошепна той. — Не любов, фантастичен секс и нищо повече. Не те лъжа. Не вярвам, че съществува романтична любов. Никога съм я срещал. А ти?
	— Не. — Тя го гледаше като зашеметена. — Определено не се опитвате да ме свалите със сладки думи.
	— Но те са честни. — Той продължи със запъване, почти с неудобство. — Понякога може да изглеждам студен, но не съм. Познавам много начини да доставя удоволствие на една жена. — Направи пауза. — Ще бъда мил с теб. Добротата също е много важна.
	— Да, добротата е много важна — повтори тя разсеяно, все още борейки се да преодолее основната тема. — Хайде да се разберем. Секс ли искаш да правиш с мен?
	— Смятам, че се изразих ясно. — Тази славянска непохватност отново се прояви в начина на изразяване. — По-определено ли да се изкажа?
	— Беше достатъчно ясен. — Отдръпна се заднешком от него. — Мисля, че не биваше да идваме тук. Атмосферата май ти се отрази. — Не се дължи на бърлогата на Филип. През последните три дни имах намерение да те помоля да спиш с мен.
	— Та ти почти не си ме погледнал.
	— Защото ме боли, когато го правя — отвърна той просто.
	Очите й се разшириха изненадано не толкова от онова, което й каза, а от факта, че човек тъй предпазлив като Алекс може да признае подобно нещо.
	— Искам те от първата вечер, но не желаех да стигаме дотам. Смятах, че ако работя много усилено, ще… — Поклати глава. — Не помогна. Сега е по-зле от преди и трябва да сложа край на това състояние. Смятах да те съблазня, но няма да е честно. Ти заслужаваш честност.
	— Благодаря — отвърна тя замаяно. — Свърши ли вече?
	— Почти. Казах само, че те желая.
	— Какво още?
	— Имам _нужда_ от теб.
	Думата бе изречена с такова мъчително напрежение, че сякаш я разтърси електричество. Казваше й истината. По някаква причина имаше нужда от нея и тази нужда беше тъй насъщна и силна, че й подейства като магнит, който я привлече към него.
	Направи несъзнателно една крачка напред, но спря. По дяволите, какво правеше. Не искаше това.
	— Не.
	Той пое дълбоко дъх и започна бавно да го изпуска.
	— Помисли си. Никакво обвързване, само взаимно уважение и еротика без край, докато и двамата се уморим.
	— Не искам и да мисля за това. — Обърна се да си тръгне. — Самата идея ме отблъсква.
	— Ще почакам, докато свикнеш с нея. — Той отвори вратата и отстъпи, за да мине тя първа. — Но отново ще опитам, Кейтлин.
	Беше сигурна, че ще да го направи. Забелязала бе самотните му разходки из полето през последните няколко дни.
	— Няма да променя мнението си. — Погледна го право в очите. — Много си напорист. Налагаш ми се. Ще искаш да се месиш и в управлението на Вазаро.
	— Опитай с мен. Какво ти коства?
	Нещо й подсказваше, че щеше да й коства много. Беше признала пред себе си, че няма психологическата нагласа за случайна връзка. Алекс изглеждаше сигурен, че ще успее да не се обвърже емоционално, но за себе си не беше толкова уверена. През краткия период, докато бе във Вазаро, той я очароваше и раздвижваше въображението й повече от всеки друг мъж досега.
	— Опитай с мен — повтори той.
	Тя не му отговори, а тръгна бързо нагоре по хълма.
	Никой от тях не продума по обратния път към къщата.

	Той отново я наблюдаваше.
	Кейтлин плъзна поглед от мястото, където работеше Алекс към клончето лавандула, което току-що бе откъснала.
	Той не се опитваше да привлече вниманието й. Инстинктивно разбираше, че е тъй безпомощен пред желанието да я гледа, както и тя. Хвърли цвета в кошницата и пипнешком протегна ръка за друг.
	Боже, бе стигнала дотам, че и без да го поглежда, образът му непрекъснато беше пред очите й. Бе горещо и той, както и другите мъже, беше хвърлил ризата си. Пот проблясваше по почернелите му рамене и в тъмния окосмен триъгълник се виждаха малките твърди зърна на гърдите му. Беше завързал черната си коса със синьо-бялата кърпа на Пиер и тази превръзка му придаваше вид на първобитен дивак. С всяко движение, докато се навеждаше и извиваше в ритъма на брането, мускулите на изпънатия му, плосък като дъска стомах се свиваха и разпускаха.
	— Не изглежда зле. — Рьоне хвърли на Кейтлин игрив поглед. — Ако не бях омъжена за моя прекрасен Пиер, щях да ти завидя.
	До ноздрите на Кейтлин би трябвало да достига само ароматът на лавандулата, която береше. И все пак можеше да се закълне, че долавя лекия аромат на лимон и мускус, който принадлежеше на Алекс.
	— Няма причина да ми завиждаш.
	— Няма ли? И тоя готин тип ти е само приятел? — Рьоне хвърли цветче в кошницата си. — Все още ли?
	— Не му обръщам внимание.
	— Винаги си била малко смахната. Защо не му се порадваш?
	Кейтлин не отговори.
	— Гледа те, сякаш иска да те изяде. Сигурно е способен да го направи. Не съм виждала мъж толкова…
	— Хайде да не говорим за него.
	— Добре. Онзи Клод, за който ми беше говорила, е бил съвсем зелен, нали? Лягаш по гръб и той върху теб, така ли е?
	— Това изглежда те забавлява.
	— Много. — Рьоне надзърна през рамо. — Отново те гледа.
	_Няма_ да обръща очи към него. Ще се разстрои още повече, а какъв е смисълът. Няма да обръща внимание на Алекс, а ще си върши работата.
	Бавно и безпомощно тя плъзна поглед към него.
	Той я гледаше като хипнотизиран.
	Тя забрави да се движи.
	Повя ветрец, който лъхна страните и врата й с горещото си дихание и залепи памучната блуза към гърдите й. Усети, че зърната й се втвърдяват, гърдите й се наливат и набъбват, центърът на женствеността й беше пронизан от тръпка, толкова силна, че граничеше с болка.
	Чу как Рьоне тихо подсвирна.
	— Щом е толкова зле, иди в стаята му, приятелко. Леглото е по-меко от земята.
	Кейтлин отмести поглед от Алекс и продължи да бере.

	Не го чакам да се върне, казваше си тя. Просто не можеше да заспи и се нуждаеше от чист въздух.
	Кейтлин се облегна на рамката на прозореца и се загледа надолу към полето. Лъжеше. Не можеше да заспи, защото Алекс беше някъде там навън.
	През последните две нощи седеше на прозореца и го гледаше как крачи надолу по хълма и по полето с отмерена, неспокойна походка. И двете нощи той вървя в продължение на часове, безсънен и напрегнат, а тя го чакаше да се върне.
	Най-сетне той се появи, движеше се бързо и пъргаво нагоре по хълма. Нощта беше толкова тиха, че тя чуваше шума от стъпките му по тревата, долавяше дори дишането му. Луната осветяваше блестящата му черна коса и линиите на тялото му се очертаваха ясно. После, точно преди да стигне каменните стъпала, Алекс се спря и вдигна глава към прозореца й на втория етаж.
	Тя се скри в сянката на нишата, внезапно обхваната от паника.
	— Кейтлин?
	Не отговори.
	— Знам, че си там. Видях те.
	Мълчеше.
	Всяка негова дума беше натежала от болка.
	— Не ме карай да те чакам дълго. Имам нужда от теб.
	Беше й казал това и преди. Притисна бузата си към хладната коприна на светлозелените пердета и усети как гърдите й набъбват в отговор и напират в памучната й нощница.
	Мили Боже, започваше да мисли, че и тя има нужда от него.
	Той остана още миг съвършено неподвижен, всеки мускул на тялото му беше изопнат от напрежение. После тръгна бавно и тежко по каменните стъпала и изчезна от погледа й.
	Тя задържа дъх, когато чу стъпките му по стълбата, която водеше към втория етаж.
	Алекс тръгна по коридора, подмина вратата й и влезе в своята стая.

	— Тази сутрин е по-добре да не излизаш на полето. Не си ли добре Кейтлин? — запита Катрин угрижено, докато й подаваше кафето, което току-що бе наляла. — Напоследък си много умислена.
	— Добре съм. — Освен че съм се разгонила като кучка, помисли си отчаяно тя. Чудеше се какво ли би казала Катрин, ако изтърсеше точно тези думи. Представяше си, че сексът за Катрин сигурно е нещо като кутия с хубави шоколадови бонбони, както и всичко останало в живота й. Нямаше да разбере този почти животински копнеж. — Сигурно съм малко уморена.
	— Тъкмо снощи Алекс казваше, че се изтощаваш. Все пак, след като имаме гостенин, би могла да идваш на вечеря.
	— Алекс не е гостенин. Той е наш партньор в бизнеса. — Искаше й се Катрин да престане да говори за Алекс. Набързо изпи кафето и остави чашата — Трябва да тръгвам.
	— Няма ли да го изчакаш? Последните два дни все бързаш да излезеш. Мислех си, че след като има добрината да помага на полето, поне ще си така любезна да…
	Вратата на кухнята се затръшна зад Кейтлин и прекъсна думите на Катрин.
	Кейтлин изруга тихо, за да заглуши болката.
	След десет минути Алекс настигна Кейтлин по пътя към полето. Тя не го погледна.
	— Не може да продължава така. — Алекс говореше тихо. — Няма смисъл. Защо се съпротивляваш? Няма да ти направя нищо лошо.
	Тя преглътна, за да разхлаби стегнатото си гърло и продължи да гледа напред.
	— Здрав съм и не съм особено извратен. Ще ме харесаш. Слънцето се показа и огря лавандуловото поле с пурпурна светлина, но тя въобще не забелязваше красотата пред себе си.
	— Не мога да ям. Не мога да спя. Лежа в леглото и си мисля за всичко, което бих искал да правя с теб. — Произнасяше думите почти шепнешком, но всяка една я изгаряше. — Няма да се меся в делата на Вазаро. Искам само… — Той спря и когато заговори, гласът му беше дрезгав от вълнение. — Ти знаеш какво искам. — Ускори крачка и след малко вече я бе оставил далеч зад себе си.


>	Глава четвърта

	Беше почти среднощ, когато видя Алекс да се отдалечава надолу по хълма към полята.
	Затвори очи, прилепяйки горещата си буза към хладното стъкло. По дяволите, искаше да тръгне след него. Защо трябва да страда така? Казват, че желанието не е чак толкова натрапчиво. Не можеше нито да работи, нито да се съсредоточи върху нещата, които имаха значение за нея. Присъствието на Алекс взимаше връх във всяко нейно действие, всеки момент. Скоро от нея нямаше да има никаква полза за Вазаро. Той й пречеше във всичко…
	Всъщност не Алекс Каразов беше този, който пречеше на работата й, а начинът, по който тя го чувстваше.
	Това откритие я порази. Остана с широко отворени очи, изправена като свещ на прозореца. Врагът не беше той, а силното влечение, което изпитваше към него. Ако задоволи копнежа си, щеше отново да оздравее. Защо е била тъй глупава да не разбере такъв прост факт?
	От възбуда сърцето й туптеше толкова силно, че едва си поемаше дъх. Може да го _има_. Дори така би било по-добре за Вазаро.
	Скочи на крака и бързо се запъти към вратата.
	Нямаше време да размисли, докато се спускаше по стълбата и излизаше навън. Топлият ветрец довя аромат на последната лавандула, която щяха да оберат на следващия ден и прилепи бялата памучна нощница към тялото й.
	Алекс едва се забелязваше по пътя, когато тя забърза след него. Той мина покрай новозасадените рози и забърза по-нататък.
	Защо да не го извика. Знаеше, че той щеше да спре и да я изчака.
	Нямаше нужда да вика. Тъкмо преди да навлезе в полето с жасмините, той спря и погледна назад, сякаш беше усетил присъствието й.
	Изразът му я изплаши.
	Забави крачка, преди да го наближи и спря нерешително.
	— Недей. — Гласът на Алекс звучеше гърлено. Погледът му премина от разрошената й коса по нощницата без ръкави до краката й, обути с чехли. Протегна ръка. — Всичко е наред. Ела.
	Тя бавно тръгна към него.
	Той я гледаше, а бузите му бяха хлътнали от напрежение.
	— Да? — запита с надебелен език.
	Тя едва успя да произнесе с устни.
	— Да.
	Ръката му сграбчи китката й и я дръпна рязко от пътя към полето с жасмините.
	Кейтлин смътно усещаше меката почва под тънките подметки на чехлите си, тежкия мирис на жасмин, луната, която осветяваше тъмната коса на Алекс, докато той я теглеше навътре в полето.
	— Алекс, къде…
	— Тук. — Спря и се обърна към нея. — Не мога да издържам повече. — Разкопча колана свали ципа на джинсите си. — Махни тая нощница.
	Гледаше го колебливо. Плътта на бузите му се беше стопила върху костите и тя внезапно изпита същия страх, както преди малко, когато той обърна лице към нея.
	— Бързо. — Смъкваше дрехите си като луд, с поглед устремен към нея. — За Бога, недей да размишляваш сега. — Беше чисто гол, напорист, възбуден. Направи една крачка към нея. — Няма да мога да го понеса.
	Дръпна нощницата над главата й и я хвърли настрани.
	— Ела.
	Тя пристъпи и изведнъж се притисна към него с голи гърди, опрени в острите косми на гърдите му. Той се отри в нея, издавайки ниски приглушени звуци, които извираха дълбоко от гърлото му.
	Зърната на гърдите й изгаряха. Тя изгаряше. Притисна се още по-силно към него отчаяно търсейки близостта му.
	Той наведе глава, разтвори широко уста и захапа дясната й гърда, като че ли беше изгладнял за нея. Смучеше, хапеше, ближеше и през цялото време издаваше тези ниски гърлени звуци.
	Кейтлин спря да диша, пръстите и се вплетоха в косата му. Не можеше да мисли. Струваше й се, че той ще я погълне цялата. Имаше нещо дивашко и възбуждащо в порива му към нея.
	— Алекс, това е… — безпомощно се остави на съдбата си. Не знаеше как да обясни онова, което правеха.
	Устата му не пусна гърдата й даже когато я повали на земята. Вдигна глава.
	— Не е добре — каза той бавно. — Не мога да се удържа.
	Бутна я на земята, разтвори краката й, дланите му трескаво опипваха плътта, формите й. Започна да я изучава с показалеца после го пъхна дълбоко в плътта й.
	Тя извика, мускулите на стомаха й се свиха, когато пръстите му започнаха бързо да се движат.
	— Толкова си тясна — промърмори той. — Боже, колко си тясна. — Притисна се до нея, твърдото му мъжество се прилепи до кожата й. Каза през стиснати зъби: — Искам да вляза в теб.
	Тя искаше същото. Сърцето й биеше толкова силно, че не можеше да диша. Ръцете й стискаха раменете му, а ноктите й се впиваха в плътта му.
	— Алекс, дай ми…
	Потъна дълбоко в нея със страхотна сила.
	Тя го обгърна с цялата си сила и тялото й се разтърси от горещи вълни.
	Той спря, лицето му бе зачервено, очите му блестяха от първично удоволствие.
	— Господи, хубаво е.
	— Движи се. — Едва успя да изтръгне думите от сухото си гърло, а ръцете й дърпаха плахо раменете му. — Не мога повече. — Повдигна бедрата си, опитвайки се да поеме още повече от него. — Не спирай.
	— Страх ме е да мръдна. — Затвори очи. — Никога по-рано не съм бил така. Искам да те разпоря, искам…
	— Не ме е грижа. — Кейтлин се втурна напред. — _Движи се_, за Бога.
	Тръпка премина през цялото му тяло и клепачите му бавно се отвориха, за да разкрият светли очи, които блестяха като стъклени на лунната светлина.
	— Аз… ти казах. — Гласът му се беше превърнал в ниско ръмжене.
	— Вземи ме.
	Той се изтегли назад и веднага след това потъна до самото й сърце.
	Гръбнакът на Кейтлин се изви над земята и тя нададе тих вик на диво удоволствие.
	— Харесвам ли ти? Хубаво ли е? — Гласът му беше дрезгав, стържещ, докато потъваше отново и отново в нея. — Кажи!
	— Харесва… ми. — Пресрещаше тласъците му и се опитваше движенията им да съвпадат.
	Той обезумя, стана неудържим. Все едно че беше жребец, покрил кобила, яздеше я, нанизваше я на кол. Беше невероятно, първично, просто.
	Усещаше върховете на пръстите му, които масажираха корема й, опипваха мускулите й, вибриращи и потрепващи при всяко негово движение. Сякаш измерваше плътността и дълбочината на съединението им. Беше необикновена милувка и странността я правеше още по-еротична.
	— Хайде. — Ръцете му загребаха под тялото й, дланите му обхванаха задника й и го вдигаха при всеки напън. — Кейтлин, дай ми… — Говореше през стиснати зъби, а ноздрите му се разширяваха при всяко вдишване. — Не ми стига. Искам, искам още. — Отчаяно извиваше бедрата си. — Помогни ми да продължа.
	Не можеше да му помогне. Едва се справяше със себе си. Главата й се удряше в пръстта и чу, че издава неистови викове, когато с всяко движение на тялото му напрежението в нея все повече растеше. Вече не можеше да мисли ясно, но сетивата й бяха изострени до краен предел.
	_Лунна светлина. Земя. Жасмини. Лимон. Мускус. Алекс._
	Алекс се вцепени, гърдите му се издигаха и снишаваха с всяко вдишване.
	— Дяволски… — мърмореше като обезумял, а после и друго на език, който тя не можеше да разбере, започвайки тласъците отново.
	Кейтлин стигна до върховния миг, напрежението избухна с огнена сила и чувстваше как мускулите и жилите й се отпускат. След миг усети един след друг спазмите на Алекс и безпомощния му трепет, докато семенната му течност изтичаше в тялото й.
	Той се отпусна върху нея, бедрата му още се движеха от силно желание, като че не можеше да спре, макар че вече бе достигнал удовлетворението. След миг затихна, дишаше тежко, плътта му пламтеше върху нейната.
	Богородице, какво се случи между тях? — замаяно мислеше Кейтлин. Никога не беше изпитвала нещо подобно на това преживяване.
	Дишането на Алекс постепенно се успокои.
	— Извинявай. — Гласът му все още потрепваше. — Бях много груб. Не успях да се удържа.
	— И двамата загубихме контрол. — Вдигна поглед към него. — Ти си много… първичен.
	— От селски род съм. — Изкриви уста. Имам слабостта да съм земен.
	— Беше… като в джунглата. Диво…
	— Но хубаво? — Ръцете му си играеха с гърдите й, галеха ги, вдигаха ги, преди да ги обхване с цели длани. В интонацията му пак се долавяха славянски нотки. — Имаш великолепни гърди. Исках да направим това още първата вечер, когато те видях. Хареса ли ме?
	— Да. — Разсмя се трепетно. — Май че самата аз съм доста земна.
	— Изведнъж усети хладната земя под голия си гръб и стъблата на издигащите се от двете им страни, виещи се нагоре бели жасмини. — Рьоне каза, че леглото е по-меко, но и тъй не е лошо. Това е хубавата земя на Вазаро.
	— Ти си говорила на Рьоне за мен?
	Тя поклати глава.
	— Тя ми говори за теб. Смята, че съм много глупава да не го направя по-рано.
	Той се надигна от нея и й помогна да седне.
	— Мислех те за садистка. Едва не полудях заради теб. Още един ден като днешният и щях да те хвърля на земята пред очите на работниците. Господи, колко се радвам, че ти дойде умът в главата. — Помогна й да облече нощницата и започна да я закопчава. Внезапно изразът му стана сериозен. — Да не би да съм те наранил?
	— Не. А аз теб?
	Той се подсмихна.
	— Не, но Рьоне е права, на дюшек е по-удобно за коленете. Хайде да се връщаме, да се измием от пръстта и… — Спря, като видя каква физиономия направи тя. — Не?
	Тя нервно навлажни устните си с език.
	— Не бих искала…
	Той застина.
	— Не искаш да се върнеш в къщата, или не искаш да легнеш с мен? Невинаги съм такъв, Кейтлин. Ще се опитам да бъда нежен следващия път…
	— Не е това. Просто искам да си остане… между нас.
	Мускулите му леко се отпуснаха.
	— В какъв смисъл?
	— Не бих искала, майка ми да узнае. Предпочитам никой да не знае. Не ми се ще да променям нищо.
	— Още ли се страхуваш, че ще се меся в управлението на Вазаро? — Погледна я внимателно. Казах ти, че няма да позволя това, което правим да те подчини по някакъв начин. Ако искаш да ме държиш в сянка, добре.
	Всичко щеше да е наред, помисли си тя с облекчение.
	— Имаш ли нещо против?
	— Ще имам нещо против, ако нощем не те намеря до себе си. Но може би ти няма да си доволна, ако следващият път отново ме докараш до лудост и те разкъсам, когато съм в теб, както за малко не се случи сега.
	— Няма. — Усети изтръпване дълбоко между бедрата си и си спомни безумното му проникване преди минути. — Ще видиш, че така ще е по-добре. — Смръщи се. — Макар че не знам как ще успеем да…
	— Не се безпокой. Остави на мен.
	Кейтлин вече си представяше затрудненията, които ще се появят.
	— Можем просто да го забравим — каза тя неуверено. — Ще е най-разумно…
	— Не! — Продължи той с по-мек тон: — Казах ти, че аз ще се погрижа. И двамата се нуждаем от това. — Зарови лицето си в косата й и прошепна: — Ще направя така, че всичко да е наред. — Спря се. — Аз не те пазих. Дали е окей?
	Майчице! Напълно беше забравила възможността да забременее. Глупаво. Как можа да постъпи така безотговорно? По дяволите, сякаш не знаеше защо. Намираше се в такава треска от възбудата, че бе неспособна да мисли за нищо друго, освен за самия акт, а не бе имала нужда от противозачатъчни откакто напусна колежа.
	— Кейтлин?
	— Нищо. Няма проблеми. — Отсега нататък тя ще има грижата да няма проблеми. Напълно естествено за Алекс бе да си предположи, че тя се предпазва. Беше на двайсет и девет години, разумна жена, макар и да не се беше държала като такава.
	— Сигурна ли си?
	— Всичко е наред.
	— Добре. — Внимателно я положи отново на земята и вдигна нощницата й до кръста. Пъхна пръсти в къдричките, които защитаваха женствеността й и ги подръпна закачливо.
	— Значи няма да имаш нищо против, ако се върнем в джунглата и аз отново проявя селските си инстинкти?

	На следващия ден при изгрев — слънце Алекс не дойде. В осем часа Кейтлин видя ламборгинито да се плъзга по пътя и да завива към шосето за Кан.
	— Къде отива? — Рьоне го проследи с поглед.
	Кейтлин се опита да свие рамене, все едно че не я засягаше.
	— Откъде да знам?
	— Май си се показала много недостъпна, а? — Рьоне внимателно огледа изопнатото лице на Кейтлин. — Ако един мъж не получи онова, което желае от жената, винаги се намират други, които да го утешат. Сигурна съм, че в града някоя ще се зарадва…
	— Не ме интересува… — прекъсна я Кейтлин, осъзнавайки, че се ядосва, задето Алекс тръгна, без да й се обади и затова забележката на Рьоне я раздразни. Недостъпна ли? Миналата нощ тя даде на Алекс точно онова, което искаше. А може би е била прекалено сговорчива? Върнаха се в къщата едва към три сутринта след безброй трескави съвкупления. След първата среща, в която задоволи либидото си, без съмнение Алекс не се нуждаеше толкова много от компанията й и беше тръгнал по своя си работа. Трябваше да го очаква. Мъжете често се насищат, щом получат онова, което желаят от жената. Баща й беше същият.
	Е, но и тя получи онова, което желаеше и нямаше право да се оплаква.
	Все пак можеше да предупреди, че този ден няма да бере заедно с тях.

	Алекс беше сменил костюма си с работни дрехи и седеше в камиона, разговаряйки с Жак, когато Кейтлин донесе последната кошница за деня.
	Усмихна й се.
	— Здравей.
	— Здрасти. — Постара се лицето й да не издаде нищо докато изтърсваше цветовете в коша.
	— Ела с мен. — Алекс скочи от камиона, грабна ръката на Кейтлин и я поведе. — Бързо.
	— Имам работа — каза тя рязко, опивайки се да издърпа китката си. — Трябва да нагледам как накисват цветовете.
	— Нямаш работа, сърдита си. — Махна на Жак и поведе Кейтлин по пътя. Сниши гласа си до дразнещ мелодраматичен шепот. — Помислила си, че съм те използвал и съм ти се наситил.
	— Не ставай смешен. Нямам право да ти се сърдя. И двамата знаем защо го направихме.
	— Напротив, имаш право. — Спря посред път и я хвана за раменете. — Обещах да бъда добър с теб. А ако съм такъв, какъвто ти си мислиш, няма да е хубаво. — Усмихна се и леко я разтърси. — Хайде, не ми се сърди и ела с мен.
	От него се носеше познатият мирис и тя усети, че при допира му тялото й реагира по същия начин, както и предишната вечер. Какво значение имаше добротата или любезността, ако той можеше да й даде онова, за което тя копнееше?
	— Къде?
	— В къщата на цветята.

	Първото, което Кейтлин забеляза, щом отвори вратата, беше чистият, изгладен памучен чаршаф, който покриваше матрака в средата на стаята.
	Спря на прага, а очите й се разшириха от изненадата.
	— Хайде! — каза той и я дръпна навътре в стаята. Сините му очи искряха с момчешко нетърпение. — Измих всичко и купих бельо от Кан. — Кимна към полицата. — Вино с лед. — Той се разсмя весело. — Дори махнах птичите гнезда от комина, за да си палим огън, когато нощите са студени.
	Тя се огледа смаяна. Всички боклуци бяха изчезнали незнайно къде.
	— Виждам. Защо?
	— Обещах ти, че ще се погрижа — каза той простичко. — Ти каза, че никой не идва тук, така че и никой няма да узнае. Имаш си твоето Вазаро. — Ръката му нежно приглади светлокафявите къдрици на главата й. — И мога да те имам. Чудесно разрешение, нали?
	На Алекс са му били необходими часове тежка работа, за да изчисти мръсотията и боклука от къщата. Работил е сам и тайно, за да не разбере никой за връзката им, защото това беше нейното желание. Той казваше, че добротата е важна и сега се виждаше, че държи на думите си.
	— Чаршафите се перат и предпочетох да не ги посипвам с цветя. — Той я погледна сериозно в очите. — Не съм такъв човек. Вярвам, че няма да се разсърдиш.
	Не, той нямаше да направи някой романтичен жест, тъй като щеше да прозвучи фалшиво. Почувства известна тъга, но веднага реши, че е глупаво. Тя нямаше нужда от романтични жестове, когато той й предлагаше честност, разбиране и същото силно желание, което ги събра. Баща й не беше дал на майка й нищо, освен лъжи и романтични финтифлюшки. Тя щеше да се чувства много добре и без сатенени чаршафи, посипани с цветя.
	Потъна в обятията на Алекс тъй естествено, сякаш го беше правила стотици пъти й облегна главата си на гърдите му.
	— Не — каза. — Няма да се сърдя. Винаги съм смятала, че Филип малко се е поизхвърлил. Сигурна съм, че жените, с които е бил, са се интересували повече кой е върху тях, а не от онова, което е под гърбовете им.

	— Аз ще тръгна първа. — Кейтлин бързо закопча блузата си, преди да я натъпче в джинсите. — Излез след десет минути.
	— Защо е толкова важно за теб никой да не знае за нас? — попита лениво Алекс, опрян на лакти върху матрака, за да може да я гледа. Действително беше срамота да прикрива този пищен бюст и гъвкави бедра. Но грубите й работни дрехи бяха чувствено предизвикателни, след като познаваше гладката блестяща плът под тях. След последните пет дни той смяташе, че познава тази плът наистина много добре: — Чувствам се като другия мъж в любовен триъгълник.
	— Няма някаква определена причина. — Кейтлин избягваше погледа му. — Просто така е… удобно.
	— Смяташ, че майка ти ще има нещо против ли?
	— Не съвсем.
	— Жак и останалите работници са земни хора. Не мисли, че ще ги заблудиш.
	— Знам.
	— Тогава защо?
	— Предпочитам никой да не знае за връзката ни.
	Той поклати глава, като я разглеждаше.
	— Не е логично.
	— За теб всичко ли трябва да бъде логично?
	— Не, но трябва да го разбирам. Всички действия и чувства ни карат да постъпваме по начина, по който го правим, но трябва да съществуват причина и резултат. — Той отхвърли чаршафа и се изправи гол. — Резултатът е налице. Каква е причината?
	— За Бога, колко си упорит — отвърна тя раздразнено, отивайки към вратата. — Направи си целия тоя труд да изчистиш къщичката, за да бъда спокойна, че никой няма да знае, а сега…
	— Искам да знам защо — довърши той смръщен, докато се обличаше. — Току-що ми хрумна, че е странно. За мен няма никакво значение дали искаш да ме имаш като таен любовник. Просто съм любопитен.
	— За всичко, което става на планетата?
	— Почти. — Той внимателно огледа лицето й. — Заради баща ти, нали?
	Тя застина.
	— Не разбирам за какво говориш.
	— За причината. — Кимна. — Точно това е. Дошъл е във Вазаро, обвързал е майка ти, а когато си е тръгнал, имението е било почти съсипано. Сигурно виждаш някаква прилика.
	Тя опита да се засмее.
	— Не е вярно. Това, което вършим, не засяга Вазаро.
	— Разумът ти го знае, но…
	— Боже мой, искаш да ме анализираш за някоя от книгите си ли?
	— Аз съчинявам детективски истории, а не психологически трилъри. — Неочаквано се усмихна. — Извинявай. Ти ме изправи пред загадка, а аз страстно обичам загадките. Няма да ти задавам повече въпроси.
	— Защото смяташ, че знаеш отговора.
	— Да — каза той тихо. — Няма начин да не ти дам някога онова, което искаш, Кейтлин. Просто съм любопитен да разбера защо е тази тайнственост. — Отвори вратата и я целуна по бузата. — След десет минути. Ще те видя ли на вечеря?
	Тя поклати глава.
	— Трябва да отида в лабораторията.
	— Защо?
	— Заради „Вихрения танцьор“. Откакто си дошъл, само два пъти успях да отида там.
	— Поласкан съм, че участвам в толкова силно състезание. Защо го изучаваш? Какво правиш с…
	— Не е твоя работа. — Тонът й внезапно стана рязък. — Стой настрана, Алекс.
	Ето ти отново. Всеки път щом споменеше „Вихрения танцьор“, тя се затваряше в своята тайна, сякаш беше жрица, която се грижи за свещения огън в храма.
	— Добре, добре. Само да не ми кажеш да стоя настрана от тялото ти. — Той я тупна със закачлива любвеобилност отзад — Казвал ли съм ти някога какво прекрасно задниче имаш?
	Тя се засмя и той забеляза как част от напрежението на стегнатите й мускули изчезна.
	— Довиждане, Алекс.
	Усмивката му постепенно помръкна, докато я гледаше как се отдалечава нагоре по хълма. За малко да се издаде. Явно, че Кейтлин имаше натрапчиви идеи по отношение на баща си и не понасяше да й се бъркат, а страстта й към „Вихрения танцьор“ очевидно беше безгранична. Не можа ли, по дяволите, да не смесва двете неща? Откакто се виждаха в къщичката, срещите им бяха може би най-еротичните и вълнуващите, които беше преживявал. Очакваше, че страстта им един към друг ще угасне, след няколко, дни, но те все още пристъпваха един към друг с нетърпението от първата нощ в полето, с жасмините. Кейтлин по природа беше чувствена и всеотдайна.
	Но той искаше още нещо.
	Това откритие го изненада. Искаше да я _опознае_. В началото смяташе, че е точно това, което изглежда — земна и пряма жена, чиято сила е в любовта й към Вазаро и към хората, които го обитават. Но скоро осъзна, че тя е и същество, което изпитва дълбоки страсти и импулси, които се опитва да прикрива с хладна резервираност. После разбра и че е остроумна, и чувството й за хумор го порази. Ясно, че беше по-скоро майка, а не дъщеря на Катрин. Между нея й Жак съществуваше дълбока връзка, но в нея нямаше нищо, което да напомня отношенията между баща и дъщеря — те бяха равностойни партньори. Работеше редом с берачките, но не оставяше и сянка от съмнение кой е господарят тук. Всеки път, когато я изучаваше, откриваше ново лице, което го интригуваше и го караше да разкрива нови и нови страни от характера й.
	Беше я допуснал вече твърде близо до себе си.
	Побиха го студени тръпки. Той я накара да му се отдаде. Но нещо като че ли се обърка.
	Излезе от къщичката и затвори вратата след себе си. Докато вървеше нагоре по хълма, се помъчи да измисли някакво разрешение.
	Вазаро.
	Във Вазаро беше твърде близо до Кейтлин. Работеха заедно на полето, понякога се виждаха на трапезата, а вече се заплетоха и във физическа близост. Нямаше за какво друго да мисли, освен за Кейтлин, тя съвсем естествено придобиваше твърде голямо значение в живота му. Навсякъде другаде, освен във Вазаро той можеше да контролира емоционалното си състояние.
	Щом се върне в къщата, ще позвъни на Голдбаум. Изминаха почти две седмици, откакто беше говорил със своя агент и той трябва да е изровил някоя нова информация, която би дала възможност на Алекс да си тръгне.
	Много се надяваше, че Голдбаум е открил нещо.

	— Не съм сигурен — каза предпазливо Голдбаум. — Андреас е потаен. Няма доказателства. Само… едно впечатление.
	— Нямам нужда от друго. Ще го използвам и да видим какво ще се получи.
	— Вероятно нищо.
	— Може би. Нещо за Ледфорд?
	— Проследявам стъпките му през последните две години. Нищо, което да ни даде някаква следа.
	— Продължавай да работиш върху него в случай, че не открием нещо компрометиращо за Андреас.
	Голдбаум въздъхна.
	— Имам и други клиенти.
	— Но нито един, който да те притиска като мен.
	— Това ми помага да те понасям. — Голдбаум се съгласи, вече в по-добро настроение. — Ще ти се обадя.
	— Не, аз ще те търся. Може да съм в движение.
	Алекс прекъсна, а адреналинът потече по жилите му.
	Нещо, за което да се хване. Може и да не е достатъчно добро, но все пак беше нещо.
	Изправи се и тръгна към вратата. След всички тези седмици, докато стоеше със скръстени ръце във Вазаро, сега можеше да се раздвижи.
	Забърза надолу към антрето, прескачайки по две стъпала наведнъж, тичайки към лабораторията, където се надяваше да намери Кейтлин.

	Кейтлин беше коленичила на пода точно пред пиедестала, където се появяваше холограмата. Силуетът й се открояваше ярко в тъмнината, а блясъкът на прожекционния апарат осветяваше светлокафявите й къдрици.
	Изпита тръпка от неудобство, като си спомни, че само преди няколко часа беше сравнил мислено Кейтлин с жрица в някой езически храм.
	— Какво, по дяволите, правиш?
	Кейтлин скочи и свали бинокъла, който държеше пред очите си.
	— По дяволите, Алекс, стресна ме. Иди си! Казах ти, че тази вечер няма да се виждаме.
	— За да можеш да извършиш богослужение пред олтара ли?
	— Не ставай смешен. — Говореше нетърпеливо. — Щом не си тръгваш, ела тук и застани на колене до мен.
	Той тръгна бавно из стаята и коленичи до нея пред пиедестала.
	— Е?
	Тя му подаде бинокъла.
	— Погледни основата. Материалът й същият ли е като златото на статуетката?
	Той вдигна бинокъла към очите си и го фокусира върху долната част на холограмата.
	— Може и да не е, но са подобни.
	— Но еднакви ли са?
	— Ти си специалист по антиките.
	— Не _мога да преценя_. — От вълнение гласът на Кейтлин звучеше рязко. — Искам да знам повече. Разполагам само с дневника на Катрин и онази книга, която Лили Андреас е написала през двайсетте години. Семейство Андреас притежава два дневника, които водят далеч назад във времето и голяма част от информацията никога не е била публикувана. — Направи жест към холограмата. — Виж ме само. Взирам се в една проклета холограма със силен бинокъл. Имам нужда от апаратура. А трябва да изследвам и самата статуетка.
	Алекс се усмихна.
	— Може ли да направя едно предложение?
	Кейтлин го погледна. От разпръсващите се лъчи на прожекционния апарат образът на „Вихрения танцьор“ се оглеждаше в очите й. Колко странно да видиш как нечовешката сила и красота се отразят върху земно същество като Кейтлин. Тя вероятно виждаше същото отражение в неговите очи. Като че ли за един кратък миг и двамата бяха омагьосани от статуетката.
	— Не съм в настроение за шеги, Алекс. — В тона й прозираше нетърпение. — За мен това е важно.
	— Очевидно. — Пресегна се и взе дистанционното от ръцете й. — Щом изпитваш такава нужда да й се любуваш, да отидем и да я видим.
	Тя онемя.
	— Какво?
	Той изключи прожекционните апарати и „Вихреният танцьор“ изчезна от очите на Кейтлин. Усети напълно необосновано облекчение, когато се изправи, и отиде да светне лампата.
	— Вземи един куфар. Достатъчен е за петдневен престой. Не знам колко време ще ни трябва, но винаги можем да купим още…
	— Куфар ли? Къде трябва да отида?
	— В Съединените щати. Паспортът ти в ред ли е?
	— Така мисля. Трябва да проверя.
	— Ако има някакъв проблем, ще се погрижим за това в Ница. Би ли се обадила в Еър Франс да направиш резервация? Ще се наложи да позвъня на няколко места и да получа допълнителна информация на летището, за да бъда готов при представянето.
	— Какво представяне? — Кейтлин бутна стола назад и изправи гръб. — Не мога да отида до Америка. Имам задължения тук, във Вазаро.
	— И едно от тези задължения е да осигуриш маркетинг на парфюма си.
	— Затова ли отиваме?
	Той кимна.
	— Трябва да имаме нещо, за което да се закачим, за да направим мащабна рекламна кампания.
	Тя бавно се изправи на крака.
	— И то е в Съединените щати?
	— Ако искаме да бъдем точни — в Южна Каролина. — Усмихна се. — „Вихреният танцьор“.
	Очите й се разшириха от изненада, когато осъзна какво планираше той.
	— Опитваш се да стигнеш до семейство Андреас, за да ти позволят да използваш „Вихрения танцьор“ в рекламната кампания ли?
	— Можеш ли да измислиш някой по-емоционално наситен или романтичен символ от него?
	— Не. — Отвърна тя твърдо. — Но това никога няма да стане.
	— Защо не? Ти си далечна роднина на семейство Андреас, което ще ни осигури достъпа до тях. Останалото ще направя аз.
	— Какво можем да им предложим? Те нямат нужда от пари. — Кейтлин загрижено прехапа долната си устна. — А и никога не са разрешавали статуетката да излезе извън Съединените щати, след като в началото на Втората световна война Хитлер им я отне. — Погледна го в очите. — Световно турне ли искаш?
	— Поне европейско с начало в Париж.
	Тя направи скептична гримаса.
	— Ако смяташ, че роднинските чувства ще смекчат сърцето, на който и да е Андреас, трябва да те разочаровам. Защо смяташ, че никога не съм се обръщала към тях с молба да видя отблизо „Вихрения танцьор“, когато го изучавах? Баба ми е придумала бащата на Джонатан да остави статуетката в Лувъра. Когато „Вихреният танцьор“ беше откраднат от нацистите, родът Андреас беше бесен и обвиняваше Вазаро, че не са го опазили.
	— Това е било преди петдесет години.
	— Чувала съм, че родът Андреас е злопаметен.
	— Трябва да проверим. — Хвана я за ръка и я дръпна към вратата. — Заслужава си да рискуваме.
	— Наистина ли ще го направиш?
	Той спря и я погледна.
	— Знаеш ли колко ще струва една голяма кампания, за да се пусне твоят парфюм?
	— Страх ме е да пресметна. Сигурно цяло малко състояние.
	— Опитай с по-голямо състояние. Между десет и петнайсет милиона долара.
	Тя остро пое дъх.
	— Разполагаш ли с подобна сума?
	— Да. Но ако имаме малко късмет, няма нужда да харчим толкова. „Вихреният танцьор“ сам ще си направи рекламата. Няма да е необходимо да създаваме някаква мистерия около него.
	— Мистерия ли? — Тя се усмихна. — Ти, изглежда, знаеш ключовите термини.
	— Благодарение на твоята библиотека и на онези свитъци с информация, които получавам по пощата всеки ден. — Отстъпи, за да я пусне да мине пред него. — Гарантирам, че ще знам дяволски много повече, преди да стигнем Чарлстън.
	Усмивката й изчезна.
	— Ако кампанията струва толкова много пари, ще можем ли да постигнем някаква печалба?
	— Колко струва производството на една унция Вазаро?
	— Около двайсет долара. Използваме най-добрите масла и съставки.
	Той се ухили.
	— Тогава ще имаме огромни печалби. Ще продаваме унцията за двеста долара.
	— Много е — каза тя шокирана. — Това е повече от _Passion_, или _Opium_ или…
	— Но цел за бутилирана мистика. Парфюмът ти добър ли е?
	— Да.
	— Прекрасен?
	— Просто „Вазаро“ — отговори простичко тя.
	Той се усмихна иронично.
	— Което означава, че би могъл да стане класически. А един класически парфюм спокойно може да спечели годишно петдесет милиона долара.
	— Никога не съм те виждала такъв — отбеляза тя развеселена.
	— Това е, защото си ме виждала само докато си губя времето. А аз съм човек, чието основно занятие е да решава проблеми, а сега проблемът е на лице — промърмори. — Най-после!
	— Харесва ти, нали? Прави те по-енергичен.
	Той сви рамене.
	— Само така усещам, че живея. — Хвана я за лакътя. — Ако няма директен полет до Чарлстън, питай Еър Франс дали няма нощен полет до Ню Йорк. После ще трябва да дадеш нареждания на Жак и да се сбогуваш с майка си.
	— Мисля, че и сама мога да се справя с това — каза тя сухо.
	— Прощавай. Понякога се забравям… защо се смееш?
	— Защото си спомних, че аз ти казах същото, когато ти разправях за Вазаро. Може би между нас има много повече общи неща, отколкото си мислех.
	Лицето й беше лъчезарно от смеха и той се почувства колко го привлича. Прииска му се да протегне ръка и да докосне устните й, да проследи с пръст усмивката й.
	Нежност.
	Обърна се, без да я докосва.
	— Освен това вземи си дисертацията за „Вихрения танцьор“, може да потърсиш някоя семейна случка, в случай че Андреас си пада по историите. Ще имаме нужда от всякакви аргументи, ако искаме да му измъкнем статуетката.

	— Какво е това? — Кейтлин загледа с любопитство изрезките, които Алекс беше пръснал пред себе си. — Те ли бяха в плика, който онзи човек ти даде преди излитане?
	Той кимна.
	— Това са изрезки от американски вестници за последните шест месеца. Исках да проверя какво пишат за кражбите на произведенията на изкуството в Европа. Андреас няма да се реши да ни даде статуетката, ако вестниците са вдигнали тревога. — Алекс прибра изрезките обратно в кафявия плик, тъй като стюардът се беше спрял до него и предлагаше с усмивка чаша кафе. Той отвърна на усмивката и прие кафето. — За съжаление, темата им е допаднала много и са се увлекли.
	— Естествено, че за кражбата на „Мона Лиза“ ще пишат навсякъде по света. — Тя поклати глава. — Невероятно е, че след толкова време не са успели да я открият. Хората от Интерпол трябва да са кръгли идиоти.
	Той отпи от кафето.
	— Такова ли ти е мнението за Интерпол?
	— Какво искаш да кажеш?
	— Да не би тези кражби да са те накарали да загубиш вяра в полицията?
	Тя се замиеш.
	— Може би… не знам.
	— А терористичните нападения на „Черната Медина“ плашат ли те?
	— Естествено. Кой може да се чувства в безопасност?
	— Интересно. Ти си в сравнително най-голяма безопасност в своето Вазаро и пак се страхуваш. Какво да кажат онези, които не живеят в цветна градина?
	— Нямам представа. Защо толкова те интересува?
	— Само…
	— Любопитстваш — довърши с усмивка Кейтлин. — Никога не съм срещала толкова любопитен човек. Напомни ми в тази връзка да ти разкажа за тъжния край на една сврака.
	Лицето му стана безизразно:
	— Чувал съм я и преди.
	Когато го погледна, усмивката й изчезна. Беше го наранила. Зад каменната маска тя усети болката му и дълбоко в себе си почувства, че й стана мъчно. Погледна през прозореца към тъмнината, опитвайки се да измисли нещо, което да го разсее.
	— Радвам се, че когато са взели _„Мона Лиза“_, крадците са сметнали, че _„Момче на полето“_ не си заслужава носенето. Тя е в същия отдел на Лувъра.
	— _„Момче на полето“_ ли? Никога не съм чувал за нея. Кой я е рисувал?
	— Не е подписана. — Тя се спря. — Но е нарисувана от Жулиет Андреас, прапрабабата на Джонатан Андреас. — Намръщи се — Май трябваше да добавя още едно _пра_. Винаги се обърквам.
	— След като не е подписана, откъде знаеш, че Жулиет Андреас я е рисувала?
	— Фигурира в дневника на Катрин. Когато емигрирала в Съединените щати, Жулиет оставила картината на Мишел във Вазаро. Жулиет била много добър живописец, но по онова време имало страхотни предразсъдъци към жените художнички и нямало начин да я вземат в Лувъра. — Облегна се на стола си. — Затова Катрин решила да вземе нещата в свои ръце. През 1793 година повечето хубави картини от Версай били пренесени в Лувъра, но в цялата бъркотия по време на Терора Катрин решила, че е логично укрити произведения на изкуството да се сметнат за забравени.
	Лукава усмивка озари лицето на Алекс.
	— Не мога да го повярвам.
	— Истина е. Тя и Франсоа успели да внесат тайно в един от апартаментите на кралицата във Версай картините на Жулиет и да ги смесят между Фрагонар и Дел Сарто. После Франсоа уредил скритите шедьоври да бъдат „открити“ от Националната гвардия и те незабавно били пренесени в Лувъра при другите. След като неподписаната картина се намирала в такава престижна компания, веднага сметнали, че е рисувана от някой голям художник.
	— Значи картината на Жулиет Андреас виси в Лувъра заедно с майсторите. — Алекс се загледа замислено в кафето си. — Семейство Андреас знае ли тази история?
	— Сигурна съм. Катрин казва, че е писала на Жулиет какво е станало.
	— Трябва да са били големи приятелки, след като Катрин е направила толкова много за нея.
	— Прочети дневника.
	— Вероятно ще го направя. — Вдигна очи. — Междувременно няма да е лошо, ако споменеш тая случка на Андреас, стига да ни се удаде сгоден случай.
	— Много вода е изтекла оттогава. Това е станало през 1797 година.
	— Ти спомена, че семейство Андреас имат добра памет. — Довърши кафето си. — Може да опитаме.
	Онази дълбока болка, която се излъчваше от него, като че ли вече я няма — помисли си тя с облекчение. Надяваше се историята на Катрин да му е повдигнала настроението.
	— Изглеждаш твърдо решен. Ще опиташ всичко, нали?
	— Всичко — каза той с равен глас.
	Кейтлин го погледна в лицето.
	— Наистина ли мислиш, че има някакъв шанс да вземем „Вихрения танцьор“?
	— Ще го вземем.
	— Откъде си толкова сигурен?
	— Защото трябва да го взема!
	Тя поклати глава.
	— Значи няма съмнение, че ще го направиш?
	Той не отговори.
	— Предполагам, че няма да ми кажеш, защо е толкова важно да вземем статуетката?
	Той се усмихна.
	— За да си спестя цял куп пари.
	— Но това не е единствената причина, нали?
	— Не е ли достатъчна? Не всички имаме страст към антиките.
	От него нямаше да получи друг отговор. Не разбра защо, осъзнавайки това, усети болка. Тя не искаше да разкрие на Алекс собствените си чувства към „Вихрения танцьор“ и в началото му беше казала, че не я е грижа какви са основанията му да спаси Вазаро. Все пак нещо се бе променило. След като той не й се довери, откри, че плановете му я интересуват.
	Пръстите му се преплетоха с нейните, силното му ръкостискане беше приятелско като успокоителна милувка след болезнения миг преди малко.
	— Опитай се да поспиш. Имаме още четири часа, докато кацнем в Ню Йорк и още два до Чарлстън. Ще бъдеш изтощена, когато стигнем Порт Андреас.
	— Не мога да спя. Много съм нервна. Той ще ни приеме ли.
	— Имаме среща утре в три часа следобед. — Преди да тръгнем, се обадих от Вазаро и я уредих с личния секретар на Андреас. — Питър Московел. — Поклати глава. — Беше прекалено лесно. — Споменах твоето име и той само дето не изпусна слушалката.
	— Всичко става много бързо.
	— Ще трябва да действаме още по-бързо, щом Андреас каже окей.
	— Знам, че не вършим нищо нередно, но се плаша. — Усмихна се плахо. — Не съм специалист по пътуванията и преговорите. Искам да си стоя у дома и да си отглеждам цветята.
	— Щом веднъж започнем, ще се справиш. — Усмихна се. — Защо трябва да се плашиш от Джонатан Андреас? Практически сте братовчеди.
	— Това означава много за мен. „Вихреният танцьор“, парфюмът, Вазаро…
	— Добре, щом не можеш да спиш, разкажи ми някоя история.
	— История ли?
	— От дневника на Катрин. Започни от началото и ми разкажи всички скандални подробности от историята на семейството ви.
	Тя го погледна нерешително.
	— Наистина ли искаш?
	Алекс стисна ръката й.
	— Наистина.
	Тя се облегна на седалката.
	— Дневникът започва на 2 септември 1792 година, когато Катрин е в манастира Дьо ла Рен…


>	Глава пета

	— Аз съм Питър Московел. Мис Вазаро с вас ли е? — Дълбокият глас прозвуча момчешки по домофона на входната врата.
	Алекс хвърли развеселен поглед към Кейтлин на седалката до себе си.
	— Точно тук.
	— Ще отворя вратата и ще ви посрещна пред централния вход. Докато стигнете къщата, не слизайте от колата.
	Домофонът прекъсна и железните порти бавно се разтвориха.
	Алекс подкара тъмносинята кола, взета под наем.
	— Сигурен съм, че щеше да ме отпрати, ако му бях казал, че съм те оставил във Вазаро. Убедена ли си, че никога не си го срещала?
	— Не, никога не съм чувала за него.
	Високата желязна порта тракна и се затвори след колата им, а огромните резета, задвижвани електронно, се плъзнаха на място.
	Кейтлин погледна желязната врата над рамото си.
	— Чувствам се сякаш влизам в строго охраняван затвор. Къде са кучетата?
	— Добермани.
	— Какво?
	— Андреас има шест добермана, които охраняват имението. Затова Московел ни предупреди да не излизаме от колата, преди да сме стигнали къщата.
	— Откъде знаеш за кучетата? — Сама отговори на въпроса си. — От онези пакетчета, които получаваше, нали?
	Той кимна.
	— Разположението на общото имение не е важно за нашата задача, но смятам, че не боли, ако знаем нещо и за него.
	— Защо е общо?
	— Няколко души от семейството на Андреас имат къщи на територията му. Двете сестри на Джонатан и съпрузите им живеят край брега, а баща му — по-навътре в сушата. Господарският дом е заобиколен от малки сгради за гости, както и помещения за прислугата.
	Направиха завой на пътя и видяха огромна червена тухлена постройка с високи бели колони.
	— Много внушително — промърмори Кейтлин. — Южняшката аристокрация, която пие уиски с джоджен. — Кимна към знамето, издигнато на пилон по средата на моравата. — Това не е ли знамето на Конфедерацията?
	— Семейство Андреас се е борило на страната на Съюзниците и всички са много патриотично настроени. — Щом Алекс излезе на извития път, водещ към къщата, видя, че широките двойни врати се разтвориха и един слаб мъж се появи на верандата. — Това трябва да е Питър Московел. За нас може да се окаже важен.
	— Как?
	— Работи при Андреас от осемнайсет години и се ползва с пълното му доверие. — Разгледа мъжа, който слизаше по стъпалата. — Заедно са учили в Йейл. Московел произхожда от миньорско семейство от Западна Вирджиния и е следвал със стипендия. Имаше още нещо… — Лицето му просветна, щом си представи визуално последния абзац от информацията. — Точно така, Московел не е добре със сърцето. Преди пет години са му направили трета операция байпас.
	— Няма вид на болен.
	Питър Московел беше малко по-висок от среден ръст и макар да не беше мускулест, изглеждаше добре, загорялата му кожа изпъкваше на фона на белия летен пуловер и сивия панталон. Грижливо подстриганата му светло кестенява коса блестеше меко на слънчевата светлина и изглеждаше нежна като на бебе. Имаше невзрачни черти, но раздалечените му кафяви очи блестяха от интелигентност.
	— Не е болен. Само трябва да внимава. — Алекс спря и угаси колата. Обърна се към нея и се усмихна уверено. — Не се притеснявай. Ще получим онова, за което сме дошли.
	— Както ти казах, чувствам се не на мястото си. — Приглади полата си. — Добре ли изглеждам?
	Алекс хвърли нехаен поглед към тъмносиния костюм, с който беше облечена Кейтлин.
	— Добре си.
	Тя направи гримаса.
	— Не съм сигурна дали мама би се съгласила с теб. Този костюм е отпреди пет години.
	— Андреас няма да гледа дрехите ти. — Отвори вратата и излезе от колата. — Хайде да отидем при него.
	— Мистър Каразов? — Питър кимна учтиво на Алекс, докато отваряше вратата на Кейтлин. — Аз съм Питър Московел. — Помогна на Кейтлин да излезе, очите му с любопитство изучаваха лицето й. — Вие трябва да сте Кейтлин Вазаро. Отдавна очаквам този момент.
	Кейтлин го изгледа озадачено.
	— Как сте, мистър Московел?
	— Питър. — Усмихна се той. — Надявам се, че ще станем много добри приятели. Четох дисертацията ви, която е помогнала на Божоле за написване на доктората му. Тя е най-умната и най-дълбока част от цялата теза. — Направи пауза. — Бих искал да ви използвам.
	— Да ме използвате?
	Той затръшна вратата.
	— У вас е дневникът на Катрин. Аз имам дневниците на Катарина и Санчия Андреас, но никога не съм чел този на Катрин. Разбирате ли, дори не знаех…
	— Почакайте. — Кейтлин вдигна ръка, за да спре потока от думи. — _Вие_ имате дневниците на семейство Андреас?
	Той я погледна глуповато.
	— Ами всъщност те са на Джонатан, но аз ги чувствам като че ли са мои… През последната година се канех да ви позвъня и да ви помоля да направите копие на дневника за моя сметка и да ми го изпратите.
	— Не мога да направя това. Съдържанието на дневника е поверително.
	Той изкриви лице.
	— Съжалявам, че го казвате. В дневниците на Андреас също има много тайни.
	— Защо ви интересува дневникът на Катрин?
	— Дълги векове родовете Вазаро и Андреас са били свързани. Предполагам, че интересът ми се разпали, тъй като години съм живял с „Вихрения танцьор“ и исках да узная повече за него. — Лека усмивка освети чертите на Московел и те вече не изглеждаха невзрачни. — Едното доведе до другото. Вече нямам живи роднини и семейство Андреас с неговите предци станаха и мои. — Сви вежди при тази мисъл. — От тогава започнах да се чудя дали в дневника не пише нещо за надписа на статуетката.
	Тя застина.
	— За надписа?
	— Трябва да ви е известно, че той не е разчетен.
	— Разбира се, но аз…
	— Извинете, но не бихме ли могли да обсъдим това по-късно — намеси се Алекс. — Не бих искал да карам мистър Андреас да ни чака.
	Питър кимна.
	— Той е в кабинета. — Хвана Кейтлин за лакътя и започна да изкачва стъпалата. — Както ви казах, започнах да чета дневниците, за да открия повече за „Вихрения танцьор“. — Минаха през изискано антре с блестящ дъбов паркет. — Миналата година се натъкнах на някои писма от семейната кореспонденция, в които се споменава за дневника на Катрин.
	Кейтлин забеляза развеселения поглед на Алекс, вперен в Питър и разбра какво си мисли. Питър проявяваше почти детинско нетърпение, макар че бе зрял човек с голям житейски опит. От това противоречие ентусиазмът му изглеждаше още по-симпатичен. Въпреки че самият човек й харесваше, тя започна да усеща силна завист и негодувание. Той притежаваше двата по-ранни дневника, имаше на разположение самият „Вихрен танцьор“, който можеше да изучава всеки божи ден и пак не му беше достатъчно.
	Питър спря пред махагонова врата на квадрати.
	— Може ли да поговорим за това по-късно? — запита той тихо. — Наистина ми е нужно да видя този дневник.
	— Ще говорим, но нищо не мога да обещая.
	— И това е добре. — Усмихна й се, докато отваряше вратата. — Мистър Каразов и мис Вазаро са тук, Джонатан.
	Отстъпи, за да минат, преди да ги последва в кабинета и да затвори вратата.
	Джонатан Андреас беше едър човек.
	Първото впечатление на Кейтлин беше от огромните размери на мъжа, който при влизането им се извърна от прозореца. Беше висок поне един и деветдесет и два, с масивни рамене, широк гръден кош и конструкция на физически работник. Носът и устата му също бяха изрязани в едър мащаб, беше с широки скули, изсечени вежди и очи по-скоро черни, отколкото кафяви. На слепоочията тъмнокестенявата му коса беше леко посребрена, но той не изглеждаше по-стар от четирийсет и една-две годишен. Беше облечен със същата непринуденост като Питър — с тъмносин памучен пуловер, черен панталон и мокасини.
	Когато Андреас тръгна към тях да ги посрещне, усмивка освети лицето му и разнесе настрани бръчиците около очите му. Кейтлин го гледаше като хипнотизирана. Съвсем не беше хубав мъж, но в него имаше нещо…
	— Мис Вазаро. — Ръката му обгърна нейната в здраво и сигурно ръкостискане и тя усети, че я обзема приятно чувство. — Надявам се, че ще разрешите да ви наричам Кейтлин. Не знам по какъв повод сте тук, но се радвам, че решихте да дойдете. През целия си живот съм слушал за семейство Вазаро и беше време да се срещнем.
	Тя внезапно разбра с какво е привлекателен Джонатан Андреас. Излъчваше _доброта_, която внушаваше на човек впечатлението, че нищо лошо не може да му се случи в негово присъствие. Тя беше заинтригувана.
	Тя се усмихна.
	— Не бях сигурна дали ще ме приемете добре. Спомням си, че съм чувала истории за това колко се бил ядосал баща ви при загубата на „Вихрения танцьор“.
	— И още е така. — Черните очи на Андреас блеснаха. — По тази причина през живота си само съм _слушал_ за Вазаро. — Пусна ръката й и й посочи един от двата кафяви кожени фотьойла пред огромното бюро от палисандрово дърво в средата на стаята. — Седнете. Предполагам, че Питър ви е атакувал веднага след като сте слезли от колата?
	— Виновен съм — призна Питър и се отпусна върху кожения диван с възглавници в другия край на кабинета. — Но мистър Каразов я спаси, преди да успея да я сразя.
	— Мистър Каразов. — Андреас се обърна към Алекс. — Извинете ме за неучтивостта. Не ми се удава често възможност да запълня петдесетгодишна празнина.
	— Напълно ви разбирам — отвърна Алекс. — От онова, което съм чувал, вие сте съвсем подходящ да запълвате празнини.
	Сърдечният израз на Андреас претърпя неуловима промяна, но Кейтлин забеляза нов елемент на предпазливост, докато той преценяваше Алекс по-внимателно.
	— Дал съм своя принос. Не може човек успешно да води бизнеса си, ако всички не работят задружно. Няма ли да седнете?
	Алекс седна и се усмихна непринудено.
	— Ще забележите, че не ви изчаках да седнете. С удоволствие ви предоставям силовата позиция.
	Андреас кимна.
	— Казали сте на Питър, че се отнася за бизнес. — Обърна се към Кейтлин. — За Вазаро ли?
	Тя кимна.
	— Имаме нужда от вашата помощ.
	— Пари?
	— Не точно. — Кимна към Алекс. — Предпочитам бизнес партньорът ми да обясни.
	— Какво искате от мен? — Андреас запита Алекс.
	— „Вихрения танцьор“.
	Кейтлин чу, че Питър Московел промърмори нещо, но тя не сваляше очи от Алекс и Андреас. Андреас се усмихна под мустак.
	— Шегувате се.
	— Бихме искали да ни дадете „Вихрения танцьор“ назаем за кратко време. Вероятно шест месеца. Кейтлин има нов парфюм, който трябва да бъде пуснат на пазара по подходящ начин и…
	— Искате да използвате статуетката като рекламен трик за привличане на вниманието? — прекъсна го Андреас. — Така правят половината търговци по света. Смятате ли, че сте първите, които идват при мен. Не даваме „Вихрения танцьор“ за такива цели, мистър Каразов.
	— Обикновено не го давате — рече тихо Алекс. — Но в този случай обстоятелствата са различни. Ако парфюмът не успее, мис Вазаро би могла да загуби всичко, което притежава, а тя е ваша роднина.
	— _Далечна_ роднина.
	— Все пак смятам, че това е малко по-различно за вас. Известно е, че защитавате семейството си — продължи Алекс. — Ние нямаме желание да използваме статуетката за неопределено време. Един кратък тур из Европа при пускането на парфюма и малко по-дълъг тук, в Съединените щати. След обиколката статуетката ще ви бъде върната в Порт Андреас.
	— Колко мило от ваша страна.
	Алекс подмина иронията в тона на Андреас.
	— Естествено, след като ограничаваме използването на „Вихрения танцьор“, ще се наложи да изразходваме за кампанията допълнителни средства.
	— И какво ви кара да вярвате, че ще ви помогна?
	— Казах ви, от семейни чувства — Алекс се усмихна — Допълнителният мотив е, че през следващите пет години ще ви давам шест от моите двайсет и пет процента от печалбата. Изчислих, че тя ще е около триста милиона долара.
	— Много внушително. — Андреас се облегна на стола си. — Дори и да реша да ви помогна изпращането на „Вихрения танцьор“ в Европа е изключено.
	Алекс кимна с разбиране.
	— Кражбите. Давам ви честната си дума, че няма да изгубите „Вихрения танцьор“, ако решите да ни помогнете. От само себе си се разбира, че мерките за сигурност ще бъдат изключителни.
	Андреас го погледна скептично.
	— Прав сте, все пак съществува опасност. Вероятно би трябвало да използваме вашите специалисти по охрана и турнето да става под личното ви наблюдение.
	Андреас се разсмя невярващо.
	— Вие очаквате да тръгна на турне със статуетката? Аз съм зает човек, Каразов.
	— Това е логичният начин да се осигури безопасността на „Вихрения танцьор“. Ясно като бял ден.
	Той особено наблегна на последното изречение и Андреас спря присвитите си очи върху лицето на Алекс.
	— Какво искате да кажете?
	— Вече обясних.
	— Не е достатъчно. — Андреас се обърна към Кейтлин и каза: — Съжалявам, но рискът е твърде голям.
	Кейтлин почувства как надеждите й се сгромолясват. По дяволите, трябваше да знае, че няма да стане.
	— Поне чуйте плана ни за кампанията. — Алекс разтвори куфарчето си. — Веднага щом се върнем, ще намеря дизайнер за опаковката. Мислех си, че запушалката може да представлява малка фигурка на Пегас, която да напомня „Вихрения танцьор“, изработена от матиран кристал „Бакара“. — Извади от куфарчето купчина рисунки, бележки и снимки. — Както вече казах, ще имаме нужда от допълнителна примамка и това обикновено става с някоя известна личност. Елизабет Тейлър представи „Пасион“, Шер — „Без задръжки“, Баришников — „Миша“. — Той стана, прекоси кабинета и се изправи до Андреас. — Ето снимките и биографиите на няколко актриси, за които бихме могли да помислим.
	Андреас се поколеба, преди да поеме купчината.
	Кейтлин го наблюдаваше как сложи листовете пред себе си, седна зад огромното бюро от палисандрово дърво. Ясно беше, че Андреас няма намерение да им разреши да използват „Вихрения танцьор“ и в момента само проявява любезност. Но тя знаеше, че Алекс няма да се откаже. Имаше същия съсредоточен и напрегнат израз, както тогава на полето.
	Андреас заразглежда нетърпеливо снимките.
	— Имаме нужда от жена, която излъчва блясък, притежава интелигентност и сила. Публиката трябва да я възприеме както заради артистичния й талант, така и заради ореола й на секс символ. — Тонът на Алекс беше безизразен. — Лично аз предпочитам Челси Бенедикт. Винаги съм харесвал филмите й. Вероятно някоя от другите също би могла да свърши работа. Глен Клоуз спечели доста привърженици и…
	— Челси Бенедикт? — Андреас се взираше упорито в снимките.
	— Признавам, че е противоречива, но смятам, че добрите й качества превъзхождат лошите.
	Андреас вдигна очи и Кейтлин с изненада забеляза студенината, с която изгледа Алекс.
	— Изглежда доста задълбочено сте обмислили кампанията си.
	— Това е само предварителен план, но не исках да ви губя времето, идвайки съвършено неподготвен. — Алекс се усмихна. — Може би си заслужава да го обмислете? Ако желаете допълнителна информация, през следващите два дни ще бъдем в хотел „Хайят“ в Чарлстън.
	— Ще си помисля. Вие сте много разсъдлив човек, мистър Каразов. Чудя се дали Кейтлин осъзнава с кого точно си има работа.
	Сянка премина през лицето на Алекс.
	— Моля?
	— Когато поискахте среща с мен, накарах Питър да се свърже с един мой стар приятел, който е в Управлението по национална сигурност, за да видим какво можем да научим за вас.
	— Защо това изглежда малко необичайно за една обикновена делова среща.
	Джонатан леко се усмихна.
	— Славата ми на семеен покровител не е случайна. Не бих искал дори далечна моя роднина да попадне в копката на някой мошеник.
	— Алекс не е мошеник — заяви Кейтлин.
	— Не, не е. — Джонатан отвори средното чекмедже на бюрото си, извади кафяв плик и го отвори. — Нашият мистър Каразов е нещо като загадка. Питър се сблъска с доста трудности, докато се добере до досието му. Изглежда, ЦРУ не желае да отговаря на никакви въпроси, си, свързани с него. То се знае, Управлението за национална сигурност и ЦРУ не поддържат особено топли отношения, но сенаторът заяви, че затварят всички кранчета, щом се спомене името на Каразов. Все пак успяхме да изчоплим нещичко.
	— Не се съмнявам в това — вметна Алекс безизразно.
	— Вие сте трийсет и седем годишен, роден румънец, но преди шест години сте станал натурализиран гражданин на Съединените щати. Избягал сте от СССР пет години преди това заедно с един мъж на име Павел Рубански. — Джонатан направи пауза. — Не без горещата подкрепа на ЦРУ. Изглежда са имали много голяма нужда от вас.
	— Казвате, че е бил агент? — смаяна запита Кейтлин.
	— Не, не мисля — отвърна Джонатан. — ЦРУ го е лъхнало в института в Куонтико, Вирджиния, осигуряващ идеи по различни проблеми и той работил там шест години. Каквито и задачи да е изпълнявал, те са го смятали за извънредно ценен, за да му дават всичко, което е поискал — частен реактивен самолет за разходки през уикендите — Джонатан отмести поглед от Кейтлин върху досието върху бюрото си, — до услуги като наемане на проститутки за по хиляда долара на нощ.

	— Изглежда сте разровили доста на дълбоко — сухо отбеляза Алекс. — Щом са се отнасяли толкова добре с мен защо съм напуснал?
	— Поради конфликт — отвърна Джонатан. — Още една въпросителна. По някаква причина сте ги напуснали и сте оставили много сърдити хора в Куонтико. Там е работата, че обикновено ядосаните вдигат шум до Бога, но ЦРУ е покрило с мълчание всичко, отнасящо се до вас.

	— Уверявам ви, че не съм някакъв смахнат учен, който прави експерименти с химически оръжия.
	— Аз и не мисля, че сте такъв. Научната теория не се връзва с военната ви подготовка в Спецназ.
	— Спецназ? — запита Кейтлин.
	— Бях военен — обясни Алекс. — Спецназ или Специальное назначение е руският еквивалент на Зелените барети.
	— И създава най-добрите убийци в света — добави Джонатан.
	— Не повече от Специалните служби на Съединените щати — каза Алекс. — Разбрах, че сте били техен служител във Виетнам, Андреас.
	— Да — потвърди Андреас. — Но не съм служил в КГБ. — Той замълча за малко. — В Спецназ сте били само две години, когато КГБ ви е наело, за специална мисия.
	— Каква специална мисия? — се поинтересува Кейтлин. Усети, че между Алекс и Джонатан се разиграва някаква игра на котка и мишка, която започваше да я плаши.
	— Защо не го попитате? — Андреас се облегна на стола си с вперен в лицето на Алекс поглед. — Задачите му се пазят в най-строга тайна. КГБ никога не се държи особено любезно, но по отношение на Каразов направо проявява параноя. Няма съмнение, че е блестящ. Има много силна зрителна, памет и книгите в библиотеката му в Куонтико варират от ядрена физика до древна история; Ма много е популярен. Спецназ, КГБ, ЦРУ всички искат да го имат за себе си — при това като галеник.
	— Трябва да сте разбрали, че напоследък никой не ме държи като галеник — каза Алекс.
	— Да, живеете в Швейцария в луксозна хижа, очевидно разполагате с толкова пари, че можете да правите каквото пожелаете, имате сметки в няколко швейцарски банки.
	— Той пише романи — обади се Кейтлин. — Под името Алекс Калан.
	— Псевдонимът му ми е известен. Всъщност чел съм книгите му и им се възхищавам. Той е гений на напрегнатите, изпипани сюжети. Но се съмнявам, че ЦРУ и КГБ са го държали под ръка, за да ги снабдява с интересно четиво. — Джонатан се усмихна. — Трябва да е имал значително състояние още преди хонорарите му да потекат, иначе нямаше да може да купи хижата.
	— Той се опитва да каже, че очевидно съм непочтен и е опасно да имаш вземане-даване с мен, Кейтлин — шеговито каза Алекс.
	— Просто не е безопасно. — Джонатан се обърна към Кейтлин. — Убеден съм, че всеки трябва сам да решава за себе си, но решението трябва да бъде добре мотивирано.
	— Затова той те използва ти да ми задаваш въпросите, сигурен, че на него няма да му отговоря.
	По дяволите, стига са си говорили за неща, които тя не схващаше.
	— За мен има един-единствен съществен въпрос. Какво си работил в ЦРУ, Алекс?
	Той не отвърна веднага и за миг й се стори, че няма да отговори. После изрече рязко.
	— Решавах ребуси.
	— Шегуваш се.
	— Не. — Устните на Алекс се извиха в злобна усмивчица. — Не е шега. Бях най-добрият в този бизнес. Всъщност аз _бях_ бизнесът. Никой не можеше да свърши това като Алекс Каразов.
	Изведнъж Джонатан наостри уши.
	— Какво сте правели?
	— Много е просто. Имам талант за това. Дайте ми малко информация оттук, малко оттам и аз откривам взаимозависимостите. Претеглям възможностите и вариантите и предвиждам какво ще се случи след два или три хода. Понякога и след повече.
	— Звучи като фокус-бокус — каза Кейтлин.
	Алекс поклати глава.
	— Това е като майсторска партия шах в голям мащаб. Само че аз никога не съм вземал участие в самата игра. Просто им казвах какви ходове да правят, за да печелят. — Усмивката му изчезна. — Спечелиха много партии с моя помощ. Деветдесет и два процента, за да бъдем точни.
	— Операции в сферата на интелекта ли? — запита Джонатан.
	— Да, предимно. Понякога ме даваха на заем и на други управления.
	— Кои управления?
	Алекс сви рамене.
	— Хайде да престанем да се ровим в безчестното ми минало. Казах ви най-важното. — Изразът му беше не на циничен, а на отегчен човек. — Добре, да не би да сте решили да ме прогоните в мрака?
	— Какво? — Тя не чу въпроса. Нещо, от това, което той каза изведнъж я развълнува.
	— Наистина ли можеш да разгадаваш загадки? Всякакви ли? — прекъсна го тя.
	Той кимна смутено.
	— Да.
	— И това е уникален талант, така ли? И няма по-добър от теб?
	— Уверявам ви, че всъщност аз съм единственият.
	Тя не обърна внимание на иронията в гласа му.
	— Добре. — Нетърпение и възбуда се бореха в душата й, когато се обърна към Джонатан. — В такъв случай има още нещо, което трябва да сложим в сделката. Надписът върху постамента на „Вихрения танцьор“ все още не е разчетен. Мистър Московел явно се интересува от тоя въпрос. А вие?
	Джонатан млъкна.
	— Разбира се. Това е някаква мистерия, която от векове преследва семейството.
	— Тогава Алекс и аз ще разрешим загадката.
	Алекс вдигна вежди.
	— Ние?
	— Естествено. — Кейтлин се намръщи към него от нетърпение, преди да се обърне към Джонатан. — Аз имам подготовка по антични предмети, а Алекс е човек, който умее да разрешава проблеми. Кой би бил по-подходящ?
	За миг Джонатан не отговори.
	— Интересно предложение. Но разрешете да ви напомня, че въпреки всички опити надписът не е разчетен вече повече от хиляда години.
	— Но Алекс каза, че възможностите му са уникални.
	Алекс се усмихна.
	— Следващият път ще внимавам какво говоря. С теб това не е безопасно.
	— Джонатан, ако Каразов би могъл да помогне… — Питър се обади за първи път откъм дивана. — Ако можем да започнем…
	Джонатан погледна замислено към Алекс.
	— Вие какво ще кажете?
	— Трябва да изследвам надписа.
	— През вековете семейство Андреас е привличало най-добрите специалисти в света, за да работят над него. Според мен сега се нуждаем от нещо повече. От един свеж поглед. — Джонатан се усмихна леко. — Смятам, че имаме нужда от човек, който умее да разрешава загадки.
	— Аз правя анализи и ги проектирам в бъдещето, а вие говорите за нещо коренно различно.
	— Но това също е загадка — каза Кейтлин. — Ще се справим.
	— Радвам се, че имаш такова доверие в мен — провлечено каза Алекс. Обърна се към Джонатан. — Но бих се опитал да го направя, ако това означава, че приемате молбата ни.
	— Ще трябва да помисля. — Джонатан се изправи. — Ще помоля Питър утре сутрин да ви се обади, независимо какъв ще е отговорът ми. Приятен ден.
	— Беше любезно от ваша страна, че ни приехте. — Кейтлин стана. — Нямаше да ви безпокоим, ако това не означаваше толкова много за Вазаро. Моля ви, повярвайте ми. Ще успея — _ние_ ще успеем да разчетем надписа. — Излъчваше дълбока искреност. — А ако ни дадете „Вихрения танцьор“, обещавам, че ще го опазим невредим, мосю Андреас.
	— Джонатан. — Изразът на Андреас се смекчи, щом се обърна към нея. — Независимо от решението ми, надявам се, че не се виждаме за последен път. Сигурно бихте могли да ни гостувате няколко седмици през есента, когато семейството се събира за рождения ден на баща ми. — Направи гримаса. — Децата вдигат голям шум, но смятам, че ще харесате сестрите ми.
	— Благодаря, но не съм сигурна дали баща ви ще одобри присъствието ми на своя празник, а и аз трябва да се грижа за Вазаро.
	— И за вашия нов парфюм.
	Тя кимна и се обърна към Питър.
	— Предполагам, че утре ще се чуем.
	Питър се усмихна и се изправи.
	— Обзалагам се.
	Тя стоеше в нерешителност.
	— Чудех се… След като сме тук, дали не бих могла да хвърля един поглед на „Вихрения танцьор“?
	— Разбира се. — Джонатан кимна на Питър, който незабавно се отправи към вратата на кабинета. — Питър ще ви отведе в салона.
	Алекс прихвана лакътя на Кейтлин и те тръгнаха след Питър.
	— Каразов. — Джонатан ги спря, когато стигнаха до вратата. — Още един въпрос. Какво стана с вашия приятел Павел Рубански?
	Кейтлин почувства как ръката му я стисна по-силно.
	— Какво е казано в досието?
	— Швейцарската полиция е направила доклад, че през юни миналата година той получил сърдечен удар и умрял в хижата ви.
	— Тогава защо питате?
	Джонатан помълча малко.
	— Може би не биваше. Просто от любопитство. — Затвори досието върху бюрото си. — Изпратете ми останалата информация за производствените планове.
	Алекс кимна.
	— Веднага, щом се върнем в хотела.
	Питър тръгна през антрето, но щом вратата се затвори след тях, Кейтлин прошепна на Алекс:
	— Какви планове?
	Алекс я водеше по коридора след Питър.
	— Ще напиша няколко предложения и ще ги изпратя по куриер.
	— Няколко? Не трябва ли да имаме разработен план преди…
	— Би трябвало да имаме, но не съм го направил. Все още.
	— За него казват, че е много добър бизнесмен, Алекс.
	— Блестящ. Но ми се струва…
	— Ето го и него. — Питър отвори една врата наляво. — „Вихреният танцьор“ се намира на онзи пиедестал.
	— Представях си, че го държите в трезор — каза Алекс, когато влязоха в голямата стая с висок таван.
	— Вие бихте ли сложили някой член на семейството си в трезор? — изкриви лице в гримаса Питър. — Само като си представя — заключвам в камерата любимата си леля… Не се безпокойте, охранителната система в имението е непробиваема.
	Погледът на Кейтлин моментално се насочи към пиедестала в средата на салона, върху който беше поставена статуетката. Пое дълбоко дъх и прекрачи прага.
	— Боже мой. — Смяташе, че е подготвена, но се оказа, че не е.
	— Действа като юмручен удар в корема, нали? — запита неелегантно Питър. — Знам как се чувствате. И аз все още понякога изпитвам неудобство.
	Но Кейтлин не изпита подобно нещо. След първото смайващо впечатление тя усети, че всичко си дойде на мястото. Като че ли целият й живот я е водил към този момент. Бавно прекоси салона и застана пред статуетката, опиваща се от красотата на Пегас.
	— Привет, момче. — Не осъзна, че е произнесла на глас думите, когато протегна ръка и докосна изящното филигранно крило. Беше я малко страх да го докосне. С дланта си усети хладното гладко злато и все пак сякаш…
	— Кейтлин? — Чу гласа на Алекс.
	— Да. — Колко странно. В нейния холографски филм тези блестящи смарагдови очи изглеждаха студени, но в действителност в тях нямаше никаква хладина. Като че излъчваха мъдрост разбиране, дори съчувствие.
	— Време е да вървим.
	— Не, само да… — Обърна се, за да възрази и забеляза, че Алекс и Питър се бяха вторачили не в статуетката, а в нейното лице. Ръката й пусна крилото на Пегас, наложи си да отстъпи крачка назад и да се усмихне на Питър. — Благодаря ви, че ми позволихте да го видя. От дете чаках този момент.
	— Моля. — Питър все още я гледаше особено. — Беше много… любопитно.
	Със странно покровителствено движение Алекс се придвижи напред, хвана я за ръката и внимателно я поведе към вратата.
	— Великолепна е. Един поглед към истинското творение винаги прави дълбоко впечатление. Ще очакваме да ни се обадите, Московел.
	— Добре. — Питър мина покрай тях и тръгна обратно към кабинета на Джонатан. — Приятен път до Чарлстън.
	— За малко да развалиш всичко — мърмореше Алекс на Кейтлин, докато вървяха през антрето към външната врата. — Московел вече се чудеше дали няма да грабнеш статуетката и да побегнеш с нея.
	— Толкова е красива, Алекс.
	— И ние решихме, че това е причината. Гледа я в продължение на пет минути, без да кажеш и думица.
	— Пет, не, не може да бъде… — Струваше й се, че стоя само секунди пред пиедестала. — Наистина ли?
	— Наистина. И двамата си помислихме, че тя те хипнотизира. — Алекс отвори външната врата. — Но мисля, че общо взето, срещата премина добре. — Изведнъж се подсмихна. — Макар че разочарова дълбоко Андреас, като не се ужаси от разкритията му за престъпното ми минало. — Усмивката му угасна, щом се взря в нея. — Да ти кажа право, аз също се изненадах от реакцията ти.
	— Защо? Беше много интересно, а аз винаги съм знаела, че имаш тайни. — Тръгна надолу по каменните стъпала към колата, която ги очакваше. — Всъщност, съвсем не беше толкова страшно, колкото си представях.
	— Значи насочи всичките си усилия към онова, което беше важно за теб и атакува. — Алекс я следваше по стълбата. — Много добре се справи, като знам колко беше толкова изплашена, преди да влезем в библиотеката.
	— Моментът беше решителен. Забравих, че съм нервна. — Погледна го сериозно. — Ще си заслужим парите, Алекс. Аз ще разчета надписа.
	— Поправи ме, ако греша, но ти не включи ли и мен в групата?
	— Беше само защото препоръките ти изглеждаха много солидни и си помислих, че той няма да се съгласи, ако предложа само себе си. — Кейтлин добави бързо: — Не се безпокой. Аз сама ще се справя с надписа на „Вихрения танцьор“.
	— Не съм сигурен. Проблемът заинтригува и мен.
	Тя живо се обърна към него.
	— Той е _мой_ Алекс.
	Той избухна в смях.
	— Просто те дразня. Любопитно ми беше как ще реагираш.
	— Това твое проклето любопитство. — Отпусна се. — Извинявай. Просто никога не съм очаквала, че ще имам възможността да го погледна отблизо. — Внезапно се намръщи, когато й хрумна друга мисъл. — Все пак мисля, че Джонатан ще се заинати, ако не му дадем подробен план.
	Алекс поклати глава.
	— Според мен този път Андреас иска само няколко изписани листа хартия.
	— Не разбирам какво искаш да кажеш.
	— Трябва да има някакво извинение, за да ни даде онова, което искаме.
	— Смяташ ли, че би могъл да промени мнението си?
	— Не. — Алекс отвори вратата и й помогна да седне. — Мисля, че вече го е променил.

	— Какво мислиш, Питър? — Джонатан се облегна на кожения стол, а пръстите му разсеяно си играеха със снимката на Глен Клоуз пред него.
	— За какво?
	— За Каразов.
	— Умен. Твърд. Потаен.
	— А за Кейтлин Вазаро?
	Питър се усмихна.
	— Смятах я за безобидно котенце, докато не се хвана за идеята да разшифрова надписа и не я пусна вече. У нея има много повече, отколкото изглежда на пръв поглед. — Усмивката му изчезна и той придоби замислен вид. — Влюбена е.
	— В Каразов?
	— Може и в него. — Питър сви рамене. — Но определено във „Вихрения танцьор“. Трябваше да видиш израза й, когато го гледаше. Не можеш да си представиш как светна.
	— Тогава ще внимава още повече нещо да не му се случи.
	— Така е. — Питър го наблюдаваше. — Мислиш да им дадеш „Вихрения танцьор“ ли?
	— Не съм толкова глупав, че да не го обмисля сериозно.
	Питър се усмихна.
	— Ако очакваш да те разубедя, няма да стане. Ако закараме „Вихрения танцьор“ във Франция, ще получа възможност да сложа ръка върху дневника на Катрин, а освен това ще разполагаме с един много подготвен човек, който да разчете надписа.
	Джонатан се засмя.
	— И ще поемем риска да се върнем без статуетката.
	— Ще взема всички мерки да няма пробив в охраната, ако решиш да го направиш.
	— Сигурно много искаш този надпис да бъде разчетен.
	— Аз също мислех така, докато не видях как Кейтлин Вазаро гледаше статуетката. За мен това е хоби, за нея — нещо съвършено различно.
	— Няма голяма вероятност някой от вас да успее. В продължение на столетия много учени са се опитвали да разчетат надписа върху постамента на „Вихрения танцьор“. — Джонатан говореше меко. — Повечето от тях са на мнение, че е написан на език, отмрял още преди времето на фараоните.
	Питър поклати глава.
	— Най-старите сведения свързват „Вихрения танцьор“ с Троя. Ако статуетката се е появила на сцената преди това, щяхме да чуем отнякъде.
	— Надраскано в пещерите на неандерталците ли?
	— Щеше да е известно — упорито повтори Питър.
	— Питър, нямаше да знаеш… — Джонатан се засмя и поклати глава. — Боже, какъв си инат. Обади се на Мадъкс и виж дали не можем да открием още нещо за Каразов. Тези сведения са дяволски малко. Ако ще си имаме работа с него, трябва да знаем колкото се може повече.
	— А ще си имаме ли работа с него?
	Погледът на Джонатан се върна на купчината снимки и чертежи върху бюрото. Помълча малко, преди да изрече бавно:
	— Мисля, че да.
	Щом Питър излезе от кабинета, той отиде направо в големия салон, където преди малко въведе Кейтлин Вазаро и Алекс Каразов, за да видят „Вихрения танцьор“. Обикновено залата се използваше само за тържествени случаи, но преди шест години Питър убеди Джонатан да му позволи да премести своя кабинет в салона.
	Отиде до бюрото си, вдигна слушалката и набра номера на Изследователското бюро на Мадъкс. Свърза се, даде на Мадъкс информацията, която имаше за Каразов и затвори.
	Облегна се на стола, а погледът му се втренчи в смарагдените очи на „Вихрения танцьор“. Усети как сърцето му затуптява по-бързо и как го обхваща познатото напрежение. Каза на Кейтлин, че в началото статуетката го е притеснявала, но не сподели, че тя все още упражняваше същия ефект върху него. Нямаше да го разбере. От първия миг стана ясно, че тя чувства необикновена близост с Пегас.
	А той? Защо премести бюрото си, за да бъде близо до „Вихрения танцьор“? Беше казал на Джонатан, че е заради красотата на статуетката, но това беше само отчасти вярно. „Вихреният танцьор“ го заслепяваше и очароваше, но също така го и държеше в плен.
	В плен ли? Глупости. „Вихреният танцьор“ го омайваше, защото беше втъкан в историята на рода Андреас и ако Кейтлин изпитваше някакво безсъзнателно влечение към статуетката, той чувстваше същата привързаност към клана Андреас. Болното сърце не му позволяваше да живее напълно нормален живот, но само ако можеше да разтвори дневника на Катрин, тогава би се издигнал и полетял, вместо да пълзи на „разумна“ скорост, както му препоръчваха лекарите.
	Седна на стола си с изправен гръб и взе от чекмедже на бюрото си подвързания с кожа том. Много грижливо разтвори изтънелите страници на книгата с любимата си легенда и скоро потъна в света на Парадигнес, Андрос и Хиацинта през оня последен ден, когато гърците завладяват Троя.

	След вечерята в хотела Алекс изпрати Кейтлин обратно до стаята й, отключи вратата и й подаде ключа.
	— Ще поръчам закуска за двама в твоята стая за девет часа. Какво ще искаш?
	— Каквото и да е. Няма значение.
	Щеше да я остави. Независимо, че беше наел две отделни стаи, до този момент Кейтлин смяташе, че той ще прекара нощта в нейното легло. Извърна лице, за да не види разочарованието й.
	— По кое време мислиш, че ще се обадят?
	— Толкова рано, колкото Андреас сметне за прилично. Знае, че си нетърпелива и няма да иска да ти опъва нервите. — Отвори й вратата. — Хареса те.
	— И аз го харесвам. — Обърна се към Алекс. — А ти?
	Алекс се поколеба.
	— Да, трудно е човек да не го хареса. При други обстоятелства мисля, че бихме станали приятели.
	Тя го погледна объркана.
	— Има ли по-добра възможност за приятелство от деловото партньорство?
	Алекс целуна леко Кейтлин по челото.
	— Ти бъди приятелка с него. Вие сте от един сорт.
	— Какъв сорт?
	— Открити. Внимателни. — Усмихна й се. — Много отдавна съм изгубил навика да бъда такъв. — Обърна се да си върви. — Спи добре.
	— Не вярвам да успея. — Тя сбърчи нос. — Отново се чувствам нервна. Ти може да си сигурен, че всичко ще се нареди добре, но аз не съм. Тази година не ми върви.
	Алекс се намръщи над рамо.
	— Казах ти да не се безпокоиш.
	Тя отсече:
	— Да, сър.
	— Вземи един горещ душ, легни си веднага и след пет минути ще заспиш. Не си спала почти трийсет и шест часа. Ако имаш нужда от мен, аз съм надолу по коридора.
	Но не и в същото легло.
	— Няма да имам нужда от теб. — Усмихна му се с усилие. — Прав си, не е разумно от моя страна. Лека нощ.
	Влезе в стаята и бързо затвори вратата зад себе си. Не бива да се обижда, че той не остана при нея. Сигурно е уморен колко и тя, и има нужда от почивка. Отношенията им бяха главно секс, а не любов. Може дори да е решил, че сега, когато започваха сериозно работа, трябва да забравят интимните си отношения.
	Огледа се неспокойно в малката приемна. Стори й се, че апартаментът е като всички други. Малка дъбова масичка беше поставена пред канапето на златисти цветя, разположено на отсрещната стена. Бюро от полирано дъбово дърво и стол със същата златистобяла тапицерия като канапето стояха под прозореца срещу вратата на спалнята. Белите сатенени завеси сега бяха спуснати пред огромния прозорец, но по-рано бе забелязала, че стаята гледа към морето. Беше удобна, елегантна и… безлична. Изведнъж се почувства безкрайно далеч от всичко, което познаваше и обичаше, на милиони километри от Вазаро.
	Кръгла идиотка. След още една минута щеше да се разплаче като дете, на което му е мъчно за дома. Кейтлин се стегна и бързо прекоси хола към спалнята. Щеше да вземе душ, както я посъветва Алекс, веднага ще си легне и след минути ще заспи.
	Ако не успее, ще лежи будна и ще си мисли за вълшебните мигове, когато се взираше в очите на „Вихрения танцьор“.


>	Глава шеста

	Някой чукаше по вратата.
	Кейтлин замаяно отвори очи. Ярка слънчева светлина, бяло, златисто, студена елегантност. Не е Вазаро.
	Чукането се повтори и всичко се върна отново в съзнанието й.
	Алекс!
	Седна на канапето и отхвърли завивката.
	— Идвам. — Притича през хола и отвори вратата.
	Алекс беше застанал в коридора, облечен с маслинено зелен кадифен панталон и кремава памучна риза. Черната му коса беше мокра от душа. Изглеждаше значително по-свеж и по-разбуден от нея.
	Намръщи се.
	— Не бива да отваряш хотелска врата, без първо да попиташ кой е. Затова е и тази шпионка.
	— Забравих. — Прозина се. — Освен това, бях сигурна, че си ти.
	Алекс влезе и тихо затвори вратата след себе си.
	— Нима?
	— Каза, че сутринта ще дойдеш.
	— Прекрасно.
	— Извинявай, още не съм се разбудила напълно. Щом взема душ и ще се оправя.
	— Съмнявам се. — Той разглеждаше лицето й. — Не си ли спала?
	— Толкова ли зле изглеждам? — Направи гримаса. — Бях много развълнувана. Заспах чак сутринта.
	Той забеляза покривката върху канапето.
	— Тук ли спа?
	— Леглото в другата стая е двойно. Загубих се в него. — Вдигна ръка, за да приглади разрошените си къдрици, но се отказа. Нямаше смисъл. — Аз съм селско момиче и леглото ми във Вазаро е почти отпреди двеста години. По онова време хората са били по-дребни, отколкото сега. — Тръгна към спалнята. — Ще се облека и ще дойда след…
	— Чакай.
	Извърна се и го погледна въпросително. Затаи дъх, като видя израза му.
	— Аз също не спах много — изрече бавно. — За пръв път след полето с жасмините. — Протегна ръка. — Ела.
	Пламна цялата и се разбуди напълно.
	— Закуската…
	— Имаме време. Ще се преместим в спалнята, а ще оставя вратата отключена. — Обърна се и превъртя ключа. — Освен ако не ме искаш. Разб…
	— Не. — Той я желаеше. Между тях всичко беше наред. Всъщност нищо не се беше променило.
	Тръгна към нея с впити в лицето й очи. — Не биваше да те оставям снощи. Трябваше да се сетя, че ще си развълнувана и няма да заспиш.
	— Ти не си ми бавачка. Нямаш никакви… — Млъкна, щом ръката му се протегна и обхвана гърдата й. Памучната й нощница беше тънка, а силната му топла длан разтърка зърното й, докато се втвърди.
	— Можех да ти помогна — каза той. — Щеше да се отпуснеш. — Внимателно разкопча деколтето на нощницата й и разтвори двете й части, за да разкрие гърдите. — Знаех, че си разтревожена. — Бавно наведе глава и леко облиза зърното.
	Разтърси я гореща тръпка. Езикът му беше толкова топъл и влажен, все едно че я галеше игрив лъв. Нямаше представа, че Алекс можеше да люби тъй лениво. Обикновено беше напрегнат, обезумял, разгорещен от същото силно желание, което обхващаше и нея.
	— Алекс. — Коленете й омекнаха сякаш бяха гумени, когато погледна надолу към тъмната му глава, приведена над гърдите й. — Не смяташ ли, че трябва да отидем в спалнята?
	— Още не. — Сините му очи проблясваха палаво, а зъбите му леко стиснаха зърното. — Вече не съм сигурен дали мога да го правя върху истинско легло.
	Огнен трепет мина през нея и усети как мускулите на корема й се свиват.
	— Аз… аз знам, че можеш.
	Той вдигна глава.
	— Още не — отново промълви и я издърпа към канапето. Отхвърли завивката на една страна и седна. — Първо искам да се уверя, че си се отпуснала напълно. — Издърпа я напред, за да застане между разтворените му крака и потърка буза в корема й. — Още си напрегната. Усещам го.
	— Да, разбира се. — Какво по дяволите правеше с нея?
	— Бедната. — Вдигна нощницата й до под бюста и потърка отворената си уста и твърда буза по голия й корем. Другата му ръка се плъзна между краката й, прихвана я и я притисна. — По-добре ли си?
	— Не. — Тя едва пое дъх със свитите си дробове. — Алекс, това не е смешно.
	— Знам. — Разтвори ципа на панталона си. — Вече става страшно болезнено. Трябва да направим нещо. — Придвижи я леко настрани. — Ела.
	Така ли, помисли си тя замаяно. Дърпаше я върху скута си. Все едно. Беше готов, пулсиращ, пълен с желание и сила.
	Бавно я сложи да седне върху него. Тя усещаше всяка гънка, цялата му дължина. Когато най-после я изпълни, тя издаде слаб вик на задоволство.
	— Сега събери краката си — прошепна. — И не мърдай. Тя се подчини, хванала се здраво за раменете му.
	— Движи се.
	— Ще ме изгубиш. — Той разтвори предницата на нощницата й и отново започна да играе с гърдите и. — Не го искаш, нали?
	Не, с цялото си сърце не искаше това да се случи. Искаше да продължават, а не да стоят на едно място.
	Той сви ръката си, сниши глава и устата му се притисна към гърдата й. Усещанията преминаваха през нея като огън. Позата помагаше за извънредно силното преживяване. Самата прегръдка говореше за любов и привързаност. Не си спомняше да я е държал и прегръщал така. Но от друга страна, усещаше как горещият ствол на мъжествеността му я разтягаше, изпълваше, а устните му смучеха силно гърдата й. Чувстваше как безсилието и напрежението нарастват в нея, след като трябваше да седи безпомощно, а той водеше тялото й до трескаво състояние. Струваше й се, че или трябва да мръдне, или ще се пръсне на милион парчета. Започна да трепери, тръпка след тръпка минаваше през тялото й.
	— Алекс — прошепна. — Мисля, че сърцето ми ще се пръсне.
	— Още съвсем малко. — Прехвърли вниманието си върху другата й гърда и я притисна още по-силно във възбудата си.
	Тя затаи дъх и усети как той се забързва. Затвори очи и се облегна назад върху ръката му.
	На вратата се почука.
	Кейтлин отвори очи.
	— Кой…
	— Закуската. — Алекс закопчаваше нощницата й.
	— Кажи му да си върви.
	— Но ти трябва да хапнеш. — Алекс я погледна невинно. — Снощи на вечеря изяде само един сандвич.
	Очите й се разшириха от уплаха.
	— Алекс, нали…
	— Няма проблем. — В очите му припламна същата палава искрица както преди. Дръпна бялата сатенена завивка над двамата, така че само горната част на телата им се виждаше.
	— Изглеждаме напълно благоприлично. Просто си седнала в скута ми, а аз те прегръщам любовно. — Потъна в нея. — Извънредно любовно.
	— Алекс, недей…
	— Влез.
	Вратата се отвори и мъж на средна възраст с бяло сако избута в стаята количка, завита с кърпа.
	— Добро утро. — Хвърли към тях нехаен поглед. — Аз съм Мак, вашият келнер. Хубав ден, нали?
	— Изключителен — съгласи се Алек.
	— Къде бихте искали да оставя масичката?
	— Където и да е.
	Кейтлин притисна пламналото си лице към рамото на Алекс. На невнимателен наблюдател би му се сторило, че нежно се е навела към него, но тя _знаеше_. Чувстваше твърдия ствол на Алекс в себе си в най-интимната възможна прегръдка, а един непознат беше само на няколко крачки от тях и се движеше бързо и сръчно, слагаше масата и подреждаше салфетките.
	— Дълго ли ще останете в града? — запита Мак.
	— Зависи. — Ръката на Алекс непринудено се пъхна под завивката и бавно погали бедрото на Кейтлин.
	— Можете да направите интересна разходка из историческите забележителности. — Келнерът се отдръпна и огледа изпитателно масата.
	Кейтлин се напрегна и за малко да експлодира, когато палецът на Алекс започна да я притиска и да се върти. Тя пламна и започна да вижда всичко като в мъгла.
	— В Чарлстън имаме няколко хубави стари къщи.
	Алекс я хвана с палеца и показалеца си и започна да я скубе и да дърпа лекичко.
	— Четох за урагана, който връхлетял тук преди известно време.
	Тя стисна зъби, когато една гореща конвулсивна тръпка я разтърси.
	— Направи много поразии, но все пак си заслужава да видите историческата част.
	— Непременно ще го обмислим — каза Алекс. — Бихте ли налели кафето?
	— Разбира се. — Мак вдигна каничката и наля две вдигащи пара струйки в порцелановите чаши на масата. — Желаете ли да ви ги донеса?
	Кейтлин замръзна с поглед, вперен в лицето на Алекс.
	— Не, няма нужда. Приятелката ми дреме тук и може да се полеем.
	— Както кажете. — Мак остави каничката и тръгна към канапето със сметката и химикалка в ръка. — Надявам се да прекарате добре в нашия град.
	— Подпиши сметката, Кейтлин. — Палецът на Алекс се движеше бавно назад-напред. Трябваше да напрегне всичките си мускули, за да не се извива. — Това е твоята стая и няма защо да ги объркваме долу, когато плащаме.
	Тя пое сметката и химикалката от Мак. Ръцете й трепереха тъй силно, че едва успя да напише името си.
	— Благодаря. — Келнерът взе листчето и химикалката и се обърна. — Приятна закуска.
	— Надявам се, че даде голям бакшиш на Мак — измърмори Алекс, щом вратата се затвори зад келнера.
	— Иде ми да те убия — прошепна Кейтлин.
	— Трябва да признаеш, че беше различно. — Той потупа с любов къдричките около женствеността й. — И много възбуждащо. И дума да не става, че беше много разпалена. Затова го разтеглих толкова.
	Тя призна пред себе си, че в тези мигове изпита някаква дълбока и непозната възбуда. Разсмя се безпомощно.
	— Веднъж ми каза, че не си извратен.
	— Всеки е по малко извратен. Освен това ти беше нервна и тревожна и си помислих, че имаш нужда от отпускане. — Отхвърли завивката и я вдигна от себе си. — Хайде, време е и двамата да свикнем с легла, които не са отпреди двеста години.
	Тя хвърли поглед към елегантно подредената маса.
	— А закуската, от която имах такава нужда?
	— Смятам, че в момента имаш много по-голяма нужда от нещо друго. — Издърпа я към спалнята. — Както и аз. Сигурен съм, че Мак няма да се сърди.
	Хич не я беше грижа дали Мак ще се сърди или не. По напрегнатия израз на Алекс разбра, че игривият пролог беше свършил и това я изпълни с облекчение.
	Едва гърбът й докосна матрака на леглото и Алекс вече беше в нея, изви гърба си и се задвижи като обезумял. Темпото беше силно и диво и освобождението, което последва — също така бурно.
	Когато всичко свърши, Кейтлин легна абсолютно омаломощена, без да може да мръдне и най-малкото си мускулче.
	Алекс я погледна, а очите му проблясваха.
	— Смятам, че успяхме.
	— Успяхме ли?
	— Съвсем определено ти се отпусна и не вярвам през последния половин час да ти е минала и една тревожна мисъл за парфюма или за Андреас.
	Тя скептично повдигна вежди.
	— Затова ли го направи?
	Усмивката му изчезна.
	— Направих го за себе си. Смятах, че е по-добре да се отдръпна от теб, но не стана.
	Тя не мръдна.
	— Защо? — Седна и започна да оправя нощницата си, без да го поглежда. — Няма нужда да ми отговаряш. Не биваше да те питам. Нямам никакво право да очаквам…
	— Шшт. — Докосна с пръсти устните й и я накара да млъкне. — Имаш право да очакваш честност. — Започна да гали нежно врата й. — Аз… те харесвам.
	Топли тръпки минаха през Кейтлин.
	— Това ли е причината да се отдръпнеш?
	— Започва да става твърде сложно. — Погледна я в очите. — Защото не съм открит, добър и приличен като теб и Андреас. Твърде дълго съм живял сам и само за себе си.
	— Предупреждаваш ли ме?
	— Да. — Ръката му се отпусна от врата й. — Мисля, че те предупреждавам. След като явно не мога да разчитам на здравия си разум и да устоявам на сексуалните си пориви, оставям на теб грижата да се пазиш. — Прехвърли краката си на пода и се облече. — Ще се върна в стаята да взема душ и да се преоблека. Ще се върна след петнайсет минути.
	Преди Кейтлин да каже и дума, Алекс вървеше вече към хола. След миг чу как вратата се затваря след него. Бавно стана и тръгна умислена към банята.
	Независимо от онова, което каза Алекс, когато влезе в апартамента й, той беше искрено обезпокоен и искаше да й помогне. Загрижеността трябва да се е превърната в по-плътско усещане, но на първо място беше тя. Дори предупреждението, което Алекс й направи преди малко, издаваше повече чувство, отколкото той би признал.
	Каза й, че я харесва.
	Харесва, не обича. Никой от двамата нямаше полза от любовта, но да имаш толкова интересен приятел би било… приятно. Не съществува правило, че партньорите в леглото не могат да станат приятели.
	Тази мисъл я стопли и лека усмивка се задържа на устните й, когато плъзна вратата и се обърна към душа.

	Питър Московел позвъни в апартамента на Кейтлин точно в десет сутринта. Кейтлин слушаше от апарата в спалнята, докато Алекс говореше от телефона върху бюрото в хола.
	— Джонатан реши да ви позволи да използвате „Вихрения танцьор“. — Тонът на Питър беше подчертано делови и не издаваше нищо от момчешкия ентусиазъм, който бяха доловили предишния ден. — Десет процента от печалбата през първите пет години и право за одобрение на всеки етап от маршрута на турнето. Ние осигуряваме охраната изцяло. Джонатан, аз, или и двамата ще придружаваме статуетката, докато е извън Съединените щати.
	— Прието. — Алекс говореше със същия равен и хладен тон като Питър. — Някакви възражения за турнето в Европа?
	— Не му харесва, но разбира, че е необходимо. Одобри идеите ви за опаковката на парфюма, но иска да види образец на шишенцето, преди да се пусне в серийно производство. За кога планирате премиерата на „Вазаро“?
	Алекс покри слушалката и запита Кейтлин.
	— След колко време ще имаш достатъчно парфюм за една малка серия?
	— Не знам. — Притисна своята слушалка и се опита за помисли. — За производството на парфюма сме се разбрали с мосю Сердо от фабриката в Грас. Трябва да му се обадя и да разбера дали не може да започне веднага.
	— Ако е съгласен, кажи приблизителен срок.
	— Три месеца.
	— Три месеца — Алекс предаде на Питър, без да обръща внимание на изумения вид на Кейтлин. — Но ще трябва да започнем рекламната кампания преди това. След пет седмици в Париж ще обявим актрисата, която ще представя парфюма. По това време ще искам „Вихрения танцьор“ да е на разположение, за да привлечем вниманието на пресата.
	— Трябва да проверя програмата на Джонатан. — Питър поспря. — Той прегледа списъка с възможните кандидатури, който му представихте и реши, че Челси Бенедикт е най-подходящият избор.
	— Радвам се, че сте съгласни.
	— Миналата година тя спечели наградата на Академията и вероятно вече е много търсена. Биографичната справка показва, че никога досега не е представяла каквото и да е. В състояние ли сте да осигурите участието й?
	— Мисля, че мога да се ангажирам. Нито една от актрисите, които предложих на вниманието на мистър Андреас за одобрение, не е заета с филм в най-близко бъдеще.
	— В план като този всичко трябва да е в пълна хармония, за да се постигне успех — отбеляза Питър. — Никакъв договор няма да бъде подписан за „Вихрения танцьор“, докато не видим образец на опаковката, а също и договор, подписан от Челси Бенедикт.
	— Разумно е. Ще имате и двете през следващия месец. В замяна на това, очаквам да оставите програмата на мистър Андреас открита, за да може той да придружи статуетката до Париж и да остане там в продължение на пет седмици.
	От другата страна на линията се почувства някакво колебание.
	— „Вихреният танцьор“ ще бъде в Париж на трети октомври ако всичко е наред.
	— Ще бъде.
	Разговорът очевидно привършваше, без да се спомене предложението й за разчитане на надписа, отбеляза обезпокоена Кейтлин.
	— Надписът — незабавно припомни тя на Питър.
	— О, да, що се отнася до надписа, ние определено желаем помощта ви. Моето хоби е фотографията и аз имам много снимки на статуетката, които мога да ви изпратя. Ще видя дали мога да уредя да ви направят копие от холографския филм, който предоставихме на музея Метрополитен.
	— Разбирам, че в дневника на Катерина са всички легенди. Бих искал да го видя, ако е възможно. Аз имам холографския филм.
	— Така ли? — Питър замълча за миг. — Съвсем естествено е да го имате. Трябваше да предположа…
	— Ще ми изпратите ли дневника?
	— Четете ли италиански?
	— Не, но говоря достатъчно, за да се справя.
	— Няма да ви помогне. Дневникът на Катерина започва от 1497 година. Аз зная добре италиански и въпреки това имам проблеми, когато трябва да преведа някой пасаж. Езикът е архаичен и в сегашния му вид няма да се справите с него. По-резултатно ще бъде ако аз ви го преведа. Ще се заема с тази работа.
	— Кога мога да го очаквам?
	— Нямам представа. Веднага, щом го направя. След като го получите, ще очакваме на всеки два месеца да ни изпращате доклади докъде сте стигнали с разчитането на надписа.
	— В началото резултатите ще бъдат съвсем нищожни — намеси се Алекс.
	— Все пак ще ги очакваме. — За пръв път Питър си позволи да вложи малко топлота в гласа си. — Сполука и на двамата. Надявам се, че ще успеете.
	Затвори, преди Алекс да отговори.
	— Не мога да повярвам. — Очите на Кейтлин блестяха, когато Алекс влезе в спалнята. — Никога не съм си представяла, че това ще се случи.
	— Казах ти да не се тревожиш. Шансът е на наша страна.
	— Вероятно си го очаквал, но аз — съвсем не. — Скочи с ръце на гърдите си, обгърна раменете си от вълнение. — „Вихреният танцьор“. Никога не съм и мечтала дори…
	— Повтаряш се. — Усмивката му се разтегна насмешливо. — Имаш вид, като че ли ще полетиш към тавана.
	— Така се чувствам. — Кейтлин поклати глава. — По-рано беше само блян. Страхувах се да се надявам. — Изведнъж усмивката й угасна. — Но ние трябва да направим проект на опаковката. Как можа да обещаеш, че ще стане след месец? Не знаеш колко време отнема да се приготви тя и да се завърти кампанията около нея.
	— Парите са голям стимул.
	— Ще са нужни много пари.
	— Аз имам много пари.
	— Но Джонатан каза… — нерешително започна Кейтлин. — Явно, че не искаш повече да говориш за миналото си, но аз искам да съм сигурна, че този твой амбициозен план няма да се сгромоляса, ако полицията замрази сметките ти… или се случи нещо.
	Той се усмихна.
	— Полицията няма да блокира сметките ми. Аз не съм криминален престъпник, Кейтлин.
	Отдъхна си от облекчение и се почувства лека като перце. Беше я уверил, че не се занимава с наркотици, но _криминален_ е по-общо понятие.
	— Чудесно. — Отново се върна на основната тема. — Дори да успееш да приготвиш опаковката дотогава, какво ще стане с Челси Бенедикт?
	— Въпросът с нея е по-труден. Колкото се може по-бързо трябва да я докараме в кошарата.
	Говореше сякаш Челси Бенедикт беше някакво агънце, пуснато на свобода и само ги чакаше да им протегне ръка за добре дошли. Според жълтата преса актрисата приличаше повече на разярена тигрица. Цинична, непредсказуема, изключително своеобразна, тя беше една от най-големите звезди на сцената и на екрана през последните тринайсет години. Беше спечелила два „Оскара“ и една награда „Тони“. Личният й живот наистина беше дискретен, но все пак успяваше да предизвиква рекламни бури, ако решеше да заеме позиция по някой въпрос. Кейтлин смътно си спомняше, че беше чела за някакъв скандал, свързан с актрисата, но не се сещаше за подробности. Алекс сигурно е добре осведомен за нея, както впрочем и за всичко друго.
	— Предполагам, че имаш сведения и за нея.
	Той кимна.
	— Знам нещичко за Челси Бенедикт.
	— Малко?
	— Достатъчно. — Изправи се и докосна бузата й с устни. — Но точно сега най-важното е, че знам къде се намира. Тя и дъщеря й са на експедиция „Спасете китовете“, която се провежда съвместно с Грийнпийс. По-добре се разходи по магазините и си купи топло палто, докато аз се заема с резервациите и уредя сметката в хотела.
	— Къде е тя?
	— В Рейкявик.
	— Исландия?

	На Челси Бенедикт адски й се искаше репортерът да я снима, преди да е зарязала всичко.
	Погледна над рамото си, за да види как люспестият гръб на сивия кит изчезва, врязвайки се като огромно торпедо под сиво-зелената повърхност на океана. Поне той беше в безопасност и вероятно Мариса щеше да реши, че си е заслужавало да види тоя кошмар. Циркулирането между плячката и китоловния кораб — четири пъти по-голям от тяхното корабче, никак не съвпадаше с представата на Челси за хубаво прекарване на деня.
	Беше застанала до шурвала с ръце, вкопчени в перилото и наблюдаваше гневно капитана на китоловния кораб на около триста метра от тях. За Бога, надяваше се, че го гледа гневно. Чувстваше се толкова нещастна, че със същия успех можеше и да се хили на брадатия капитан, както и на идиота с киселата физиономия, насочил харпун към нея.
	— Снимай — изрече тя през зъби.
	Пол Тиндейл се усмихна злобничко.
	— Чакам да видя дали няма да го изстреля към вас.
	Метна убийствен поглед към репортера. Беше пълничък, пригладен и изглеждаше отвратително стегнат. Шлиферът му беше чист и сух сякаш _„Спасителят“_ току-що напускаше Рейкявик, докато тя бе подгизнала до кости от дългото стоене край шурвала.
	— Ти поиска да дойдеш. Сега направи поне нещо полезно.
	— Не сме достатъчно близо за интересна снимка. Но аз записвам всичко за историята. — Потупа джоба, където стоеше бележникът му, който той не беше извадил по време на цялата среща с китоловния кораб. Камерата му „Никон“ висеше на дебелия му врат.
	— Поръчката от _„Тайм“_ е за статия и снимка за корицата. Затова изпратиха фотожурналист. Снимка за статия от хиляда думи.
	— Няма нужда да снима — Мариса направи една крачка по-близо до Челси. Говореше меко и убедително. — Успяхме в онова, което искахме да направим. Засега китът е спасен, а корабът на Грийнпийс ще бъде тук и утре.
	Челси отмести поглед към разтревоженото лице на Мариса и изразът й омекна. Слабото лице на момичето бе премръзнало, дългата й права коса изглеждаше почти черна от пръските вода. Тези часове не бяха леки и за нея. Дъщеря й вероятно не бе забелязала мъките, което й създаваше тревогата за проклетия кит. Челси каза тихо:
	— Всичко е наред, мила. Аз ще се погрижа за това.
	— Вие имате вашата квота в рекламата, Челси — рече Тиндейл. — Следващата седмица в списанието ще бъде отпечатана малка колонка за смелата Челси Бенедикт, която е разтревожена за околната среда и за срещата й с кита в исландски води. Какво искате повече?
	За миг Челси тъй побесня, че забрави за морската болест, която бунтуваше стомаха й при всяка вълна, разбиваща се в носа на кораба.
	— Слушай, Тиндейл, снимаш ме откакто сме тръгнали от Рейкявик Вярно ли е?
	Усмивката на Тиндейл замръзна.
	— Не харесвам филмови звезди, които използват сериозни теми, за да си правят реклама. Опазването на околната среда е голям проблем и затова трябва да се възприема сериозно.
	За Бога, от всички репортери на света тя трябваше да търпи един надут задник, който мразел филмовите звезди.
	— Я се приближи, по дяволите. Ти правиш новините, а аз нямам нищо против да видя снимката си в _„Тайм“_. Но нямам намерение да ти дам повече, отколкото трябва.
	— Споразумението беше да направя снимки и да избера една за корицата.
	Тя сви рамене.
	— Тогава ме съди.
	Челси усети как чак корените на косата й пламнаха от ярост.
	— Не давам и пукнат грош, какво мислиш за мен, кучи сине — каза тихо Челси, като произнасяше всяка дума много ясно. — Но Мариса смята, че тази реклама ще попречи на китоловците да убиват китове и трябва да доведем нещата докрай. — Провикна се към капитан Дескар в кабината. — Приближи ни повече до китоловния кораб.
	— Мамо, не! — Мария се вкопчи за ръката й. — Няма нужда да правим това.
	Капитан Дескар кимна.
	— Не бива, Челси. Капитанът полудя, когато пресякохме пътя му към кита.
	Челси се взираше в ниския набит мъж, облегнат на парапета на китоловния кораб, който гледаше към тях. Дескар беше прав, капитанът изглеждаше толкова луд колкото тя усещаше, че е.
	— Не сме дошли тук, за да ги радваме. — Челси се обърна към Тиндейл. — Смяташ, че разстоянието е твърде голямо, за да направиш интересна снимка нали? Хайде да видим колко можем да се доближим. Качи се в кабината при капитана, Мариса.
	— Няма — твърдо отвърна Мариса.
	— Тогава мини на десния борд. Не искам да си близо до мен.
	Мариса постоя нерешително, после се подчини с въздишка.
	— Не искам да правиш това, мамо.
	— Както и аз — промълви капитан Дескар.
	— Давай по-бързо — нареди Челси. — А ти, Тиндейл, стой, където си и приготви камерата.
	Тиндейл се изпъна.
	— Какво си мислите, че вършите?
	— Ако пропуснеш _тази_ снимка, гарантирам ти, че главният ти редактор ще ти отреже топките.
	Челси чу коприненото съскане на водата, която „Спасителят“ пореше, приближавайки към китоловния кораб. Сега ясно виждаше смаяния израз на брадатия капитан. Той се разкрещя яростно и размаха юмрук към нея.
	— Мамо, моля те. — Гласът на Мариса беше напрегнат.
	— Бързо. Я ми кажете някои исландски ругатни — каза Челси през рамо на капитан Дескар. — Нещо гадно, което да го разяри.
	— Той вече е разярен — обади се Тиндейл.
	Дескар промърмори нещо на чужд език.
	— По-бавно. Не чувам. — Челси държеше под око капитана на китоловния кораб, който говореше с моряка, зареждащ харпуна. — Страшно много срички.
	Капитанът повтори думите по-бавно.
	— Запомних. — Челси винаги бе имала отлична памет за диалог, но не си бе представяла, че това й умение ще й послужи тук. Без да поглежда Тиндейл, тя нареди: — Бъди готов. И ако не я направиш, ще натикам камерата ти в кучи гъз.
	— Вие сте точно в прицела на копелето. Ще ви улучи.
	— Ако иска, да ме улучи. Не ми се вярва да е толкова глупав. — Искрено вярваше в това. Пое дълбоко дъх, издигна глас и изкрещя ругатните към капитана, които Дескар я беше научил.
	В следващите минути ония отсреща се раздвижиха.
	Капитанът на китоловния кораб се развика неистово.
	Чу се тихото свистене на харпуна.
	Стрелата изфуча във въздуха и се насочи към Челси.
	Мариса извика и се втурна по палубата към нея.
	Стрелата се заби в дървената мачта на петдесет сантиметра от главата на Челси.
	Всичките й мускули се тресяха от страх и ярост и тя се завъртя към Тиндейл.

	— Щракна ли тая проклета снимка кучи сине?
	Лицето на Тиндейл беше мъртвешки бледо, ръцете му трепереха върху фотоапарата.
	— Направих я.
	— Тогава хайде, по дяволите, да се махаме оттук.
	Капитан Дескар се подчини и с пълна сила завъртя шурвала на деветдесет градуса.
	— Прережете онова въже, иначе няма да стигнем до никъде.
	Един моряк се втурна напред и преряза въжето, вързано за стрелата, която се заби в мачтата.
	Челси хвърли последен поглед към палубата на китоловния кораб. Въпреки че капитанът все още я гледаше, изглеждаше малко по-спокоен и не зареждаха отново харпуна.
	След десет минути _„Спасителят“_ се насочи на юг към Рейкявик.
	Три минути след като китоловния кораб изчезна от погледите им, Челси изтича към парапета. Стана й много, много лошо.
	Дълго стоя там. През тъмна мъгла виждаше парчета бял лед с големината на юмрука й, които се носеха на повърхността на ледената зелена вода. Господи, като завършек на деня, трябваше само да се блъснат в някой айсберг.
	Когато вдигна глава, Мариса стоеше до нея и й подаваше мокра кърпичка.
	— Благодаря ти, мила, сега може и да оживея. — Хвърли подозрителен поглед към Тиндейл. — Той снимаше ли, докато повръщах?
	Мариса поклати глава.
	— Ти май му запуши устата. — Придърпа Челси и нежно я погали по главата. — Не исках да ти причиня всички тези неприятности, мамо.
	— Ти не си виновна. Китоловният кораб и Тиндейл вдигнаха цялата врява. — Челси изкриви лице. — Виновен е и моят характер. Така развалих мирния ти протест, нали?
	— Може би е време да станем по-войнствени — отвърна Мариса. — Сякаш никой не ни слуша. — Широките й вежди се свиха. — Все още масово избиват китове и делфини. Защо никой не ни обръща внимание?
	— Може би тоя път ще го направят. — Челси се съмняваше дали протестът ще даде някакъв резултат, но не можеше да го каже на Мариса. Дъщеря й няма да разбере алчността, а беше достатъчно млада, за да вярва, че светът все пак може да бъде променен, ако работи усилено за това. — Както и да е, това ще бъде отразено достатъчно добре, за да накара някои от тях да се замислят.
	Мариса се засмя.
	— Трябваше само да видиш физиономията на Тиндейл, когато изстреляха харпуна.
	— Сигурно е обезумял от страх. — Челси се вкопчи в парапета, тъй като стомахът й отново започна да се надига. — О, Боже, мислех, че вече ми е минало. — Затвори очи и започна да поема дълбоко дъх. — Мариса, трябва да ми обещаеш нещо.
	Мариса леко докосна слепоочията на майка си.
	— Какво?
	— Че следващия път ще спасяваме слонове. — Челси политна напред и заби глава над кипящите вълни. — Боже, как ненавиждам морската болест.

	_„Спасителят“_ пускаше котва, когато Алекс и Кейтлин спряха с таксито до голям склад. По-надолу на пристанището униформен шофьор се беше облегнал на калника на дълга черна лимузина и гледаше към пристигащия кораб.
	— Тъкмо навреме — каза Алекс, плати сметката и направи знак на шофьора да чака. — Сега да видим в какво настроение е дамата.
	— Тя и дъщеря й се опитват да спрат китоловните кораби ли?
	Алекс кимна.
	— Исландия и Япония все още ловят китове с търговска цел. Предполага се, че Исландия намалява улова, но все още има китоловни кораби, които продължават да си вършат работата и се отнасят извънредно враждебно към външна намеса.
	— Ето я. Познах я по косата. — Кейтлин скочи от колата, преди шофьорът да успее да й отвори вратата и забързано прекоси пристанището до кея.
	Косата на жената, който вървеше по подвижното мостче, беше с характерен цвят между меден и червен и се спускаше по раменете й в огромен водопад от къдри, което би могло да се постигне единствено с помощта на майстор фризьор. На пръв поглед Челси Бенедикт изглеждаше дребна, но се движеше гъвкаво и грациозно, толкова живо, че наблюдателят забелязваше само присъствието, а не ръста й. Беше облечена с бял ирландски рибарски пуловер, велурено яке в ръждив цвят, а зеленият кадифен панталон беше затъкнат в бежови велурени ботуши до коленете.
	Алекс и Кейтлин се спряха и зачакаха в края на мостчето. Щом актрисата стигна до кея, Алекс пристъпи напред.
	— Мис Бенедикт? Аз съм Алекс Каразов, а това е Кейтлин Вазаро. Дали бихме могли да поговорим с вас?
	Челси вдигна глава и Кейтлин пое дъх от изумление. Не очакваше, че актрисата ще бъде тъй очарователна. Челси Бенедикт нямаше грим, но гладката й кожа явно не се нуждаеше от него. Имаше високи скули и дълбоко поставени сапфирено сини очи. Чертите й не бяха класически. Това беше лице, създадено по собствени стандарти и подканваше всеки, който иска, да излезе насреща му.
	— По дяволите, не. — Намръщи се. Гласът и беше гърлен, почти дрезгав. — Измръзнала съм, мокра, хвана ме морска болест, а това копеле зад мен на палубата ме отрови. Съжалявам.
	Кейтлин за пръв път забеляза бръчиците от напрежение около прочутите устни на Челси Бенедикт. Алекс издърпа Кейтлин напред.
	— Не сме репортери, мис Бенедикт. Искаме да ви направим едно делово предложение.
	— Все ми е едно. Свържете се с моя мениджър. — Челси хвърли поглед през рамо. — Мариса, хайде да се махаме оттук.
	Младо момиче, с цяла глава по-високо от Челси, облечено в жълта мушама и джинси, избърза по мостчето.
	— Извинявай, мамо. Мистър Тиндейл ми задаваше разни въпроси.
	Челси се вцепени.
	— За проекта ли?
	Мариса отбягна погледа на майка си.
	— Донякъде.
	— Влизай в колата. — Челси изруга тихичко. — Ще поговоря с Тиндейл.
	— Всичко е наред, мамо. Нямах нищо против.
	— Аз пък имам. — Челси прехвърли поглед от Мариса към мъжа, който се задаваше по мостчето. — Материалът ви е за спасителния проект, а не за дъщеря ми, Тиндейл.
	Пол Тиндейл се усмихна лукаво.
	— Вие искахте нещо допълнително. Материалът трябва да е подробен и дъщеря ви е част от него. — Погледна Мариса. — Може и на нея да направим няколко снимки. Ако не, сигурен съм, че можем да измъкнем някои кадри от съдебното дело и да ги използваме.
	— Ще ви измъкнат от Атлантическия океан, ако…
	— Това не е важно, мамо — прекъсна я Мариса. — Не ме интересува какво ще пише за мен. Важни са китовете.
	— Виждате ли? — запита Тиндейл. — Дъщеря ви е наясно, кои са най-важните въпроси. — Усмихна се подигравателно на Челси. — Спасяването на застрашените видове си заслужава малко кал… в случай че реша да преувелича.
	Мина покрай тях по кея и тръгна към пристанището.
	Челси зяпна след него и характеризира произхода му с цветисти англосаксонски фрази.
	— Не смятам, че е толкова лош, колкото го мислиш. Само е ядосан, защото го сравни със земята. — Мариса прегърна майка си. — Хайде. Да вземеш гореща вана, да поспиш и ще се оправиш.
	— Но ти няма. — Челси докосна бузата на Мариса с показалеца си. — Трябваше да зарежа всичко. Какво ще помогне една проклета корица?
	— Ти винаги си искала прекалено много. — Мариса се засмя. — И как мога да се оплаквам, след като го направи заради мен?
	Алекс отново пристъпи напред.
	— Моментът не е подходящ да обсъждаме нашето делово предложение. Не може ли да се срещнем във вашия хотел вечерта?
	— Утре отлитаме за Ню Йорк. — Челси тръгна по кея към черната лимузина. — Свържете се с моя мениджър.
	— Имаме нужда от спешно решение. — Алекс и Кейтлин забързаха, за да настигнат Челси и дъщеря й. — Ще ви отнеме само десет минути, за да ви изложим предложението си.
	— Не мисля, че…
	— Моля, помислете. — Алекс спря. — Моят партньор Джонатан Андреас ще бъде много разочарован, ако не изслушате плановете ни за вас и „Вихрения танцьор“.
	Известно време Челси не отговори, лицето й бе извърнато и полускрито от бухналата ярка коса.
	— „Вихреният танцьор“?
	Бяха стигнали до колата и шофьорът отваряше вратите.
	— Може ли да дойдем довечера в седем?
	Челси се поколеба, а Мариса влезе в лимузината.
	— О, по дяволите, защо не? Заповядайте в апартамента ми в „Кравиц“ в четири на чай.
	Качи се в колата, а шофьорът блъсна вратата и чевръсто заобиколи до шофьорското място.
	Алекс и Кейтлин наблюдаваха как лимузината се отдалечава от тях надолу по пристанището.
	— Във филмите изглежда по-висока, нали? — Кейтлин пъхна ръце в джобовете на палтото си от мек вълнен плат. — Как се справяш с такива като нея?
	— Както с всички останали. — Алекс я хвана под ръка и я поведе към таксито, което чакаше на няколкостотин метра. — Разбираш какво искат най-много на света и им го даваш. — Ухили се. — В замяна получаваш онова, което ти желаеш.

	Челси слушаше внимателно плана на Алекс за рекламната кампания. Лицето й беше безизразно. Седеше свита на кремавия диван в апартамента си, облечена в свободен панталон и горнище от бледо бежов сатен, на фона, на които разпиляната й бухнала коса ярко се открояваше. След като Алекс свърши, тя помълча още известно време със сведени дълги мигли и гледаше дъното на чашата с кехлибарен чай.
	— Досега никога не съм представяла каквото и да е. Аз съм актриса, а не рекламен агент.
	— Една актриса винаги може да използва рекламата. — Алекс се облегна на стола си. — Мога да ви уверя, че всичко ще бъде направено с вкус. В наша полза е да постъпим така, че рекламата и публичната ви изява само да увеличат популярността ви.
	Челси не вдигаше поглед от чашата.
	— Да, разбирам. — Помълча още, после внезапно вдигна глава и хвърли мълниеносен поглед към Кейтлин, която седеше на стол до Алекс. — Защо, по дяволите, вие не говорите? Парфюмът е ваш, нали?
	Кейтлин почувства, че се изчервява при тази неочаквана атака.
	— Да, парфюмът е мой.
	— Тогава защо не ме увещавате да го рекламирам?
	— Аз не… предполагам… — Престана да се запъва и каза истината. — Мисля, че малко ме сплашихте.
	Челси направи учудена физиономия и премести поглед към Алекс.
	— А него?
	Явно, че Челси много бързо преценяваше характерите.
	— Досега никога не съм говорила с филмова звезда. — Устните на Кейтлин започнаха да потръпват и тя добави: — И знаете…
	Алекс се засмя.
	— Кейтлин иска да каже, че имаме общи интереси.
	— Наистина ли? — запита го Челси.
	Алекс я погледна в очите.
	— Доста близки.
	Челси отново се обърна към Кейтлин.
	— Имате ли мостра от този парфюм?
	— Разбира се. — Кейтлин отвори чантата си и извади малка стъкленичка. — Нарекох го „Вазаро“.
	Челси отвори шишенцето и подуши аромата, преди да втрие няколко капки върху китките си и после отново да помирише.
	— Боже, та той е прекрасен.
	— Харесва ли ви? — Надеждата на Кейтлин се съживи и тя пламенно се наведе напред. — Аз го създадох. Това е първият ми парфюм.
	— При толкова хубав парфюм няма нужда да се мъчите за втори. — Челси отново помириса лявата си китка — Защо „Вазаро“?
	— Вазаро е моят дом. Там отглеждаме цветя за парфюмерийната промишленост.
	— Хм. — Челси върна шишенцето на Кейтлин. — Къде е това?
	— В Южна Франция, близо до Грас.
	— Имаме намерение да снимаме телевизионните реклами във Вазаро — каза Алекс. — Местността е невероятно красива.
	— Идват ли туристи?
	— Не, съвсем усамотено е.
	Челси отново подуши китката си.
	— Казвате, че ме искате в Париж за един месец?
	Кейтлин потисна въздишка на облекчение. Актрисата сигурно се интересува, иначе нямаше да задава въпроси. Алекс кимна.
	— Ще ви представим като официален говорител, ще вдигнем много шум около „Вихрения танцьор“, който се завръща в родината си и ще обявим датата на пускането на парфюма.
	— И ще ми направите безброй снимки заедно с „Вихрения танцьор“. — Челси направи гримаса. — Досега никога не съм се снимала със статуя.
	— Но каква статуя само — меко добави Алекс. — И каква жена. Двамата заедно ще разтърсите света.
	Челси отхвърли глава назад и се разсмя.
	— Боже, колко сте упорити.
	— Ще го направите ли?
	Челси отново сведе ресници, за да скрие блясъка в сапфирените си очи.
	— Ако се споразумеем…
	Кейтлин нервно стисна шишенцето с парфюм в ръката си.
	— Не споменахте за сумата — започна Челси. — Не искам да изглеждам глупава, но…
	— Два милиона долара — каза Алекс.
	Кейтлин пое дълбоко дъх. Не беше си представяла, че трябва да платят толкова много само за ангажирането на една актриса.
	— Не е достатъчно — рече Челси.
	— Но е повече, отколкото получавате за един филм.
	— Следващият път ще им поискам три милиона.
	— Говорим само за реклами и за няколко публични изяви. Работата ви няма да е тежка.
	— Но аз лансирам този продукт на пазара. Това е отговорност.
	Алекс замълча за миг.
	— Три милиона.
	Челси го изгледа внимателно.
	— Щях да взема два милиона и седемстотин хиляди. Много лесно вдигнахте.
	— Да — Усмихна се той. — Но щяхте да поставите условия. Нямам време за условия.
	Челси кимна бавно.
	— Но все пак имам условия. — Кимна към стъкленичката с парфюм в ръката на Кейтлин. — Искам името ми да е върху шишенцето. Ще наречем парфюма Челси.
	— Не! — Извика Кейтлин шокирана.
	Челси упорито стисна челюсти.
	— Искам го. За мен рекламата е вечна, щом името ми е изписано на бутилката. Някои парфюми остават популярни половин столетие. Погледнете „Шанел № 5“.
	Алекс мълчеше.
	— Обясни й, че това е невъзможно — Кейтлин се извърна цялата към Алекс. — По дяволите, тя не _може_ да променя името.
	— Ще смъкна на два милиона и седемстотин — заяви Челси, — ако сложите името ми върху шишето. Иначе няма да има сделка.
	— Алекс. — Кейтлин отчаяно стисна ръката му. — _Кажи й._
	— Имаме нужда от нея.
	— Не чак толкова.
	— По дяволите, толкова. — Гласът на Алекс прогърмя силно.
	Гърлото на Кейтлин се стегна от сълзи на отчаяние. Защо не вмъкнаха в договора клауза, която да й гарантира, че тя запазва контрол върху името? Не изглеждаше необходимо, след като Алекс я увери, че няма да има проблем парфюмът да се нарича „Вазаро“.
	— Ти каза, че ще остане моето име. Че нямало значение.
	Усети как мускулите на Алекс се стягат под сакото от туид.
	— Ти не разбираш. Всичко трябва да върви заедно. Ако липсва един елемент, трябва да започвам отново.
	— Но не е справедливо. — Обърна се към Челси и изрече пламенно: — Не може да сложите името си върху моя парфюм. Парфюмът принадлежи на Вазаро. Той е „Вазаро“.
	Челси се усмихна и погледна Алекс, изчакваше.
	Алекс отмести очи към напрегнатото лице на Кейтлин. Мълчеше.
	— Окей. — Обърна се към Челси. — Няма сделка. Не може да вземете името.
	Кейтлин отмаля от облекчение.
	Очите на Челси се разшириха от изненада.
	— Сигурен ли сте?
	— Ще намерим някого другиго.
	Челси се усмихна особено.
	— Не сте толкова твърд колкото предполагах, мистър Каразов. Бях почти сигурна, че ще я предадете.
	Алекс се изправи.
	— Съжалявам за загубеното време. Да си вървим, Кейтлин.
	Челси грациозно стана от дивана, цялата облечена в хлъзгавата коприна.
	— Времето не беше загубено. Смятам, че и двамата сте доста интересни. — Обърна се към Кейтлин. — Вашият Вазаро трябва да означава много за вас.
	Кейтлин кимна и се изправи.
	— В света няма друго подобно място.
	Челси се засмя.
	— Няма друго място като собствения дом. — Набръчка нос. — Не зная. Никога не съм имала такъв. — Усмивката й изчезна. — Нито пък Мариса. — Внезапно се обърна към Алекс. — Три милиона — изрече бързо. — И запазвате името.
	Алекс не трепна.
	— Съгласен.
	Удивена, Кейтлин се загледа в Челси.
	— Но имам едно условие — Челси се обърна към Кейтлин. — Смятам, че няма да се окаже неизпълнимо за вас. Бих искала да приемете дъщеря ми Мариса като гостенка във Вазаро след официалната премиера на парфюма. — Усмихна се. — Тя е само на шестнайсет, но няма да ви създава неприятности. Обикновено се разбира с всички. Много е тиха… въобще не е като мен.
	— Ще бъде добре дошла. — Кейтлин го каза искрено. Хареса дъщерята на Челси, доколкото я видя на кея. В нея имаше някаква сериозност, сякаш бе надрасла годините си. — Обикновено съм много заета по полето, но майка ми ще се грижи за нея.
	— Тя няма нужда от грижи. Поне така казва винаги, когато я попитам. — Челси тръгна към вратата. — Естествено, аз не обръщам внимание на това. Единственото, за което моля, е през следващия месец да я държите далеч от репортерите. Статията на Тиндейл ще причини раздвижване и не бих желала то да й се отрази.
	— Да й се отрази?
	— Питайте приятеля си. — Острият поглед на Челси се отмести към Алекс. — Обзалагам се, че знае всичко за Мариса. Изглежда е доста информиран.
	— Съвсем случайно зная какво се е случило с Мариса — Алекс беше мрачен. — Възхищавам се на реакцията ви.
	— Не можех да направя нищо друго. — Челси обърна очи към Кейтлин. — Вие сте смела и не сте алчна. Това ми харесва.
	— Вие също сте смела. — Неочаквано за самата нея тя се усмихна на Челси. Актрисата притежаваше много чар, а и трудно се устояваше на искреността й. — Но не бих казала, че не сте алчна.
	Силният смях на Челси отекна в стаята.
	— Дължи се на това, че съм израсла в бордеите. Независимо колко си богат, никога не ти стига.
	Алекс бръкна във вътрешния джоб на сакото си.
	— Договорът е готов да го подпишете. Можем да нанесем необходимите поправки и…
	— Няма начин — отвърна рязко Челси. — Пратете го на моя мениджър.
	Алекс се усмихна леко и се обърна към Кейтлин.
	— Умна жена. Ето така трябваше да направиш и ти, Кейтлин.
	— Но аз нямам мениджър. Не мога да вярвам на никого, освен на себе си — отвърна Кейтлин. — С изключение на теб.
	Алекс направи физиономия.
	— Тогава Господ да ти е на помощ.
	— Амин — допълни сухо Челси, отвори им вратата и им махна с ръка.
	— Какво каза, че знаеш за дъщеря й? — Кейтлин запита Алекс, докато вървяха към асансьора.
	— Нищо, което да не е известно на по-голямата част от света — отвърна Алекс. — Не е нещо, което може да се скрие. Челси Бенедикт е прекарала четиринайсет месеца в затвора.
	— В затвора? — Кейтлин се обърна и го изгледа.
	— Челси е израсла в бордеите на Ню Йорк. Майка й е била проститутка, а баща й… — Сви рамене. — Кой знае? Въобще не се е мяркал, така че все едно. Тръгнала в театрално училище и й предстояла обещаваща кариера, когато срещнала Хари Пърнъл. Пърнъл бил по-възрастен, богат магнат от Уолстрийт. Челси забременяла от него, когато била на шестнайсет години, той се оженил за нея и след шест месеца тя родила Мариса. — Натисна копчето за асансьора. — След четири години подала молба за развод и го съдила за попечителство. Не го получила.
	— Обикновено майката получава правата за попечителство — вметна Кейтлин. — А Челси защо не?
	— Явно, че Хари Пърнъл е бил чисто и просто кучи син. Бил достатъчно богат, за да наеме свидетели и да изфабрикува доказателства против нея. Присъдили я на него, но Челси не оставила нещата така. Започнала работа и наела адвокати. Мариса ходела в частно училище в Манхатън и Челси подкупвала слуга и учители, за да й позволяват да прекарва известно време с детето.
	Вратата на асансьора се отвори. Влязоха в кабината и Алекс натисна бутона за партера.
	— Когато Мариса станала на шест години, Челси открила, че Пърнъл се гаври с нея сексуално.
	— Със собствената си дъщеря? — На Кейтлин й стана зле.
	Алекс кимна.
	— Кръвосмешение. Но тогава темата била табу. Никой не повярвал на Челси, когато отишла в полицията.
	— Боже мой — прошепна тя.
	— Затова Челси откраднала Мариса и я скрила при свои приятели извън щата. — Алекс сви устни. — Пърнъл направил така, че хванали Челси, арестували я и я хвърлили в затвора за отвличане на дете. Останала там четиринайсет месеца. Казала, че по-скоро ще изгние там, отколкото да върне Мариса на Пърнъл.
	— За това се изисква голям кураж.
	Алекс кимна.
	— Жената има стил. Междувременно адвокатите й открили доказателство, че Пърнъл задиря друго дете, този път с обвинение за явно порочно насилие и Челси била помилвана.
	— А какво станало с него?
	— Бил изпратен в затвора. Но не прекарал и седем месеца там, докато не му се случил съдбоносен „инцидент“. Затворниците не понасят хора, които се гаврят с деца.
	Чувството на дълбоко удовлетворение, което обхвана Кейтлин, я изуми. Винаги бе смятала, че отмъщението е безполезно, но само като си представи едно беззащитно дете, върху което издевателства не кой да е, а собственият му баща, й прилоша от ярост. Щом като тя реагира тъй силно, след като го чу, какво ли е преживяла Челси? Внезапно Кейтлин изпита голяма вътрешна близост към тая жена.
	— Това ли е историята, която Челси смята, че репортерът ще възкреси?
	— Когато стана име в Холивуд, изровиха всичко от миналото й и го отпечатаха в жълтата преса. Но тя призна всичко и поиска пресата и обществеността да я оставят на мира. Заяви, че ако онова, което им дава от екрана, не им е достатъчно, тогава да вървят по дяволите.
	— Подхожда й.
	— По този начин е оцеляла. — Асансьорът се отвори и Алекс поведе Кейтлин през ярко осветеното шумно фоайе. — Завладява въображението, но е достатъчно земна и повечето жени могат да се идентифицират с нея.
	— Също като Вазаро. — Кейтлин за миг си спомни първото си впечатление от нея — красива, отегчена, но все пак готова за борба. Да, Челси _беше_ като Вазаро. Можеше да поеме всичко, което хвърляха върху нея и все пак да издържи и да цъфти. — Радвам се, че тя ще е нашата говорителка. — Направи гримаса. — Не че някой ме пита, но…
	— Рекламата беше оставена в мои ръце — напомни й Алекс.
	— Знам, не се оплаквам. — Усмихна му се лъчезарно. — Но и ти се пребори за името.
	— Престани да ме гледаш така — грубо каза Алекс. — Борих се за нея, защото знаех, че ще отстъпи.
	— Не можеше да си толкова сигурен. — Тя плъзна ръката си в неговата. — Челси е права, съвсем не си толкова твърд за колкото се представяш.
	Алекс поклати глава.
	— Не прави грешката да ме мислиш за нещо, което не съм, Кейтлин.
	— Не знам какъв си. — Усмивката й разцъфна. — Но смятам, че започвам да откривам.
	Изгледа я със смесица от раздразнение, недоволство и нежност, преди да успее да откъсне очите си.
	— Оттук ще летим директно за Париж. Вдругиден имаме среща с Пиер Дешарм.
	Това отклони вниманието й в друга посока. Пиер Дешарм беше един от първокласните специалисти по опаковките в парфюмерийната индустрия, но тя не би го избрала.
	— Не.
	Алекс я погледна смаян.
	— Как не?
	— Искам Анри Льоклерк.
	— Той е прекалено зает. — Скептично повдигна вежди. — Може да не успеем да го убедим да изостави Диор и Коти, за да направи нашата опаковка.
	— Нека опитаме. — Поколеба се. — Преди две години прочетох нещо за него в едно списание и то би могло да ни помогне.
	— Не бива да разчиташ на вестникарски клюки.
	— Е, може да се окаже нищо… но все пак бих искала да опитаме.
	— Тогава ще опитаме. От летището ще се обадя в бюрото му и ще уредя среща. — Алекс се усмихна, отвори стъклената врата на входа и леден вятър духна в лицата им. — Само трябва отново да огледаме положението и да видим какво да правим.
	— Разбери какво иска Льоклерк и му го дай — цитира го Кейтлин и усети, че я обзема вълнение. Независимо от предположението, че е чужда на този бързо движещ се свят, в който Алекс се чувстваше тъй свободно, не можеше да отрече, че й беше весело да прескача от една до друга страна с реактивни самолети и да се среща с известни хора като Челси Бенедикт и Джонатан Андреас.
	— Точно така. — Лицето на Алекс придоби странен израз, когато погледна зачервените страни и блесналите очи на Кейтлин. Спря на улицата, нежно вдигна яката на палтото й и я загърна около врата й, за да не нахлува там леденият вятър.

	Челси почука и отвори вратата към спалнята на Мариса.
	— Хей, отидоха си.
	Мариса я погледна с усмивка.
	— Хубаво. Тогава позвъни на камериерката и си легни. — Беше се свила върху леглото с отворен учебник по алгебра и си правеше записки в тетрадка със спирала. Беше със старата си избеляла пижама, в която изглеждаше висока, слаба, почти като момче.
	— Яде ли от онези кифлички, които донесоха с чая?
	Челси поклати глава и тръгна към леглото.
	— Не мога да ги гледам. Стомахът ми още е разбъркан. Дръпни се.
	Мариса се премести в леглото и Челси легна до нея. Челси въздъхна доволно и затвори очи, опитвайки се да отхвърли напрежението от деня.
	— Хубаво е. Господи, колко съм уморена.
	Мариса хвърли настрани тетрадката си и потъна в мълчание, очаквайки Челси да се раздвижи.
	Беше приятно да лежиш и да няма нужда да се бориш, да се правиш на силна, умна и блестяща. Челси знаеше, че след малко пак ще се върне към всекидневието, но сега й се искаше да полежи до Мариса. Чувстваше лекото й равномерно дишане и свежия аромат от букета ириси и бял люляк върху нощното шкафче. Управата на хотела й беше изпратила този букет, щом пристигнаха и Челси си спомни как Мариса се усмихна лъчезарно и докосна с нежния си пръст едно от кадифените листенца на ириса.
	Челси беше започнала да се отпуска, когато потъна в спокойствието, което Мариса излъчваше. Как го правеше? Мислеше си учудено тя. Страданието, което Мариса беше изтърпяла, я бе наранило, но не я беше белязало.
	— Знаеш ли, понякога вярвам във всички тези глупости за прераждането.
	— Ти? Защо?
	— Мисля, че още с раждането си някои хора вече са готови да се втурнат в живота. — Челси отвори очи и се загледа замислено в пейзажа със северното сияние, който висеше на отсрещната стена. — Така че нищо, което им се случи, не може да ги промени или да ги унищожи. Разбираш ли какво имам предвид?
	— Мисля, че говориш за душата.
	— Така ли? — Мариса сигурно знае. Тя поглъща книгите като топъл хляб. Челси се извърна в леглото и я погледна. — Май че ти си една дълбока душа, мила.
	Мариса се засмя.
	— Сигурно си уморена. Никога по-рано не съм те чувала да философстваш.
	— Аз? Да философствам? — Челси я погледна смаяна. — Боже мой, все едно говори Шърли Маклейн. — Седна в леглото. — Трябва да съм откачила. По-добре да хапнем нещо. Ще поръчам салата и супа. О’кей?
	— Окей. — Мариса се облегна назад в леглото, докато Челси предаде поръчката по телефона.
	— Готово. — Челси върна слушалката на място и се изправи. — Аз тръгвам и те оставям да си довършиш домашното, докато донесат храната.
	— Няма защо да си тръгваш.
	— Трябва — Челси тръгна към вратата на хола. — Отвличам те, а ти си твърде внимателна, за да ми го кажеш.
	— Мамо, не е вярно.
	— Вярно е. — Челси застана на вратата и хвърли поглед през рамо. — Изразът на Мариса беше полузагрижен, полупечален и внезапно Челси изпита такава дълбока любов, че се стресна. Господи, как може да има такъв късмет? Въпреки всички грешки, които е извършила, все пак е направила и нещо правилно. — Не се обиждам. Знам, че ме обичаш. — Изкриви лице. — Сигурно не е лесно да имаш майка актриса…
	— Не. — Мариса се усмихна. — Но е много забавно.
	— Реших да представя парфюм. — Челси извърна поглед от нея.
	Мариса се ококори от изненада.
	— Защо?
	Челси сви рамене.
	— Сделката беше добра. — Спря. — Жената, която е създала парфюма отглежда цветя на едно място, което се нарича Вазаро — в Южна Франция. Ще те пратя там през следващите няколко месеца, докато се занимавам с кампанията.
	Мариса не помръдна.
	— Заради репортера.
	— Така е най-добре, мила.
	— Вече съм изостанала и ще пропусна първите няколко месеца от училище.
	— Ще ги наваксаш. Бележките ти са добри.
	Мариса изгледа внимателно майка си.
	— Няма нужда да се крия от всичко това.
	— Ти не се криеш. Просто едно гмуркане в определен момент.
	— То е същото. Ти винаги се опитваш да закриляш онези, които обичаш. Няма защо да ме покровителстваш, мамо.
	— Има защо. Ти нямаш представа, как тия акули могат да те разкъсат. — Челси се усмихна. — Не ми се карай, мила. Ти също имаш склонността да закриляш, иначе нямаше да се качим на онова корабче, за да протестираме за проклетия кит.
	— Това е различно.
	— Е, да, ти не тежиш осем тона. — Челси я попита с надежда: — Ще отидеш ли във Вазаро?
	За миг й хрумна, че Мариса ще откаже, но дъщеря й кимна.
	— Добре, ще отида във Вазаро.


>	Глава седма

	— Помислих си, че никога няма да се промъкнем през митницата.
	Кейтлин влезе в таксито и се разположи на меката седалка с въздишка на облекчение.
	— Бяха толкова недружелюбни. Видя ли онези войници с картечниците?
	Алекс кимна, влезе в таксито и подаде на шофьора листче хартия.
	— Имат право да бъдат нервни. Организацията „Черната Медина“ е убила вчера двама на Баховия фестивал във Виена.
	Кейтлин потрепери.
	— Не съм чула.
	— Прочетох за това в един вестник в самолета — каза той, когато таксито рязко потегли.
	— Ужас. Цялото това насилие е толкова безсмислено. Какво искат всъщност? — Кейтлин погледна през прозорчето. — Терористите още не са изложили исканията си, нали?
	— Не, но съм сигурен, че скоро ще го направят.
	Отново настъпва царството на терора. Кейтлин опита да пропъди тази мисъл от съзнанието си.
	— В кой хотел ще отседнем?
	— В никой.
	— Но ти цял час уговаряше нещо по телефона на летището в Рейкявик.
	— О, има къде да отседнем. — Алекс й се усмихна. — Точно затова трябваше да взема оня плик от гишето. Малка изненада.
	Четиридесет минути по-късно таксито спря пред една къща на „Плас дьо Воож“ в парижкия квартал Маре. Двуетажната сграда, обърната към площада, беше с полегат покрив, фасада от камък и тухли и излъчваше изтънчения чар на отминали векове.
	— Тук ли ще отседнем? — Тя възбудено се вкопчи в ръката на Алекс. — Не мога да повярвам. Та това е градската резиденция на семейство Андреас. Веднъж дойдох да я видя, когато бях студентка в университета, но вътре имаше хора и не можах да я разгледам.
	— Вече не принадлежи на семейство Андреас. — Алекс плати на шофьора. — Била е конфискувана от Националния конвент, след като Жан — Марк Андреас избягал от страната със своята Жулиет. — Той вдигна пътните чанти и ги понесе към каменните стъпала. — Оттогава никой Андреас не я е обитавал. — Извади ключ от плика, който бе взел на летището и отключи парадната врата. — Нито пък някой Вазаро. Сега принадлежи на един банкер, който от две години живее в Кения.
	— Защо го направи? — Кейтлин влезе във фоайето, а погледът й захласнато обхождаше кристалните полилеи, блеснали над главите им. — Създал си си толкова главоболия заради мен!
	— Имах и свои съображения. Казвал съм ти, че личният интерес върти света.
	— Алекс Каразов, защо просто не го кажеш? — Кейтлин закри устните си с ръка и гневно го изгледа. — По дяволите, кажи, че си го направил заради мен.
	Кратка усмивка озари лицето му.
	— Добре де, заради теб го направих. — Той тръгна към стълбището. — Отчасти.
	Кейтлин се подсмихна и побърза да го настигне.
	— Света Богородице, ама че си инат. — Тя го изпревари и стигна втория етаж, като вземаше по две стъпала наведнъж. — Чудя се коя ли е била стаята на Катрин. Тя изтича през коридора, като разтваряше вратите на спалните. — Жалко, че не запомних по-добре описанието на къщата в дневника й.
	— Не си запомнила ли? Невероятно. В самолета ме затрупа с информация за всеки детайл.
	— Не е нужно да бъдеш ехиден. Ако уважаваше поне малко историята на рода…
	— Съвсем не съм ехиден — каза Алекс, като я последва в коридора. — Просто се пошегувах.
	— Е, добре, не ме интересува дали си ехиден или не. Виж, тази стая направо е чудесна. — Кейтлин се спря на прага на просторната спалня, после изтича до прозореца. — Мисля, че е била точно тази. Гледа към градината. Катрин казва, че стаята й гледала към градината.
	Тя разтвори дървените капаци на прозореца.
	— Дали можем да използваме тази стая, Алекс? Погледни само каква гледка. От тук се вижда не само цялата градина, но и онези чудесни покриви там. Толкова типично парижки, не мислиш ли?
	— Откъде да знам. — Алекс пусна куфарите и застана край нея до прозореца. — Никога досега не съм бил в Париж.
	— Никога не си бил… — Тя спря насред думата и се обърна към него изумена. — Живееш в Европа, а никога не си бил в Париж?
	— Съзнавам, че е светотатство — каза Алекс сериозно. — Но просто не ми е падал път оттук.
	— На човек не му „пада“ път през Париж. А идва в него на поклонение. — Кейтлин бурно се разсмя. — Както и да е, ще те разведа навсякъде. Ще правим дълги разходки. Париж трябва да бъде разгледан пеш. Ще ти покажа кафенето в една малка уличка, където ходех след училище и ще минем по моста „Сюли“. — Очите й блестяха от възбуда. — Трябва да видиш и „Нотр Дам“. Витражът на розовия прозорец е прекрасен. Също и „Сен-Антонио“. Това е любимата ми катедрала в Париж. Ще идем и в хотел „Карнавале“, където маркиза Дьо Савине…
	— Мислиш ли, че сред всички тия обиколки ще ни остане изобщо време да се срещнем и с мосю Льоклерк? Поне веднъж-дваж?
	Усмивката на Кейтлин помръкна.
	— Разбира се, знам, че всъщност затова сме тук. Просто помислих, че няма да е лошо, ако… Възможно е въобще да не харесаш моя Париж. Като студентка бях вечно бедна и нямам понятие от луксозните ресторанти или…
	— Ще харесам твоя Париж — прекъсна я Алекс. — И ще имаме достатъчно свободно време, след като поверим веднъж проблема с дизайна в ръцете на Льоклерк.
	Лицето на Кейтлин се проясни и тя отново стана нетърпелива.
	— Тогава не може ли веднага да излезем? Ще имаме време да разопаковаме багажа по-късно. Искам да ти покажа гледката от моста „Сюли“ при залез-слънце.
	Той се усмихна.
	— Уж се имаш за провинциално момиче, а си учудващо ентусиазирана при вида на големия град.
	— Но това не е какъв да е град, това е Париж. Е, разбира се, че е голям град, но не като… — Тя млъкна, щом разбра, че й се присмива и му направи физиономия. — Ще видиш какво имам предвид, след като поживееш малко тук.
	— Без съмнение. — Той се усмихна и се наведе, за да целуне нежно връхчето на носа й. — Ще се обадя да потвърдя срещата ни с Льоклерк за утре и после можем да излезем.
	Кейтлин кимна.
	— Ще ида да си сменя обувките. — Тя отново огледа града. — Сега изглежда по-различно. Не е ли странно как се променя гледната ни точка с възрастта?
	— Е, още не си библейска старица.
	— Но не съм и девойка.
	— Кога завърши университета?
	— Когато бях на двайсет и две. Исках да продължа специализацията си, но банката, а и Вазаро, имаха нужда от мен.
	— И така изостави учението си.
	— Не беше истинска саможертва. Винаги съм знаела, че моят дълг е да охранявам и запазя Вазаро и единственото, което ми липсваше, беше изучаването на древността. В случая важното беше Вазаро.
	Алекс я изгледа втренчено и безмълвно.
	— Защо?
	— Защото е… — Тя спря и след малко произнесе бавно: — Предполагам, че е така, защото Вазаро е неизменно там и никога не се променя. Светът не е кой знае колко прекрасен, нали? Има луди като онези терористи, и войни, и наркотрафиканти. Светът е вечно забързан и всичко се променя и няма къде да се спасиш. Освен във Вазаро. Всичко се променя, но не и Вазаро.
	— Не съществуват изключения. Всичко се променя, Кейтлин — каза нежно Алекс.
	— Но не и Вазаро. Наистина не. Годините отминават, но всеки сезон е все същото — цъфтенето и жътвата… — Внезапно Кейтлин се почувства неловко, като видя как втренчено я гледа той. — Всъщност искам да кажа, че е много важно да умееш да държиш на нещо в тоя свят.
	— Опасно е да допуснеш нещо да означава твърде много за теб. Толкова е лесно да ти го отнемат.
	— Вазаро не е „нещо“.
	Алекс кимна.
	— За теб не е.
	— А ти на какво държиш, Алекс?
	— На самия себе си. Такъв, какъвто съм.
	— И това ти е достатъчно?
	— Казах ти вече, че не вярвам в миналото.
	Алекс тръгна към вратата.
	— Ще свърша с телефонните разговори до десетина минути. Защо не ме почакаш долу, след като си смениш обувките?
	— Добре.
	Той й хвърли бърз поглед през рамо.
	— Знаеш ли къде ми се ще да отидем най-напред?
	— Къде?
	— В Лувъра. Искам да видя картината на Жулиет „Момче в полето“.
	Кейтлин кимна нетърпеливо.
	— Тогава ще отидем най-напред в музея. Картината е чудесна, Алекс.
	— Сигурен съм, че е така.
	След като той излезе, Кейтлин отново се обърна към прозореца. Беше съвсем ранен следобед слънцето грееше силно и ярко, а въздухът беше кристалночист. И все пак, Кейтлин внезапно се почувства като някогашното малко момиченце, което тичаше в полуздрача на жасминовите храсти. Светът изглеждаше обвит в мека златна омара, в която животът току-що се зараждаше и трептеше с пулса на хиляди обещания.

	— Мисля, че този мъж ни следи — прошепна Кейтлин, когато минаваха край стъклената пирамида в двора на Лувъра. — Сигурна съм, че го видяхме на площада, когато излизахме от къщи.
	— Кой мъж?
	— Оня с огледалните слънчеви очила и червената риза.
	Алекс погледна небрежно през рамо.
	— Дебелакът с пътеводителя ли?
	— Да.
	— Хъм. Мислиш ли, че иска да те похити и да те продаде за бяла робиня?
	— Алекс, говоря ти сериозно.
	— Аз също. Чувал съм, че в Средния Изток обичат високите блондинки. А великолепните ти гърди определено ще бъдат предимство.
	— Аз не съм руса.
	— Поне така изглеждаш на слънце. Иначе си малко белезникава, като някоя пъстра котка или…
	— Дали да не предприемем нещо?
	— Например, да си боядисаш косата?
	— Да извикаме полицията.
	— Още не си отвлечена.
	— Може да е джебчия.
	— Повече ми допада версията с бялата робиня. Предизвиква в съзнанието ми всякакви похотливи мисли. Обсипани със скъпоценности кожени ремъци за ръце, афродизиаци, голи вакханки, танцуващи край мен, за да подсилят желанието.
	— Нямаш нужда от подсилване — изсмя се Кейтлин. — И без това си страхотен. По дяволите, казвам ти, че наистина го видях на площада.
	— Плас дьо Вож е най-старият площад в Париж и сигурно е описан във всеки туристически справочник. И сериозно ли мислиш, за Бога, че един джебчия би сложил червена риза и огледални слънчеви очила?
	— Май че не.
	— Ако го видим пак, след като напуснем музея, ще предупредя полицаите. Така става ли?
	Тя кимна.
	— А сега ми покажи картината на Жулиет. Имам нужда да охладя свръх активното си либидо със свежа струя култура. Постоянно ми се привиждаш полугола, като в харем, само в един прозирен воал, леко приведена, а този чудесен задник гъвкаво се поклаща…
	Кейтлин се изкикоти.
	— Пикантно, страхотно пикантно.
	— Ти заговори на тая тема. Чудя се дали в Лувъра е изложена одалиската на Дьолакроа. Ще трябва да я разгледаме, за да видим дали наистина си подходяща за целта. Лично аз считам, че ще изглеждаш много секси, излегната сред куп копринени възглавници. Или пък, още по-добре върху тях, заела необходимата поза за удоволствия и игри.
	Кейтлин продължаваше да се кикоти, но все пак опита да го върне към по-сериозен разговор.
	— Дьолакроа ли? Тук има една одалиска, но тя е от Енгр.
	— Съществуват няколко одалиски. Изглежда художниците през всички векове са били завладени от фантазии на тема харем. При Енгр момичето е хладно и въздържано, докато Дьолакроа е нарисувал голата жена напълно отдадена на насладата. Ти си по-скоро модел на Дьолакроа, отколкото на Енгр. — Той отвори вратата и я пусна да влезе преди него в музея. — Това е велика картина. Трябва да разберем дали и двете са тук, за да можеш да ги сравниш.

	Алекс чу как плющи душът в банята на Кейтлин, когато мина бързо покрай вратата й, за да слезе в салона на първия етаж. Той вдигна слушалката на телефона и с решителни, отривисти движения набра номера в Куонтико, Вирджиния.
	След три иззвънявания отсреща вдишаха телефона.
	— Тук Чарлз Барни. — Вечно изрядният заместник на Макмилън.
	— Барни, свържи ме, моля те, с Макмилън.
	— Алекс? — Мекият, колеблив глас на Барни съдържаше нотка на упрек. — Какво има? Знаеш, че не мога да го безпокоя без наложителна причина.
	— Барни. — Всяка от думите на Алекс бе акцентирана с ледена прецизност. — Свържи ме с него.
	Барни въздъхна.
	— Добре тогава.
	Прехвърлиха го на другата линия и след малко Род Макмилън вдигна слушалката.
	— Тук Макмилън.
	— Макмилън, или разкарай тоя, дето ме следи, или поне наеми някой по-печен в занаята.
	— Алекс? — Гласът на Род Макмилън звучеше копринено мек. — Не можеш да очакваш някакъв супер спец за такова рутинно следене. Постоянно изчезваш нанякъде, затова се наложи да потърсим и помощ отвън. Разбрах, че си водиш и мадама.
	— Разкарай го или сам ще го извадя от играта.
	— Не те съветвам. — Гласът на Макмилън позагуби деликатната си нотка. — Би трябвало да си по-сговорчив. В крайна сметка ние уредихме с швейцарската полиция да се измъкнеш от гадната ситуация около смъртта на Павел. — Той замълча. — Знаеш, че те следим само за да се застраховаме, Алекс.
	— Ако той още веднъж се изпречи утре пред очите й, направо е свършен.
	Алекс сви мрачно устни, остави слушалката, обърна се и излезе от салона. Кейтлин не беше дала знак, че е виждала отново агента на ЦРУ, след като напуснаха музея, но той трябваше да се увери, че не подозира нищо. За негов късмет тя прие много спокойно разкритията на Джонатан, но не беше все едно дали, освен за миналото, ще узнае нещо и за настоящето му:
	Не биваше да допуска никакви фалове точно сега, когато беше толкова близо до целта.

	Малките сини цветенца върху холандския фаянс по стените около ваната бяха фантастично красиви и удивително подхождаха на цветята, изрисувани върху завесата на душа, помисли си Кейтлин замечтано. Тя повдигна лице към топлата струя и въздъхна доволно, поглъщайки топлината с цялото си тяло. Разбира се, фаянсовите плочки не подхождаха съвсем на възрастта на къщата, но същото се отнасяше и до ваната с крачета или самата баня, ако трябва да бъдем точни. Ако се съди по обзавеждането, стаята сигурно е била приспособена в баня някъде през трийсетте. Прабаба й бе полагала същите козметични грижи за лицето си във Вазаро през 1935. Традицията си беше хубаво нещо, но не можеше да компенсира предимствата на съвременната канализация и…
	— Здравей — Алекс издърпа тежката, завеса пред душа, влезе гол във ваната и дръпна плътно завесата зад себе си. — Едва успях да си пробия път до ваната през цялата тази пара.
	Тя се взираше в него през рамо, стресната.
	— Аз… обичам горещите душове. Успокояват ме.
	— Не изглеждаш много спокойна.
	— Ти ме изненада. Свикнала съм да бъда сама под душа.
	— Няма да вземаме душ. — Той се наведе към нея, а очите му изучаваха лицето й. Помургавялата кожа на скулите му блестеше от влага през облаците пара, а бледосините му очи бяха присвити и напрегнати. Странно защо отначало си бе помислила, че тези очи са леденостудени.
	— Дай си езика.
	Сърцето й започна да бие учестено.
	— Какво?
	— Покажи си езика.
	Тя бавно се подчини. Той се наведе още по-плътно към нея и докосна езика й със своя само за две-три секунди. Самата краткотрайност на действието го правеше някак непоносимо интимно.
	— Така е добре. — Дланта му обгърна бузата й. — А сега се обърни пак, наведи се напред и се подпри с ръце върху плочките.
	Кейтлин трескаво се разсмя.
	— А не е ли по-добре да идем оттатък и да си легнем.
	— Каква липса на въображение — промърмори Алекс, като взе сапуна от синята мраморна поставка на стената. — Няма да гледаш към мен и ще правиш точно каквото ти казвам.
	Кейтлин се обърна настрани и се подпря с длани върху плочките.
	— Това някаква игра ли е?
	— О, да, много забавна игра. — С лениви кръгови движения той започна да разтрива сапуна по гърдите и корема й. — А сега си разтвори краката, Кейтлин.
	Той хвана отново сапуна и го мушна между бедрата й, като бавно го движеше напред-назад. Мускулите на стомаха й се свиха, щом почувства хлъзгавата, чужда на плътта й материя на сапуна и топлата, твърда ръка, която галеше тази най-съкровена част от тялото й. После се чу как калъпчето падна във ваната.
	— Ти изпусна… — Тя рязко си пое дъх, когато той проникна в нея с два пръста и започна да ги движи нагоре-надолу.
	Гърдите й се повдигаха и спускаха от усилието да поеме повече въздух в скования си гръден кош. Парата бе гореща и изпълваше дробовете й така, както пръстите му — отвора в тялото й.
	— Как… как ти хрумна това?
	Той се наведе напред и захапа със зъби крайчето на лявото й ухо, докато пръстите му се изплъзваха. Дланите му започнаха да масажират хълбоците й.
	— Мисля, че всичко започна от разсъжденията ми за белите робини и харемите и колко би било добре да си имам свой собствен.
	— Харем ли?
	— Не съм алчен. И една наложница ми стига. — Той започна да пощипва леко с два пръста закръглената плът на задника й. Еротичната възбуда накара тялото й да потрепери от сладостното усещане, а ръцете й, подпрени върху плочките, започнаха да пулсират.
	Топлият му, влажен език проникна в лявото й ухо.
	— Ще играем ли?
	— Аз… не съм сигурна, че ще бъда добра в тази игра.
	— Твоята роля е доста пасивна. — Той разтвори краката й още повече и се притисна към тялото й. — Гарантирам ти, че ще бъдеш фантастична. — Със силно движение той навлезе дълбоко в нея и тя тихичко извика. — Остави ме да отида докрай. Преструвай се, че си робиня, а аз съм шейхът, който току-що те е купил. Нека си поиграя с теб като с красива играчка. — Устните му докоснаха чувствителното място точно под ухото й. — Намираме се в сърцето на Сахара. Ти се опита да избягаш от мен, но аз те хванах още преди да стигнеш вратата и те блъснах в стената на шатрата си. Никой не може да те чуе или да ти помогне.
	— Звучи доста варварски.
	— Предполагам, че у повечето мъже тази варварска жилка съществува.
	Той проникна още по-дълбоко в нея и спря.
	— Сега си прикована от мен. Чувстваш ли го? Горните му зъби се забиха в долната й устна.
	— Да.
	— Изплашена ли си?
	— Не.
	— Би ли искала конниците да дойдат и да те спасят?
	Тя издиша дълбоко и на пресекулки.
	— Не.
	— Добре тогава. За жалост, в Сахара рядко се мяркат кавалерийски патрули. — Ръката му се плъзна отстрани и здраво притисна корема й, докато бедрата му бавно се триеха о нея. — Харесва ли ти така?
	— Да. — Тя притвори плътно очи и лактите й се притиснаха върху гладките, влажни плочки. Едва успяваше да изговори думите с пресъхнало гърло. Стегнато. Толкова стегнато.
	— Тогава стой съвсем неподвижно. Ако помръднеш или ме погледнеш, ще спра.
	Той бавно се отдели от кея и после отново навлезе докрай мъчително отмерено. Тя можеше да почувства всяка фибра, всеки сантиметър от гладката му, гореща плът. Зъбите й захапаха силно долната устна, за да спрат крясъка й.
	Той започна отново да се отдръпва и тя направи неволно движение да го задържи.
	— Не. — Ръцете му натискаха раменете й надолу, за да остане с лице към стената и тогава рязко се отдръпна от нея. — Казах ти, че ако мърдаш, ще спра.
	Тя почувства болезнена празнота. Жадуваше той да е отново в нея. Тялото й се присви от копнеж.
	— Алекс, за Бога…
	— Искаш ли го?
	— Да.
	— Тогава стой неподвижно. — Той пак проникна в нея, със същата влудяваща методичност. — Никакъв мускул в теб не трябва да трепне.
	Тя стисна здраво зъби. Досега не беше изпитвала нищо подобно. Чувстваше се абсолютно подчинена, не на него, а на собственото си желание. Бавното, мъчително прелъстяване продължи няколко минути, които изглеждаха като часове. Чуваше тежкото дишане на Алекс зад гърба си, усещаше хлъзгавите му, мокри ръце върху раменете си, мярваше от време на време струйките пара, които покриваха сините цветенца на плочките отстрани на подпрените й длани. Започна да издава тихи, гърлени звуци.
	— Искаш ли да се движиш? — прошепна Алекс в ухото й.
	— Да. — Тя преглътна. — О, да.
	— Колко много?
	— Страшно… ми се иска.
	— Тогава ми кажи какво чувстваш. — Ръцете му се плъзнаха напред и обхванаха гърдите й. — Тук.
	— Набъбнали… подути.
	Едната му ръка се залута надолу и започна да потърква къдравите косъмчета около най-женствената й част.
	— А тук?
	— Горещо… чак ме боли.
	— А ще стане ли по-добре, ако можеш да се движиш?
	— Да.
	— Тогава го направи. — Той я потупа леко по хълбоците. — Хайде!
	Тя се облегна назад, като че изведнъж изтръгнала се от вериги и го хвана диво, дълбоко, отчаяно.
	Той притискаше силно бедрата й, за да не му се изплъзне и стоеше неподвижен, за да й даде възможност да се освободи от цялото неудовлетворение и отчаяние, които се бяха натрупали в нея в тези мигове на принудителна пасивност.
	Тя чувстваше сълзите, които се стичаха по бузите й, както се движеше яростно, докато дивият оргазъм не я принуди да се свлече напред върху облицованата с плочки стена.
	— Шшт. — Влажната буза на Алекс се притискаше към нейната, а гърдите му — към гърба й. — По-спокойно.
	— Спокойно ли? — Тя трескаво се изсмя. — Нямаше нищо спокойно във всичко това.
	— Но ти хареса, нали?
	Тя осъзна, че винаги й е харесвало всичко, което той прави с нея.
	— Чувствах се така сякаш яздя ураган.
	Алекс се изкикоти.
	— Благодаря ти. Никога досега не бяха ме сравнявали с природна стихия.
	Той спря душа дръпна завесата и излезе от ваната, като подкрепи Кейтлин да не залитне.
	— Мисля, че достатъчно се намокрихме засега. — Грабна една хавлия от лавицата, помогна и да се измъкне от ваната и започна да попива тялото й. — Наистина ще трябва да ти намеря специално облекло за харем.
	— Как пък не.
	Той нежно разтриваше влажната й коса.
	— Не искаш ли?
	— Не. Определено считам, че ролята на робиня в харем е за еднократно изпълнение. В реалния живот съвсем няма да ми допадне.
	Той въздъхна.
	— Жалко. Съсипваш фантазията ми, да знаеш. Може би ще се наложи да наема оня приятел с червената риза да те отвлече и да те замъкне в шатрата ми в Сахара. Разбира се, първо ще трябва да си купя такава и да я разположа в пустинята, а после…
	— С червената риза ли… — повтори тя разсеяно, явно едва си спомняше дебелия турист, който причини на Алекс толкова вълнения и в крайна сметка предизвика тези еротични моменти.
	— Сигурен съм, че бедният човек ще бъде съкрушен, ако знае, че толкова бързо си го забравила. — Алекс обви главата й с кърпата и започна да разтрива косите й. — Май не помниш за неговото съществуване, откак напуснахме музея.
	— Понеже не го видях повече. Но щом твърдиш, че съм казала така, аз ще…
	— Бих ли могъл да бъда толкова подъл, след като ми позволи да си поиграя с теб на шейх и робиня? — Той я загърна в хавлията и я побутна към вратата. — А сега — в леглото, преди да си настинала.

	Анри Льоклерк беше отегчен.
	Кейтлин гледаше дългите му, фини пръсти, които лениво премятаха нож за отваряне на писма с дръжка от слонова кост. В продължение на десетина минути, откакто тя и Алекс бяха въведени в офиса на Льоклерк, лицето на дизайнера изразяваше последователно любезност, след това нетърпение, а сега вече определено и досада. Кейтлин нервно си играеше със закопчалката на чантичката.
	Алекс приключи с изложението на офертата им. Льоклерк беше дребничък мъж, чието тясно, ъгловато лице не изглеждаше особено привлекателно, ако изключим големите му, изумително блестящи сиви очи.
	А сега леко язвителна усмивка повдигаше крайчеца на устните му, докато кимаше с глава.
	— Много сте красноречиви и не отричам, че офертата ви е примамлива, мосю Каразов. Точно затова седя тук и ви слушам, вместо да си върша работата. — Льоклерк сви крехките си рамене. — В крайна сметка аз съм само един беден художник, който трябва да се грижи за грубо материалните неща.
	Беден художник, който обаче носи часовник „Ролекс“ и използва за преспапие фигурка на гълъб, изработена от Лалик, отбеляза наум Кейтлин. Тя огледа офиса, виненочервения килим и бежовите завеси, които представляваха успокояващ фон за екстравагантните форми на боровите мебели.
	Картина от Ерте в черни, златисти и розови тонове беше окачена за западната стена. До стената отсреща стоеше двуметров стъклен шкаф с осветени лавици за колекция от антикварни шишенца парфюм. Тя се бе опитала да разгледа по-отблизо шкафа още когато влезе в офиса, но Льоклерк незабавно ги покани да седнат.
	Алекс се усмихваше, наклонен напред в креслото си.
	— Дошли сме да ви убедим колко ще е изгодно да отложите другите си поръчки и да поемете нашата. — Алекс се засмя. — Ако сумата изглежда недостатъчна, ще…
	— Сумата е твърде голяма — прекъсна го Льоклерк. — Но нямам време за нови планове. Работя над дизайн за Коти, а след това съм обещал да обмисля и проект за Герлен. В края на краищата не мога да изсмуча една идея от пръстите си. Имам нужда от вдъхновение. Убеден съм, че и двамата си губим времето.
	За пръв път Алекс не постигаше целта си. Льоклерк щеше да им откаже. Въпреки че от няколко минути резултатът от срещата беше очевиден, Кейтлин все още изпитваше остра болка на разочарование. Льоклерк наистина беше най-добрият.
	Отчаяният й поглед отново се спря на шишенцата парфюм, наредени в шкафа отсреща. Ако само можеше да ги разгледа по-отблизо. Алекс тъкмо казваше:
	— Не ви карам да зарежете Коти. Дайте ни само възможност…
	— Мосю Льоклерк — прекъсна го Кейтлин. Тя посочи към шкафа отсреща. — Мога ли да ги разгледам отблизо?
	И двамата мъже се обърнаха учудено към нея.
	— Извинете. — Кейтлин се изправи, все още загледана в шкафа. — Вие продължавайте разговора си. Аз само… — Тя сковано пристъпи през стаята и застана пред осветените витрини. Ето го! Блестеше със синкави пламъчета на светлината.
	— Извинете за прекъсването, мосю Льоклерк. Страхувам се, че партньорката ми е направо луда по антикварни предмети.
	Кейтлин разбра, че Алекс не е доволен от нея и за секунда изпита чувство на вина, но бързо го преодоля. Льоклерк не беше съгласен на сделка, затова тя трябваше да предприеме нещо.
	— Поласкан съм, че тя намира колекцията ми за интересна. Това е моята голяма гордост. — Льоклерк стана и последва Кейтлин до шкафа. — Още от малък събирам тези експонати. Малцина съзнават какво умение се изисква, за да създадеш флакон за парфюм. — Той посочи към малък керамичен дворец изпипан чак до бойниците и комините. — Това е приспособление за изгаряне на благовония, ароматът се издига през тези коминчета. — Показа й малка керамична ваза. — А този съд за мехлем е бил намерен в гробницата на египетска царица.
	— Ами това тук? — Кейтлин сребърния флакон на третата лавица, чието капаче бе инкрустирано с голям крушовиден сапфир.
	Льоклерк се усмихна.
	— Имате добър вкус. Най-накрая успях да се сдобия с тази красота на един търг преди две години. — Той направи гримаса. — Тогава щях да съм доволен да получа парите ви. Струваше ми едногодишния доход. Принадлежало е на…
	— Мария Антоанета — довърши вместо него Кейтлин, все още взряна в шишенцето. — Но то е било в комплект с друг флакон за парфюм с рубин на капачето, нали?
	Льоклерк застина.
	— Този е бил изгубен, откраднат, без съмнение, когато националната гвардия отвеждала кралицата от Версай в Париж. А вие откъде знаете за другото шишенце? Да не би да сте колекционерка, мадмоазел?
	Кейтлин поклати глава.
	— Прочетох за придобивката ви в едно списание и съм лично заинтересована специално от това шишенце.
	Алекс внезапно се оказа до тях пред шкафа.
	— Жан — Марк Андреас ли, Кейтлин?
	Тя би трябвало да знае, че Алекс ще запомни всяка подробност от разказите и за написаното в дневника на Катрин.
	— Мисля, че да. Отговаря точно на описанието в дневника.
	Льоклерк каза:
	— Предполага се, че флаконите са били подарени на Мария Антоанета от брат й Йозеф.
	Кейтлин се изсмя и поклати глава.
	— И, без съмнение, Нейно величество прибавила към шишенцето свой допълнителен знак, който вдигнал още повече цената му.
	— Явно сте съвсем сигурна в това. — Льоклерк изглеждаше заинтригуван. — Предполагам, сте наясно, че една от големите радости в колекционирането е да знаете всеки исторически детайл, свързан със съкровищата ви.
	— Не съм съвсем сигурна, че е същият флакон. Пък и как бих могла? — попита Кейтлин тихо. — Но отговаря на описанието на моето шишенце.
	— И сте знаели, че са били две. — Льоклерк замислено я изучаваше. — Наистина ли знаете историята на този флакон?
	— О, да. Бил е пълен с парфюм от теменужки от имението Вазаро. — Тя се усмихна. — И въпреки че не е бил подарен на кралицата от Йозеф, вярвам, че ще намерите истинската история за много по-вълнуваща.
	— Водещият търга каза, че любимият парфюм на кралицата е бил от рози — промърмори Льоклерк.
	Кейтлин кимна.
	— Въпреки че почти толкова е харесвала и аромата на теменужки.
	Льоклерк се усмихна.
	— Мисля, че трябва да си поговорим. Ще приемете ли двамата с мосю Каразов да обядвате с мен?
	Слабото му лице се оживи от нетърпение и Кейтлин отново почувства как у нея се заражда надежда. Благодарение на късмета си, на съвпадение или пък някакъв безумен каприз на съдбата щяха да получат още един шанс да убедят Льоклерк.
	Открий от какво имат нужда и им го дай.
	Но не и преди да си получил това, което сам искаш.
	Кейтлин хвърли поглед на Алекс и видя, че я гледа с широко отворени очи и лека, учудена усмивка.
	Тя отново се обърна към Льоклерк.
	— Убедена съм все пак, че е по-добре първо да довършим разговора за дизайна на „Вазаро“.
	Кейтлин се усмихна чаровно.
	— Вярвам, че ароматът ще ви допадне.
	Три часа по-късно Льоклерк вече се бе съгласил да направи всичко възможно и да им предостави предварителен проект за оформлението на „Вазаро“ най-късно до месец.
	След две седмици Кейтлин се втурна в кабинета, където Алекс разглеждаше фотографиите, направени от Питър на „Вихрения танцьор“, които бяха пристигнали предишния ден. Той я погледна престорено уплашен и разигра цял театър, като уж се мъчеше бързо да прикрие снимките с ръце.
	— Не ме убивай! Аз само ги разглеждах.
	— Нищо няма да откриеш. Изучих ги още вчера щом пристигнаха по пощата. По-лоши са дори и от холографските. — Тя се намръщи. — Обадих се на Питър вчера и му казах, че е смешно, дето още не ми е изпратил превода на дневника.
	— Пак ли?
	Тя изглеждаше глупаво объркана.
	— Това беше едва трети разговор.
	Но той продължаваше да я гледа с недоумение, затова промърмори:
	— Е, може и да беше четвъртият. — Продължи бързо: — Но половината време говоря с телефонния му секретар. Ако Питър не увърта, значи преводачът просто пилее парите и не си върши съвестно работата. Във Вазаро не бихме търпели подобно нещо. Плаща се само за свършена работа.
	— И каза ли на Питър за твоята трудова етика?
	— Казах му да раздруса яко тоя преводач, за да се хване на работа.
	Алекс се изкикоти.
	— И какво ти отговори Питър?
	— Издаваше някакви успокояващи звуци. — Тя направи гримаса. — Не мога да обуздая нетърпението си. Толкова дълго съм изучавала „Вихрения танцьор“, че е станал част от живота ми. — Тя повдигна рамене. — Но не съм дошла да говорим за това. Отмених всичките ти уговорки за тържеството на Челси в „Риц“ — съобщи тя. — Намерих по-добро място.
	Алекс се намръщи и отмести снимките настрана.
	— Да не си полудяла? По дяволите, няма по-добро място. „Риц“ е най-подходящ за уреждане на тържество в Париж.
	— Намерих още по-добро място. — Кейтлин се отпусна в креслото от другата страна на бюрото и лукаво му се усмихна. — Ще познаеш ли къде?
	Бузите й бяха зачервени от възбуда и тя беше тъй по детски обезоръжаваща, че раздразнението му бързо изчезна.
	— Айфеловата кула?
	— Определено лош вкус. Вече всеки може да си уреди тържество в Айфеловата кула.
	— Тогава на корабче по Сена.
	Тя поклати глава.
	— Още по-зле. — Наклони се напред и му прошепна: — Версай.
	Той разтърси глава:
	— Не е възможно. Дворецът е исторически паметник.
	— Възможно е. Аз го уредих. — Сиво-зелените й очи блестяха възбудено. — Запитах се кое място би примамило най-важните особи на прием?
	Той се постара снизхождението да не проличи в усмивката му.
	— И какво си отговори?
	— Огледалната зала във Версай. — Тънките й, нервни ръце се кръстосаха в скута — Затова проверих и разбрах, че макар и рядко, понякога позволяват дипломатически прием в залата или…
	— Наистина ли ти позволиха?
	Тя кимна.
	— Обадих се на Джонатан и го помолих да използва някоя и друга връзка с високопоставени лица в правителството, а после отидох да поприказвам с ръководството на музея и им предложих петстотин хиляди долара като гаранция, че експонатите ще останат невредими. Естествено, ще трябва да махнем тежките свещници и да покрием паркета с килими, но мисля — ама защо се смееш?
	— Помислих си колко мило, че си се посъветвала с мен, преди да им предложиш петстотин хиляди от моите пари.
	Очите й отчаяно се разшириха.
	— Нали не се сърдиш? Това е само за гаранция, пък и — Версай, Алекс!
	Той поклати глава, а на устните му още играеше усмивка.
	— Не се сърдя. Много съм горд с теб.
	Бузите й порозовяха още повече.
	— Аз самата се гордея. Не бях сигурна, че ще се справя. Само преди месец не бих се и опитала да го сторя. — Тя извади ръце от скута и си приглади полата. — Винаги съм била… Не мога да се справям с подобни неща.
	— Все това повтаряш. Не си ли помисляла, че причината да не можеш, е в това, че просто не си опитвала? Единственият начин да придобиеш увереност, че нещо ти се удава, е да го направиш, а после пак и пак, докато го усъвършенстваш. Още два месеца и може би ще си…
	— С благословията на добрия Бог след два месеца ще се върна във Вазаро, където ми е мястото. — После кимна замислено. — Но може би си прав. Напоследък чувствам как… — Тя се поколеба в търсене на точните думи. — Като че ли вътре в мен нещо избухва, сякаш всеки ден научавам по нещо ново. — Тя млъкна и разтърси глава. — Просто не знам. — Скочи на крака и тръгна към вратата. — Трябва да се захвана със списъците на поканените, а ти да се посъветваш с адвокат как да си осигурим нужните подписи за наем под гаранция.
	— Слушам, мадмоазел.
	Тя спря на вратата и му се усмихна тържествуващо.
	— Открих нещо. Много бързо се уча, Алекс.
	След миг вратата се затвори зад нея, но той не вдигна веднага телефона да се обади на адвоката. Кейтлин наистина схващаше бързо и той знаеше какво има тя предвид като говори за промените, които ставаха с нея. През последните две седмици той я наблюдаваше как се развива и става все по-зряла. Бе придобила увереност в себе си, беше преодоляла някои задръжки, бе станала по-предприемчива. Той не се ласкаеше, че всичко това има някаква връзка с личните им отношения. Надеждата подсилваше развитието й по толкова чудотворен и удивителен начин, че Кейтлин сияеше и разцъфваше от ден на ден. Той осъзнаваше как я наблюдава, предчувства и очаква следващата й промяна.
	Рязко се отдръпна от бюрото и се изправи. По дяволите адвоката и списъците на Кейтлин. Слънцето блестеше ярко и се намираха в Париж. Двамата с Кейтлин ще излязат на разходка край Сена и той ще се опита отново да предизвика същата дяволита усмивка, която му бе отправила, преди да излезе от кабинета.

	Кейтлин отново беше изчезнала.
	И Алекс чудесно знаеше къде може да я открие.
	Той примирено поклати глава, докато се взираше в празната й възглавница, после отметна завивките и стана от леглото. Наметна халата си в движение и зашляпа бос през стаята.
	След секунда вече тичаше по стълбата към фоайето. За Бога, беше почти четири часа сутринта. Сякаш не е достатъчно, че Кейтлин се щура от сутрин до мрак да урежда тържеството във Версай следващата седмица. Тя трябваше и да се промъква в кабинета посред нощ, за да се взира в тези проклети снимки като някой видиотен рок маниак, съзерцаващ захласнато афиша на Мик Джагър.
	Той прекоси фоайето и отвори широко вратата на кабинета.
	Кейтлин вдигна очи и се сепна. Беше облечена в широкия си бял халат от пике, а сияйно чистото й лице имаше израза на виновно дете.
	— В леглото — нареди той. — Веднага. — Прекоси кабинета с три широки крачки, взе лупата от ръката й и я захвърли на бюрото. — Сама каза, че имаш уговорка за среща около тържеството в десет сутринта.
	— Не можах да заспя. Не бях достатъчно изморена. Свикнала съм на повече физически труд, отколкото сега.
	И нервната енергия, която винаги наелектризираше Кейтлин, бе имала нужда от отдушник.
	— Разбирам, че земеделският труд ще раздвижи мускулите ти повече, отколкото ровенето из заложните къщи на цял Париж. — Устните му затрепериха. — Затова си решила да се промъкнеш тайно тук и да се взираш отново в снимките на „Вихрения танцьор“. Вече трети път тази седмица.
	Тя премига.
	— Мислех, че не си усетил отсъствието ми.
	— Обаче го усетих. — Той погледна към дузината гланцови снимки на статуетката, подпрени върху преспапието. — Сама каза, че не са ти от особена полза.
	— Тези са други. Тази пратка пристигна преди два дни.
	— И представлява ли някакъв интерес?
	— Все пак е по-добре, отколкото нищо. Надявах се да ми подскажат някаква идея.
	— Изтощена ли си?
	— Казах ти, че нищо ми няма.
	— Физически може би не, но нервите ти са опънати като струни.
	— Може би. — Тя уморено разтърка очи с опакото на дланта си. — Не знам. Предполагам, че просто съм уморена от чакане. Необходим ми е дневника.
	Той заобиколи бюрото и приседна облегнат на него, като се взираше в лицето й.
	— Все това повтаряш. Какво толкова важно има в тоя дневник?
	Очакваше тя да отклони въпроса както обикновено правеше при всяко запитване относно „Вихрения танцьор“, но след кратко колебание, каза:
	— Фамилията Андреас винаги фанатично се е грижила да не допусне съдържанието на дневника на Катрин да стане известно на външни хора. Най-многото, което позволиха да се узнае, беше в книгата, написана от Лили Андреас, но дори и тя бе доста обща.
	— И все пак ти написа дисертация на тема „Вихреният танцьор в историята“.
	— Разполагах само със слухове, легенди и няколко документирани рапорта от германски офицери, служили в полка, който охранявал „Вихрения танцьор“ по заповед на Хитлер. Но не успях да изровя никакви подробности относно произхода му. — Тя прехапа долната си устна. — Що се отнася до публикациите по въпроса, за пръв път „Танцьора“ е споменат в Троя, когато Андрос напуска града през таен изход заедно със статуетката и с една жена, за която се предполага, че е била Елена.
	— Андрос ли?
	— Праотецът на Андреас. Твърди се, че е бил морски пират, пленен от троянците и държан под стража, когато избухнала войната между Троя и Гърция.
	— Грък ли е бил?
	— Не знам. Ако е така, би било по-логично да са го убили по време на обсадата. Парадигнес, братът на царя, дал статуята на Андрос и му посочил изхода, през който да напусне града.
	— Защо?
	— Не знам. — Тя не успя да прикрие разочарованието в гласа си. — Има толкова много въпроси без отговор.
	— Може би няма да откриеш тези отговори и в дневника, Кейтлин — отбеляза меко Алекс.
	— Но поне ще си опитам късмета.
	— Държиш се така, като че ли е въпрос на живот и смърт. А обвиняваш мен в прекалено любопитство.
	Тя поклати глава.
	— Не е просто любопитство. Това е… — Тя млъкна и наведе очи. После изрече задъхано: — Той се опитва да ми каже нещо.
	— Моля?
	Тя направи гримаса.
	— Ето, сега си мислиш, че съм луда.
	— Напълно обезумяла.
	— Точно по тази причина не говоря за това. — Тя отново се взря в снимките. — За пръв път видях снимка на „Вихрения танцьор“, когато бях на осем години. Беше в онази книга на Лили Андреас, която ти видя в лабораторията. Известно време я носех непрекъснато у мен. Не исках да я изпускам от очи. Тя означаваше нещо важно за мен, Алекс.
	— Пегас е приказно създание. Би завладял въображението на всяко дете. — Особено на дете, тъй пренебрегвано от родителите си, както е била явно Кейтлин, помисли си той. — Крилат кон, който може да те отведе чак при звездите.
	— Не, не беше това. Беше… сякаш двамата сме свързани от обща тайна. — Тя безпомощно поклати глава. — Но аз самата още не я знам. — Погледът й срещна неговия. — А той държи да узная тайната му. Иска точно аз да я открия… — Тя спря, за да потърси нужните думи.
	— Какво?
	— Не разбираш ли? „Вихреният танцьор“ е бил считан за символ на власт от не една блестяща личност в човешката история. Трябва да е имало причина, за да са го чувствали така.
	— Той е много голяма ценност. На подобни предмети често се гледа с почти религиозно страхопочитание.
	— Не, има още нещо. — Очите й внезапно заблестяха силно на светлината. — О, не искам да кажа, че е бил донесен на земята от някакви извънземни или пък, че е религиозен символ. Но той съществува, някой го е създал и трябва да има причина, поради която упражнява такъв ефект върху всички нас. Надписът означава нещо.
	— Някоя рецепта за печено… — Той прекъсна лекомисления отговор по средата, щом видя изражението и. След месеци мълчание по въпроса най-накрая беше споделила тайната и заслужаваше по-деликатно отношение.
	— Време е за сън. — Той се надигна от бюрото и я издърпа да стане. — Някой друг път ще се промъкнеш тук да изучаваш тези снимки. „Вихреният танцьор“ съществува от хиляди години. Мисля, можем да предположим, че ще съществува и утре.
	Тя въздъхна.
	— Наистина мислиш, че съм полудяла.
	— Не. — Той докосна леко с устни слепоочието й, докато я насочваше към вратата на кабинета — Убеден съм, че в теб има нещо особено, което ми е трудно да приема. Но щом и Александър Велики е бил известен със слабостта си към „Вихрения танцьор“, трудно бих могъл да ти се сърдя.
	— Ти не вярваш, че е възможно. Пък и не очаквах да повярваш.
	— Не мога да приема това, в което си убедена. Не съм израснал под магията на някаква статуя, нито пък съм тичал из поляни с цветя. Моят свят винаги се е крепял на твърдата, хладна логика. — Той спря пред извитото стълбище и докосна нежно шията й. — Но много ми се иска да ти повярвам. Докажи ми го. Покажи ми го, Кейтлин.
	Тя мрачно го изгледа и внезапно на лицето й изгря ослепителна усмивка.
	— Ще го направя. — Обърна се, за да тръгне по стълбището и отново му хвърли един поглед. — Няма ли да се качиш?
	— Ще дойда веднага, щом прибера снимките и угася лампата. — Той се засмя. — Това е нещо, което съм възприел отдавна. Прибирай си винаги мозайката на сигурно място, за да не ти я разпилеят.
	— Мозайката ми няма да има никаква стойност, ако Питър не ми изпрати онзи превод — измърмори тя. — Засега улучвам все телефонния му секретар.
	— И впоследствие той не ти се обажда?
	— Не, само ми праща експресно със следващата поща поредната партида снимки. Можеш ли да си представиш стотиците снимки, които в момента изпълват чекмеджето на бюрото ми?
	— А не допускаш ли, че иска елегантно да те изпързаля?
	— Разбира се, че е така. — Тя неохотно се засмя. — И не му прави чест. Този дневник ми трябва.
	— Значи, ще му се обадиш и утре.
	— Все някога трябва да му свърши фотолентата. Мисля, че използва „Кодак“. — Тя продължи нагоре по стълбите, но на площадката отново спря и се обърна. — Страх ме е, Алекс.
	Той се намръщи.
	— Е, това е вече смешно…
	— Не ставай глупав. Не заради „Вихрения танцьор“. — Тя нетърпеливо свиваше пръстите на лявата си ръка. — Днес следобед ще получиш окончателния проект на Льоклерк. Ами ако не те удовлетворява?
	— А какво щеше да стане, ако „Вихреният танцьор“ се окаже творение на магически сили? — изкикоти се Алекс. — Шансовете са горе-долу същите. Льоклерк е блестящ професионалист. Престани да се тревожиш и лягай да спиш.
	Тя му се усмихна вяло, обърна се и изтича нагоре по стъпалата.
	Той я наблюдаваше от подножието на стълбището.
	Каквато си беше сдържана и практична, Кейтлин явно изпитваше към него голямо доверие, за да сподели чувствата си към „Вихрения танцьор“. Той се почувства така, сякаш му беше направила огромен подарък.
	Завъртя се на пети и влезе обратно в кабинета. Грижливо подреди снимките на купчинка и ги пъхна в средното чекмедже на бюрото. Протегна ръка да изгаси лампата отгоре.
	Телефонът върху бюрото иззвъня.
	Ръката му замръзна във въздуха, а очите му се втренчиха в телефона. Само Голдбаум и Катрин знаеха, че те се намират на този телефон и никой от двамата не би звънил посред нощ без наложителна причина.
	Той вдигна слушалката.
	— Алекс, момчето ми, чух, че си ме търсил.
	По тялото му премина хладна тръпка.
	— Ледфорд?
	— Че кой друг? И аз като теб съм изключителен комбинатор.
	Ръката на Алекс стисна слушалката тъй силно, че чак кокалчетата му побеляха.
	— Копеле гадно! Ще те изкормя.
	Ледфорд се изкиска.
	— Знаех, че ще си недоволен от разчистването на сметките ми с Павел. Но всичко беше за твое добро, Алекс. Ти не приемаше достатъчно на сериозно думите ми и трябваше някак да те стресна. Въпреки че май винаги съм знаел, че няма да е от полза. Разбрах, че напоследък търчиш из цяла Европа, за да ме откриеш. Месеци наред опитвах да се съпротивлявам на желанието да ти се обадя, но никога не съм бил устойчив на изкушения.
	— Как разбра къде да ме откриеш?
	— Имам си собствени канали, както и ти. Знаеш ли, нямаше да е от голяма полза, ако бе успял да ме намериш. По отношение на теб съм неуязвим.
	— Тогава, значи, нямаш нищо против да ми кажеш къде си.
	— О, не, това би развалило всичко. Вече предвкусвам предизвикателството.
	— Няма никакво предизвикателство.
	— Разбира се, че има. Това е също като шахматните партии между нас, само че с по-голям залог. — Той замълча. — Чудя се дали съзнаваш колко самотен човек съм аз, Алекс.
	— Аз пък се чудя дали ще ми повярваш колко не ми пука как си.
	Ледфорд сякаш не забеляза горчивия сарказъм в гласа му.
	— Вярно е. Амбициозните мъже са принудени да бъдат сдържани. Един от най-щастливите и спокойни периоди в живота ми беше съвместният ни престой в Куонтико.
	Не позволявай на гнева да размъти разсъдъка ти. Накарай този негодник да продължава да говори. Нека ти даде повече информация.
	— И на каква игра ще играем сега?
	— Ами на криеница. На какво друго? А от моя страна, на котка и мишка. Опасявам се, че няма да се удържа да не те подразня малко, след всички тези унизителни загуби, които ми причини. Напоследък много си мислих за всичко, което ми отне, когато напусна Куонтико. Това ми причинява болка, Алекс. — Той замълча. — Я да видим сега какво малко колетче съм ти приготвил за тази вечер? Попита ме къде съм. Обаждам се от Атина, но, разбира се, отдавна вече ще съм заминал, докато долетиш със самолета от Париж.
	— Малката ни схватка няма ли да попречи на големия ти план — шедьовър?
	Ледфорд се изсмя укоризнено.
	— Сарказмът не ти подхожда. Планът ми е наистина шедьовър и този път ще обера всички фигури.
	— Всички ли? Ами съдружникът ти?
	— Никога не съм могъл да работя дълго в тандем. Той ме отегчава. Много е умен, но не и тъй надарен като теб. — Ледфорд внезапно се изсмя. — И тъй като заговорихме за подаръци, имам един за теб.
	— Главата ти върху поднос напълно би ме удовлетворила.
	— Колко си жесток. Виж, аз лично съм привърженик на подаръците. Те говорят толкова много. Убеден съм, че твоят е вече доставен вън на прага ти, затова сега ще ти пожелая лека нощ Алекс.
	— Почакай! Кажи ми…
	— Дочуване, Алекс. — Ледфорд затвори.
	Алекс затвори, изтича във фоайето и отвори със замах входната врата.
	Свит на изящен венец, украсен с червена сатенена панделка, на прага лежеше син мъжки шал от кашмир, подобен на онзи, който бе видял за последен път увит около шията на Павел.


>	Глава осма

	— Взе ли го? — попита нетърпеливо Кейтлин, когато на следващия ден посрещна Алекс на входната врата. Погледът й пробяга по куфарчето, което носеше. — Видя ли го? Как изглежда?
	— Да, взех го. — Алекс притвори вратата зад себе си. — И ако спреш с въпросите и дойдеш с мен в гостната, ще го видиш сама.
	— Извинявай. Толкова съм възбудена — Кейтлин го последва в златистия салон, свързан с фоайето. — Не ми показа никой от предварителните проекти и цели четири седмици очаквам този миг.
	— Не ти се сърдя. — Алекс остави куфарчето върху масата в средата на стаята и щракна ключалката. — Харесва ми да те гледам възбудена.
	Кейтлин вдигна очи от куфарчето към лицето му. Думите бяха изговорени безстрастно, без следа от сексуален намек и тя внезапно осъзна, че в поведението му се долавя някакво странно напрежение.
	— Какво има? Не ти ли хареса дизайнът на Льоклерк?
	— Забележителен е. Ще останеш доволна. — Той извади малък предмет от стиропоровата му опаковка. — Ето го флакона.
	Кристалното шишенце бе изящно оформено, с нежни, полегати линии във формата на пирамида, а самото стъкло беше с такава загадъчна плътност, че даваше на Кейтлин илюзия за гледане през кристална топка или пък през бистрите води на дълбоко езеро. Докосна кристала с показалец.
	— Чудесно е. А защо е триъгълно?
	— Льоклерк счита, че това несъмнено би внушило представата за пирамиди, вечност, загадъчност и тъй нататък — отговори Алекс. — Златният надпис „Вазаро“ ще напомня египетски йероглифи. — Той извади от куфарчето малка черна кутийка.
	— А това е опаковката. Какво ще кажеш?
	— Зашеметяваща е. — Картонената кутийка наподобяваше изумително дървесни кръгове и плътно лакираната й гланцова повърхност светеше с матов тъмен отблясък на следобедната светлина, проникваща през прозорците. — И надписът „Вазаро“ върху опаковката ще бъде златен, нали?
	Алекс кимна.
	— А ето и една артистична волност. — Той грижливо разви и последния малък предмет. — Пегасът. Льоклерк намери за по-удачно да не възпроизвежда облаците и основата. Нямаше как да сътвори нов „Вихрен танцьор“, затова създаде свой собствен Пегас. Устремната поза е същата, както при статуята и веднага навява асоциации с „Вихрения танцьор“, без да изглежда като негово евтино копие.
	— Льоклерк е гений — прошепна Кейтлин, като взе кристалния Пегас, взирайки се удивена в изящната запушалка Алекс беше прав, че Пегас на Льоклерк не беше „Вихреният танцьор“, но бе тъй грациозен със своите ликуващи, плавни очертания.
	— Това е произведение на изкуството. — Кейтлин затвори внимателно флакона със запушалката и отстъпи назад, за да го погледа. — Успял е да постигне точно ефекта, който е търсил. Това е… вълшебство.
	— Нали нямаш нищо против, че е наблегнал повече на „Вихрения танцьор“, отколкото на Вазаро?
	— Защо да имам против? „Вихреният танцьор“ е неразривно свързан с историята на Вазаро. — Кейтлин се усмихна. — Те са едно цяло.
	Погледът на Алекс спря върху озареното й лице и после се отмести настрани.
	— Радвам се, че го приемаш така.
	Той се залови отново да опакова шишенцето и запушалката.
	— Пратих на Андреас с въздушна поща точно копие на флакона с молба да получим договорите. Утре ще е при него и не виждам причина да не хареса работата на Льоклерк.
	— Аз също. — Кейтлин вдигна картонената опаковка и прокара пръст по гладко лакираната повърхност. — Как е успял Льоклерк да наподоби така успешно дървесина? Голям късмет извадихме с него.
	— Късмет ли? — Алекс повдигна вежди. — Та нали ми каза, че тази година не ти върви.
	— Може би късметът ми е проработил.
	— Не беше въпрос на късмет. — Алекс взе кутийката от ръката й и я сложи обратно в куфарчето. — Просто Льоклерк хареса парфюма ти и искаше да му измисли достоен флакон.
	— За което ти му плати двойно.
	— Така или иначе, щеше да се заеме. Само че, може би, не толкова бързо. — Алекс щракна ключалката на куфарчето — Льоклерк е творец в областта на един бизнес, в който клиентите рядко оценяват изкуството му по достойнство. Шумът, който сега ще се вдигне около „Вихрения танцьор“, ще му даде възможност да покаже на всички своя талант и да получи една по-заслужена цена. Парите ми нямаше да свършат работа, ако не беше колекцията в оня шкаф.
	— Значи си разбрал какво иска той и си му го дал.
	Алекс кимна.
	— Ние двамата му го дадохме. Беше вече решил да ме отпрати, когато се намеси ти и спечели още време да го уговаряме. Освен това му хареса идеята, че парфюмът ти е достатъчно хубав, за да привлече постоянна клиентела и по този начин да осигури стабилно присъствие на пазара и за собственото му творение.
	— А ние пък получихме от него своето — засмя се Кейтлин. — Почвам да вярвам, че формулата ти наистина действа.
	— Да, действа. — Алекс извърна поглед, за да намести куфарчето край масата. — Понякога.
	Кейтлин го изгледа озадачено.
	— Май нещо не е наред?
	— „Бакара“ се бавят ужасно. Дори и с голямото допълнително възнаграждение ще са ми необходими още шест месеца, за да произведат шишенцата.
	— Цели шест месеца? Можем ли да им ги дадем?
	— Не. — Алекс мрачно се усмихна. — Затова утре отлитам за Ирландия да преговарям с Уотърфорд.
	— Мислех, че си се спрял окончателно на „Бакара“.
	— О, това е начинът да ги притиснем. Знаят, че Уотърфорд е в състояние да изпълни заявката ни в желания срок. Ще подмамим него, а те веднага ще скочат да му отнемат поръчката.
	— Звучи доста безмилостно.
	— Така е в бизнеса. — Очите му отбягваха нейните. — Казах на Андреас да ти прати веднага подписания договор във Вазаро и ти резервирах билет за утрешния полет в Ница. Добре ще е да се обадиш на Жак да те вземе от летището.
	Кейтлин го изгледа объркано.
	— За какво говориш?
	— Ще си тръгнеш от Париж. — Алекс все още отбягваше погледа й. — На мен ми се налага да остана тук, за да се оправям с „Бакара“ и да уредя отразяването в пресата едновременно на появата на Челси Бенедикт и на „Вихрения танцьор“. А твоето присъствие не е изключително необходимо и в двата случая.
	Всъщност не беше необходимо да е тук и докато Льоклерк изготвяше дизайна — помисли си унило Кейтлин, но Алекс държеше тя да е край него. А сега излизаше, че вече не държи на това.
	— Не, наистина. — Тя бързо притвори очи. — Ще се радвам да се върна във Вазаро — липсваше ми. Кога ще имаш отново нужда от мен?
	— След две седмици, на трети октомври. Ще довърша приготовленията за тържеството и ще уговоря подробностите около пресконференцията на четвърти.
	Тържеството. Тя бе така зашеметена от болката, че е отхвърлена, че беше забравила за него. Нейното тържество, тържеството във Версай, за чието осъществяване бе работила тъй дълго и упорито. Усети как див гняв измества отчаянието й. По дяволите, защо се бе размекнала така?
	— Добре, върши си тъпите приготовления.
	Той се стегна.
	— Какво?
	— Няма да позволя да ме отпращаш във Вазаро само защото си решил връзката ни да приключи. — Обърна се към него. — Става въпрос за моя парфюм и за моето тържество. Ще си остана в Париж чак докато мине Версайския купон.
	— Не можеш, по дяволите.
	— Мога и ще правя каквото си поискам. — Тя го изгледа с предизвикателно блеснали очи. — Няма да позволя провал на своя парфюм или на Вазаро само поради факта, че съм ти омръзнала.
	— Не си ми омръзнала. — Гласът на Алекс беше дрезгав. — Просто за момента е по-добре да не сме заедно.
	— Точно така. Ти ще си зает. — Кейтлин с усилие си наложи да се усмихне ведро. — Аз също ще бъда заета. Няма да е нужно дори да се срещаме по време на престоя ми в Париж — Обърна се и тръгна към вратата. — Тръгвам за Вазаро още сега, но ще остана там само една нощ, за да се уверя, че мама ще подпише договорите. После ще ги донеса в Париж и ще отседна в „Интерконтинентал“, където си резервирал стаи за Челси и Джонатан.
	— Това не ме устройва. Искам да напуснеш Париж до деня на тържеството.
	— Не може винаги да налагаш волята си.
	— Кейтлин, не мога да ти обясня сега, но има сериозни причини да настоявам да не останеш тук. — В гласът му се прокрадна отчаяние. — Сериозни причини.
	— Но пък аз имам още по-сериозна причина да остана, Вазаро. — Кейтлин бързо излезе от салона и пое по стълбището. След малко затвори зад себе си вратата на стаята на Катрин и се насочи поривисто към гардероба, където бе оставила куфара си. Щеше да се затрупа с работа, за да притъпи болката. В крайна сметка беше безумие да се чувства тъй засегнала. Още от самото начало си знаеше, че между тях няма нищо, освен чувственото привличане.
	Но бяха преживяли и нещо повече.
	Бяха се разхождали заедно, бяха се отбивали да похапнат в малки кафенета, обсъждаха изгодите и вредите от премахването на икономическите бариери в Европа споделяха възгледите си за изкуството, религията и бюрокрацията. В последните няколко седмици, освен страстта, бяха изживели часове на веселие и подем, свързани от общата си цел, която бе развила първоначално крехките им приятелски отношения.
	Да, това беше. Приятелството им. Бе започнала да го приема с отчаяна благодарност. Болката й идеше от това че е отхвърлена като приятел. Разбира се, че ще боли в такъв момент.
	Тя метна куфара върху леглото и започна да си приготвя багажа. Ще отвлича вниманието си с приготовления за тържеството и след това ще се завърне необезпокоявана във Вазаро, където й е мястото.
	Алекс беше прав, по-добре би било да се разделят за известно време.
	Чу се почукване и след малко той влезе. Устните му бяха извити в мрачна гримаса, когато притвори вратата след себе си.
	— Трябва да ти кажа нещо, Кейтлин.

	— Значи си ме използвал? — прошепна тя.
	Той се сви от думата.
	— Да, не отричам. Направих го съзнателно и… и съвсем предумишлено.
	— Защо?
	— Казах ти, че приятелят ми Павел беше убит миналия юни. Направиха го, защото се натъкнах на връзката между… както и да е, стана по моя вина. Работех над един от своите заплетени случаи и ясно съзрях връзка между организацията „Черна Медина“ и кражбите на творби на изкуството. Начинът, по който бяха действали, беше също като на човека, с когото бяхме работили заедно в ЦРУ, Брайън Ледфорд. Павел беше убит, за да ме сплашат и накарат да изоставя този ребус.
	— И каква е връзката с „Вихрения танцьор“?
	— Ледфорд отдавна е луд по „Вихрения танцьор“. Сигурен бях, че ако успея да донеса тук статуетката, тя ще го привлече като магнит.
	— Затова ни използва двамата с Джонатан да ти го доставим?
	— Да.
	Тя притвори очи.
	— Господи, чувствам се като марионетка.
	— Не съм искал да те нараня, Кейтлин — каза дрезгаво той.
	— Но го направи. — Клепачите й се повдигнаха и разкриха плувналите й в сълзи очи. — Негодник такъв, ти наистина ме нарани. Кой ти дава право да си играеш така с нас?
	— Не само аз имах изгода — каза той. — Нека ти припомня, че дадох и на теб това, което търсеше.
	Тя дрезгаво се изсмя.
	— Вярно, така беше. Честна сделка, защото получихме от теб своето. — Гласът й пресекна на последната дума и той инстинктивно пристъпи към нея. — Не! — Тя бързо се отдръпна. — Не, благодаря ти. Не искам да продължаваме така, затова няма нужда да се преструваш.
	— Не съм те мамил в това, което стана между нас, Кейтлин.
	— Не ти вярвам. — Тя трескаво разтърси глава. — И какво ще правим сега?
	— Ще си тръгнеш от Париж. Тук не можеш да бъдеш в безопасност.
	— Защо не? Ти си тоя, когото Ледфорд явно мрази.
	— Той е… извратен. Не мисля, че уби Павел само като предупреждение. Направи го, защото Павел ми беше приятел.
	— Извратен ли? Добре, кажи му тогава, че не съм ти никаква. Кажи му, че само си ме използвал. Това би го успокоило, не мислиш ли?
	— Кейтлин, аз не… — Той млъкна и повдигна безпомощно рамене. — Според теб, защо, по дяволите, рискувах всичко, за да ти кажа истината? Разказах ти за шала пред вратата. Не мога да гарантирам нищо, що се отнася до Ледфорд. Знае, че съм тук, а вероятно е научил и за теб. Ако сега се върнеш във Вазаро и останеш там, ще бъдеш в по-голяма безопасност.
	— Ами ако не го направя?
	— Утре пресата ще разтръби новината за „Вихрения танцьор“. Оттук нататък не гарантирам за нищо.
	— Не те и моля за гаранции. — Тя приседна в края на леглото и притисна с пръсти пулсиращите си слепоочия. — Опитвам се да реша кое е най-добре да предприема.
	— Най-добре е да се върнеш във Вазаро.
	— Не, това не е изход.
	— Защо не, за Бога?
	— Защото следващата седмица „Вихреният танцьор“ пристига в Париж.
	Той застина.
	— Нали не възнамеряваш да се обадиш на Андреас и да му разкажеш за Ледфорд?
	— Не, статуетката ми трябва за „Вазаро“. Уверена съм, че си знаел, че няма да кажа на Джонатан.
	— Надявах се да е така.
	— Знаеше и как да използваш слабото ми място. — Тя горчиво се изсмя. — Виждаш ли сега, накара ме също да се чувствам виновна.
	— Ако вината за това е моя остави ме сам да уредя нещата.
	— И наистина ще го направя. Ако допусна „Вихреният танцьор“ да се появи тук, вината и отговорността ще са си мои. — Тя се изправи и пристъпи към него със стиснати юмруци. — Но не съм съгласна да мамим Джонатан, Алекс.
	— Не съм го и помислял.
	— Откъде да съм сигурна в намеренията ти? — Блестящите й очи се открояваха върху бледото лице. — Тази статуя няма да бъде открадната. Ще остана тук, за да го предотвратя, Алекс. Можеш да играеш каквито си искаш игри с онзи маниак, но последствията трябва да си останат само за вас двамата. Разбираш ли?
	— Напълно.
	— Добре тогава. — Тя се обърна рязко и продължи да си приготвя багажа. — Но те моля да ме изчакаш отвън, докато привърша с опаковането и после можеш да ме откараш до летището. В момента нямам желание да те виждам.
	Беше я уязвил.

	Алекс наблюдаваше как Кейтлин изчезва във фоайето на летище „Шарл дьо Гол“ и ръцете му стиснаха кормилото на колата. Тя не се обърна да го види, а запази същата отчуждена студенина, която излъчваше, откак напуснаха „Плас де Вож“. Щеше да й обясни всичко, само това да приключеше. Щеше да й го обясни напълно и тя щеше да разбере.
	Господи, така му се искаше тя да остане във Вазаро. Единственото, което можеше да направи, беше да намали до минимум заплахата за нея, като просто я отдалечи от себе си чак докато мине тържеството. Вероятно Ледфорд ще причисли важността на Кейтлин в живота на Алекс към същата незначителна категория, към която принадлежеше и Анджела и така щеше да я пощади.
	Може би.
	Но неопределеността и опасността, които извираха от тази фраза, бяха непоносими за него. Трябваше да се увери, че Кейтлин няма да пострада.
	В никакъв случай нямаше да позволи на Ледфорд да я използва за сплашване, както бе направил с Павел.

	— Проектът е блестящ — Джонатан разглеждаше замислено кристалната запушалка върху бюрото. — Льоклерк има репутацията на труден човек. Не вярвах, че Каразов ще успее да го уговори за тази работа.
	— Но ти все още си неспокоен — каза Питър.
	— И сега не знаем за Каразов повече, отколкото в началото. Защо взема всичко толкова присърце? Защо се е увлякъл по Кейтлин Вазаро?
	— Може би въпросът е личен. Не ми изглежда да има някакви явни задкулисни мотиви.
	— Явни ли? — Джонатан кратко се изсмя. — Готов съм да се обзаложа, че в мотивите на мистър Каразов няма нищо явно. Каква дума употреби ти, за да го обрисуваш? Подмолен?
	— За Кейтлин ли се тревожиш?
	— Аз я харесвам. — Джонатан се намръщи. — А с Каразов човек не може да бъде сигурен.
	— Ами „Вихреният танцьор“? Мислиш ли, че този човек е свързан по някакъв начин с кражбите на творби на изкуството?
	— Че защо би го правил? Ти сам каза, че имал страшно много пари.
	— Тогава, значи, ще подпишеш договорите?
	— Не съм сигурен.
	Питър се поколеба малко и бавно изрече:
	— Опасно е. Дженингс би те посъветвал да изчакаш. Знаеш, че ще привлечеш всеобщото внимание, ако решиш да се кандидатираш, ще се вдигне шум, ако установиш делови отношения със съмнителни хора.
	— Още дори не съм решил дали да се кандидатирам за изборите.
	— Обаче ти се иска.
	— Ще бъде голямо предизвикателство. — Джонатан помисли малко. — Но съществуват и толкова други предизвикателства.
	— Не и като това да управляваш най-голямата страна в света.
	— Вярно е.
	— Дженингс ще бъде…
	— Ал Дженингс може и да е авторитет в Републиканската партия, но не може да ми се налага в личния живот. — В гласа на Джонатан се прокрадваха металически нотки. — Никаква общност не може да ме използва като марионетка. Ако откажа да подпиша договорите, то няма да е, защото се страхувам да не разочаровам партията.
	Питър се надигна и се изсмя.
	— Мисля, че просто жадуваш за нещо вълнуващо. Не си се забавлявал, откакто разпердушини в съда корабостроителната компания „Кънард“.
	Джонатан откри, че раздразнението му се изпарява.
	— Възможно е. — Той огледа наредените пред себе си книжа. — Ако реша да се откажа от сделката, няма да можеш да довършиш скъпоценния си дневник, а Каразов ще преустанови работата си над надписа.
	Питър замълча.
	— За теб това означава много.
	— Не и толкова, че да попреча на избирателната ти кампания. Ще намеря друг начин да довърша дневника.
	— Казах на Каразов, че ще подпиша договорите, ако изпълни своята част от сделката докрай. Преда два дни получихме подписаните от Челси Бенедикт договори.
	— Така е.
	— А и Льоклерк наистина създаде дизайна на флакона. — Джонатан се облегна в креслото си, втренчил поглед в портрета на Луис Чарлс Андреас върху отсрещната стена на кабинета му. — Каразов държи да приключи окончателно с тази сделка. Ако не спазя обещанието си, какво, мислиш, ще направи?
	— Ще открие друг начин да получи това, което иска.
	— А вече установихме колко е гениален в потайните ходове. Няма ли да е по-безопасно, ако свалим картите си и по тоя начин го държим под контрол?
	— Дженингс не би казал, че така е по-безопасно.
	— Казах ти вече, че няма да позволя на разни Дженингсовци да се разпореждат с живота ми — каза нетърпеливо Джонатан. — Договорът, който сключвам, е с Кейтлин Вазаро и всякаква връзка с Каразов ще бъде сведена до минимум.
	Питър се изправи.
	— Няма да се меся в това твое решение. Оправяй се сам, Джонатан.
	Джонатан се изсмя присмехулно.
	— Страхливец!
	Питър поклати мъдро глава.
	— Лично аз съм уверен, че от теб би могло да стане един от най-великите президенти на тази страна и не бих искал да видя как залагаш на карта кандидатурата си за изборите.
	Усмивката на Джонатан помръкна.
	— Не съм казал, че ще подпиша договорите.
	Питър тръгна към вратата.
	— Усещам, че вече си готов. На ръба си.
	— Може би. Ще трябва да го обмисля.
	— Междувременно смятам да удвоя предпазните мерки просто в случай, че Каразов има и други съображения относно „Вихрения танцьор“, освен чисто финансовата му ценност.
	Същият този следобед Джонатан подписа договорите и Питър ги изпрати по куриер на Кейтлин във Вазаро.

	— Мариса е прекрасно създание. Много тиха и скромна. — Катрин последва Кейтлин в стаята й, като я наблюдаваше как поставя върху леглото малкото си куфарче. — Съвсем различна е от онова, което човек би очаквал от дъщерята на една кинозвезда. Предложих й да я заведа в Кан или Ница, но единственото пътуване, за което успях да я склоня през двете седмици, откак е тук, беше до Океанографския музей на Жак — Ив Кусто в Монте Карло. През останалото време се разхождаше из полята с Жак или разглеждаше имението.
	Кейтлин отключи малкото си куфарче и вдигна капака.
	— Тя е добро дете. Радвам се, че не ти е създала проблеми. Не съм и очаквала да го стори.
	Катрин замислено смръщи лице.
	— Дете ли? О, аз въобще не считам Мариса за дете.
	Кейтлин я изгледа изненадано.
	— Но тя е само на шестнайсет.
	— И все пак, не мисля… — Тя замълча неопределено, после попита: — Алекс не се ли върна с теб?
	— Имаше ангажименти в Париж, а и знаеше, че се връщам само за една нощ. — Кейтлин избягваше очите на Катрин. — Всичко върви много добре.
	— Той ще ми липсва. — Катрин се засмя. — Но пък ще ми достави удоволствие да разполагам още с неговото „Ламборгини“. Чувствах се страхотно в него, като го разкарвах насам-натам из Ница.
	Кейтлин се обърна и я изгледа.
	— Алекс ли ти каза, че можеш да го караш?
	— Разбира се. Даде ми ключовете, преди ти да заминеш за Щатите. — Катрин повдигна красиво изрисуваните си вежди и се нацупи. — Не бих си позволила да го взема без негово разрешение.
	— Не. Просто не знаех… — Кейтлин започна да си вади дрехите от куфарчето. — Не ми е казвал.
	— Много е грижовен.
	— Да. — Кейтлин внезапно си припомни с колко труд Алекс нае къщата на площада и усети болезнено чувство на загуба. Погледна надолу и видя, че ръцете й неволно се бяха вкопчили в морскосинята пола и неспокойно мачкаха плата. Полята. Беше й нужно отново да се върне към полския труд и всичко щеше да се оправи. — Мамо, би ли помолила Софи да довърши подреждането на багажа ми? Искам да се преоблека и да ида в полето при Жак.
	Катрин кимна.
	— Сама ще го довърша. В момента нямам никаква работа. — Тя се отправи към леглото и сбърчи вежди, като видя моряшкия син костюм сложен най-отгоре върху дрехите. — Нали не искаш да кажеш, че си обличала тази вехта дреха? Но пък и не виждам тук нищо ново. Какво, за Бога, си правила в Париж, щом не си обикаляла по магазините?
	Кейтлин се усмихна.
	— Имах си достатъчно занимания. Нали знаеш, че това беше делово пътуване. Утре трябва да се върна, за да довърша приготовленията за тържеството, след като подпишеш договорите. — Кейтлин разкопча блузата си и я съблече, докато отиваше към бюрото си, за да вземе работна риза. — Но в Париж винаги е приятно, а освен това ходих и по музеите.
	И Алекс, обвит в парата, проникващ и отдръпващ се от нейното тяло.
	И ехтящият му смях в двора на Лувъра.
	И вдигнатите му в почуда вежди, когато оберкелнерът придружаваше старата дама и любимата й афганска хрътка до масата в съседство с тяхната.
	— Ти винаги си харесвала музеите. — Катрин й подаде чифт чисти джинси. — Чух по телевизията, че са удвоили охраната в Лувъра. Не мога да си представя как човек ще поиска да разглежда едно място, което гъмжи от полицаи.
	— Те почти не се забелязваха.
	— Както и да е, радвам се, че си отново у дома. — Катрин я наблюдаваше как навлича джинсите. — Вчера в Атина имаше отново нападение на „Черната Медина“ и Ларс Краков съобщи, че е сформирал специална група за борба с тероризма, за да ги залови.
	— Това е добре. Изглежда, никой друг не е в състояние да ги спре. — Може би този кошмар с Ледфорд скоро ще приключи, помисли си тя.
	Катрин се усмихна.
	— Спомням си разни истории за Краков, които слушах като дете. Той беше героят на моето детство. Всички деца тогава лепяха негови снимки, както и на Дьо Гол, в албумите си. Краков разгроми нацистите, а ще намери начин да се справи и с тия разбойници. — Тя потрепери. — Слава Богу, че подобни неща не се случват в цивилизовани градове като Кан и Ница. Колкото по-голям е градът, толкова нараства и опасността от размирици.
	— В Париж беше много спокойно, докато бяхме там. — Кейтлин закопча джинсите си и седна на леглото да си завърже връзките на обувките. — Единствената разлика, която забелязах, бяха войниците на летището.
	Кейтлин не знаеше какво повече да каже и почувства същото неловко мълчание, което обикновено се възцаряваше между тях, след като бяха изчерпали общите си теми.
	Изглежда, Катрин не го забелязваше. Все още се мръщеше, загледана в синия моряшки костюм.
	— Наистина трябва да ми позволиш да изхвърля тази раздърпана вехтория, скъпа. Направо е отвратителна.

	Мариса Бенедикт вдигна очи и се усмихна на Кейтлин, която се приближаваше към нея покрай лехата с туберози.
	— Вие сте Кейтлин Вазаро. Видях ви на пристанището в Рейкявик. — Очите й блестяха. — Но така или иначе щях да ви позная, защото майка ви ми показа всички снимки от албума.
	— Майка ми ви е показала тези снимки?
	— О, да, тя много се гордее с вас. — Мариса избърса потта от чело то си с ръкава на блузата. — Но, предполагам, че и вие го знаете.
	— Не. — Кейтлин погледна замислено назад към имението и си припомни онзи момент на неловкост, преди да се раздели с Катрин. Понякога майка й успяваше да я изненада и тя винаги се заклеваше да се опита да я опознае по-добре. Но сега нямаше време за това. — Не, не съм знаела. — Тя отново погледна Мариса. — Не е необходимо да работите в градината. Вие сте наша гостенка във Вазаро.
	— На мен ми харесва. — Мариса откъсна едно цвете и го хвърли в кошницата си. — Пък и съм свикнала да работя през ваканцията. Последните две лета бях в Морския институт в Сан Диего, където се грижех за делфините. Искам да стана биолог — специалист по морска фауна.
	— Разбирам. — Кейтлин също започна да къса цветове. — По тая причина ли отидохте в Исландия да спасявате кита?
	— Трябва нещо да се направи. — Тя поспря за миг, за да огледа полето. — Тук, във Вазаро, е много хубаво. Много мило от ваша страна, че ме поканихте.
	— Мама ми каза, че не й създавате никакви затруднения, пък и явно помагате доста на Жак.
	— Знаете ли, в брането на цветя има нещо много успокояващо — каза меко Мариса. — Напомня ми за преживяването при гмуркане. Това е един различен свят. Накъдето и да погледнеш, виждаш свежест и красота, тя те обгражда, всмуква те и премахва всяка гадост и болка.
	Кейтлин се взря в грейналото лице на младото момиче и изпита силно чувство на симпатия. Мариса все още беше дете, но вече бе познала в голяма степен гадостта и болката, за които говореше.
	— Да, това наистина облекчава.
	Мариса погледна Кейтлин и нежно й се усмихна.
	— Мама ми каза, че ще ми допаднете. Надявам се да станем приятелки.
	Кейтлин също й се усмихна в отговор.
	— Сигурна съм в това.

	Снимката в неделното приложение на лондонския „Таймс“ веднага привлече вниманието на Брайън Ледфорд. Той спря и леко подсвирна през зъби.
	— Красив е. Господи, наистина е красив.
	— Кой? — От другата страна на масата Ханс Брукер надигна златокосата си глава с грациозната, но опасна бързина на лъв, подушил натрапник в своето владение.
	— Едва ли ще те заинтересува — Брайън не откъсваше очи от вестника. — Яж си закуската.
	— Ако не ме интересуваше, нямаше да питам. — Добре оформените устни на Ханс се начупиха. — Пък и не съм гладен.
	— Когато вчера отидохме да поплуваме в полунощ, забелязах, че нещо си отслабнал — каза Брайън. — Тревожа се за теб. Трябва да се грижиш повече за себе си, моето момче.
	— Ще правя каквото си искам. — Но само след минута Ханс започна да си яде филията.
	Започва да става все по-послушен, помисли със съжаление Брайън. За него беше голямо предизвикателство да подчинява волята им, но след като веднъж го постигнеше, обикновено се чувстваше тъжен. Беше привлякъл Ханс Брукер още в началото, когато преди повече от година сформира „Черната Медина“, защото му допадна едновременно ослепителната руса мъжественост на момчето и смъртоносния му талант да монтира експлозиви. Комбинацията от ангелската външност и студена жестокост на Брукер предизвикваше у Брайън такава силна възбуда, каквато не бе изпитвал от години.
	Ханс беше израсъл по улиците на Мюнхен, присъединил се към терористичната група „Синове на Справедливостта“ на дванайсетгодишна възраст и само година по-късно бе убил за първи път човек. По времето, когато привлече вниманието на Ледфорд вече имаше зад гърба си още девет убийства, извършени по различни умели и отблъскващи начини и бе станал гениален в изкуството да се изготвят и монтират бомби и пластични експлозиви. Момчето беше едва осемнайсетгодишно, не особено интелигентно, грубо, самонадеяно и твърдо уверено в превъзходството на мъжкия пол, което по принцип отвращаваше Брайън. Беше почти съвършен. Как, наистина, би могъл да му устои — помисли си доволен Ледфорд.
	Изключено беше да го прелъсти физически, но бе напълно възможно да подчини разума и чувствата му. След като веднъж беше решил, че за него Ханс е достойно предизвикателство, Брайън се захвана да го „обучава“ и откри как точно да го манипулира напълно. От опит се беше убедил, че на сираците им въздейства повече фигурата на силния баща, отколкото на любовника, дори и на такива смъртоносни сираци като Ханс, а Брайън вече владееше до съвършенство ролята на баща. Само за половин година Ханс бе станал напълно зависим от него. Жалко, че предизвикателството вече не съществуваше.
	— Та кой е тоя?
	Момчето ревнуваше. Сигурно щеше да бъде едновременно учудено и отвратено, ако можеше да осъзнае, че страстната му емоционална привързаност към Брайън граничеше със сексуалното влечение. Брайън се изкушаваше да го подразни нарочно още малко, но нямаше да бъде разумно от негова страна. Ханс беше малко маниакален, затова не биваше да го изважда от равновесие.
	— Не се тревожи, Ханс. Става въпрос за една статуя. — Той му подаде вестника. — „Вихреният танцьор“. Нали е красив?
	— Аха. — Ханс се отпусна и се засмя, като дори не погледна към снимката. — Ще го свием ли?
	— Много вероятно.
	— Той каза да спрем с кражбите.
	— Тогава трябва да го накараме да промени решението си, нали? — Брайън отново разгледа снимката. — Защото наистина трябва да го притежавам. Обади се в редакцията на вестника и разбери кой е поръчал тези статии за пристигането на „Вихрения танцьор“ в Париж.
	— Обади се сам. Да не съм ти роб.
	— Но нали ти харесва да ми доставяш удоволствие. — Гласът на Брайън стана мек като кадифе, а очите му все още не се откъсваха от вестника. — А аз наистина държа да ми направиш тази услуга.
	Без да си прави труд да го погледне, Брайън знаеше, че светлите бузи на Ханс започват бавно да почервеняват. Момчето ставаше все по-досадно предсказуемо. Ханс промърмори някаква ругатня, блъсна стола си настрани и закрачи към телефона.
	Брайън се облегна назад и се вгледа замислен в снимката на „Вихрения танцьор“. Трябваше да убеди партньора си, че една нова кражба няма да навреди много на цялостния им план. Вероятно щеше да бъде по-благосклонен, ако Брайън предложи да осигури разходите по операцията. Не, само това май няма да е достатъчно. Без съмнение, той ще поиска групата на Брайън да свърши работата, която упорито бе отказвал в последните няколко седмици. Господи, как не му се искаше да го прави. Този човек не можеше да оцени красотата на наследството от миналото; в културно отношение бе безчувствен като хунския вожд Атила.
	Ханс остави слушалката.
	— Алекс Каразов.
	Брайън отметна глава и се изсмя с ръмжене.
	— Чудесно. Той е направо чудесен. — Плесна се по коляното. — Господи, знаех си аз. Чудя се само как е успял да го направи?
	— Познаваш ли Каразов?
	— Недей да се мусиш. Нали си спомняш стария ми приятел Алекс? Трябваше да му отправя предупреждение с негов близък другар.
	Ханс се намръщи.
	— Сега си спомням. Беше през юни. Не искаше да идвам с теб.
	Защо ли не беше позволил на Ханс да го придружи в това пътуване, почуди се Брайън. По това време тъкмо бе стигнал към средата на процеса на неговото покоряване и знаеше, че момчето би се забавлявало да поработи над Рубански. Брайън би могъл да се погрижи те двамата с Алекс да не се засекат.
	Все пак, по някаква причина, бе поискал срещата му с Алекс да си остане тайна от всички. Изцяло негов проблем. Беше казал на Алекс, че изпитва към него двойствени чувства, но не беше съвсем сигурен какви точно бяха те по онова време.
	Зачуди се дали все още е способен да изпитва любов. Брайън не беше допускал това чувство до себе си от толкова време насам, че вече не помнеше какво е всъщност. Мразеше Каразов, но също така желаеше близостта му и го уважаваше. Понякога дори го беше защитавал. Вероятно омразата граничеше с любовта. Дали, освен че мразеше Алекс Каразов, го и обичаше?
	— Ще го убиеш ли?
	— Много е възможно.
	— Нека аз го направя. Ще го направя вместо теб. — Гласът на Ханс беше свиреп, а сините му очи проблясваха от нетърпение. — Прав си. Наистина обичам да правя нещо за теб.
	— Това е така, защото сме привързани един към друг. Като баща и син. — Момчето наистина е страхотно, помисли си Брайън отчуждено, докато протягаше ръка, за да го погали нежно по златистата коса. Ханс преди бе свикнал да си подстригва косата съвсем късо, в желанието да сведе до минимум ангелския си вид и да изглежда по-голям мъжкар. Явно доказателство за влиянието му над Ханс беше фактът, че само след пет месеца успя да го убеди да я пусне волно до сегашната й дължина. Почувства сладостната тръпка, която премина по тялото на момчето, когато докосна тази лъвска грива. Никога не би успял така да подчини Алекс на волята си, помисли той с неудоволствие. — Не, ако ще трябва да се случи, ще го свърша сам.
	Очите на момчето яростно заблестяха.
	— Ти го харесваш.
	— Не ставай глупав. Не го харесвам. — Брайън погледна отново снимката на „Вихрения танцьор“ и се усмихна. Нито Каразов, нито пък „Вихрения танцьор“ можеха да предизвикат у него подобно лековато чувство като харесването. И все пак, донякъде изпитваше нещо подобно и към двамата. — Но мисля, че първо трябва да разберем с какво друго се занимава в момента старият ми приятел Алекс. Я да видим сега кого бих пратил да му достави онази малка изненада? — Той щракна с пръсти. — Ферацо. Обади се в Париж на Ферацо и му кажи, че отсега нататък искам постоянно наблюдение над Каразов.
	— Аз ще ида. Остави ме да го направя.
	Брайън се изкиска.
	— И след някой друг ден ще намерят Каразов разцепен като презряла диня в някоя алея. Обади се на Ферацо.
	— Това не ми харесва.
	— Не е нужно да го харесваш, просто го направи. А сега помълчи малко, докато се обадя в Брюксел, за да разбера дали мога да уговоря една сделка с нашия очарователен приятел. — Отиде до телефона.
	След няколко минути го свързаха и той обясни какво иска да направи.
	— Невъзможно — отговори партньорът му.
	— Винаги съм бил отзивчив към твоите искания — възрази Ледфорд. — Наистина държа на това.
	От другата страна на линията замълчаха.
	— Колко много държиш?
	Ледфорд въздъхна.
	— Е, добре, това е в разрез с естетическите ми възгледи, но ще ти осигуря големия взрив.
	— Това вече е честна сделка, една антикварна ценност срещу друга. И все пак, не разбирам защо ти харесват толкова тези вкаменелости. Време е да изметем боклука на изминалите столетия, за да разчистим пътя на един нов свят — светът на ясната мисъл и изчистените модерни линии.
	— Казах ти, че ще го направя.
	— Трябват ми четири.
	Ледфорд обмисли въпроса.
	— Четири ще ме доведат до банкрут. Ще ти дам три.
	Отново мълчание.
	— Само ако направиш още нещо за мен. Смайти ми играе номера. Може да ми потрябва помощта на твоя приятел, за да го очистим.
	Ледфорд погледна към другия край на верандата, където Ханс се беше излегнал в бял плетен стол, преметнал елегантно през облегалката обутия си в джинси крак. На устните му се появи лека усмивка.
	— Как точно?
	— Без излишно насилие. Мисля, че една сърдечна атака ще свърши работа.
	— Ханс ще бъде разочарован. В момента е доста раздразнен за него ще е добре дошъл всякакъв шанс да се разтовари от гнева си. Та кога?
	— Ела утре в Ливърпул. Трябва да ида на една среща в „Хилтън“, където ще присъства и Смайти. Ще наеме стая за нощта и ще тръгне за Лондон чак на другия ден. Уговорил съм се с него да обядваме заедно вдругиден и да проведем окончателно обсъждане.
	Ледфорд се изкиска.
	— С акцент на „окончателно“.
	— Ако на сбогуване с него си стиснем ръцете, ще знаеш, че работата се отлага. В противен случай искам да го очистиш, преди още да успее да разговаря с някого. Разбра ли?
	— Напълно. — Гласът на Ледфорд беше любезен. — Знам, че все ме мислиш за тъп. Но се чудя дали ти самия би издържал докрай, ако трябваше да свършиш моите задължения в това начинание. За да откраднеш една „Мона Лиза“, не са достатъчни само засукани приказки и някоя друга връзка в пресата.
	— Достатъчен е само подкуп от милион и половин долара.
	— И няколко месеца за моралното корумпиране на някой, който никога преди не е вземат подкуп. Бих казал, че психологическата ми проницателност е не по-малка от твоята, нали така?
	Отново се възцари мълчание и Ледфорд сякаш чуваше как скърцат пружинките в черепната кутия на оня негодник, докато обмисля дали за него е по-изгодно да смири тона си или открито да му се наложи.
	— Никога не съм подлагал на съмнение интелигентността ти, Ледфорд. Иначе защо щях да ти предложа да се присъединиш към нас?
	Защото си мислеше, че така ще ме държиш изкъсо, копеле такова, помисли безстрастно Брайън. Добре, той няма нищо против такъв контрол до момента, в който успее да постигне целта си, но бе настъпил часа да покаже, че стига да поиска, може да осуети всички грижливо замислени планове.
	— Утре пристигаме в Ливърпул.
	— Ако със Смайти си стиснем ръцете, значи се отлага. Въобще вариантът с очистването не ме устройва много. Можем да използваме Смайти, за да се доберем да Картрайт.
	— Ще се справим и без него. — Ледфорд окачи слушалката и изпита истинско удоволствие, като си представи какъв яростен отговор може да предизвика това грубо действие. Надяваше се оня арогантен глупак да си получи заслуженото.
	— Наумил съм си чудесна малка екскурзия с теб, скъпо момче — каза той на Ханс. — Нашият приятел ми поиска една малка премийка към големия взрив.
	— Премийка ли?
	— Така му казваме в Луизиана. Има се предвид да дадеш на някого нещо малко в добавка, както например, хлебарят би те почерпил с безплатна кифличка като редовен клиент. В този случай въпросната премийка няма да те затрудни. И без това си свикнал да правиш допълнително разни неща за мен, като те помоля.
	Ханс озадачено се намръщи.
	— Какво иска той.
	— Сърдечна криза.
	— Кого иска да очистим?
	— Високо почитаемия Джон Роланд Смайти, адютант на Аманда Картрайт, специален пратеник в Европейската Икономическа Общност. Той урежда всичките й пътувания, както и някои други неща. Изглежда този джентълмен се е оказал неподкупен, принципен и отчайващо дискретен. Явно не може да бъде съблазнен или изнуден за каузата, а от друга страна знае твърде много, за да го оставят жив, освен ако се съгласи да ни сътрудничи.
	— Досега не съм убивал англичанин.
	— Тогава те очаква голяма наслада, нали?
	— А защо точно сърдечна криза? Не обичам да използвам инжекции. Има си други начини.
	— Които, без съмнение, ще те удовлетворят много повече. — Ледфорд прокара показалеца си по красиво извитите устни на Ханс. — Но трябва да изглежда като естествена смърт.
	Ханс се намръщи.
	— Нещо не разбирам. Веднъж иска да направим нещо, което ще вдигне голям шум, а след това пък иска пълна секретност. Защо?
	— Не е нужно да разбираш.
	Ханс сви упорито устни.
	— Защо?
	Брайън въздъхна. Понякога Ханс можеше да бъде ужасен инат.
	— Ханс, милото ми момче, та ти дори не четеш вестници. Как тогава да ти обясня… — Той млъкна, после заговори бавно и отчетливо като на малко дете. — Дванайсетте европейски страни от Общия пазар се опитват да премахнат всички бариери. Опитват се дори да въведат обща валута и да освободят света от разните там лири, марки, франкове и прочее. От години съществуват и групировки, които също се стремят да подчинят всички тези държави на едно правителство. Можеш ли да си представиш каква власт и облаги би имал този, който контролира една Обединена Европа?
	Ханс нетърпеливо се намръщи.
	— И какво ни засяга това?
	— Имаше твърде голяма съпротива срещу пълното обединяване. Днес нашият народ владее петдесет и пет процента от вестниците и две кабелни ТВ станции в Европа, което ни дава възможност да насочваме публичното мнение, но може да минат и години, докато успеем да убедим ключовите фигури във всички тези правителства да се присъединят към нашия лагер. — Той се засмя. — Така се роди „Черната Медина“. Ти обичаш каубойски филми. Забелязал ли си как фургоните се нареждат в кръг, когато предстои индианско нападение?
	Ханс кимна.
	— Е, добре, всички тези прекрасни страни са като фургоните, които искаме да наредим един до друг. Трябва само да им устроим още няколко нападения на индианци и тогава ще са благодарни за всяка помощ отвън. Щом не могат да я получат от собствените си правителства, ще се обърнат към всеки, който им я предложи. Запланували сме едно последно разрушение, което ще придвижи нещата.
	— Това, за което ми разказа тук, в Турция?
	Брайън кимна.
	— След като веднъж са узрели, ще ги насметем тъй светкавично, че няма и да усетят откъде им е дошло. Великобритания е несговорчива в твърде много сфери и това ужасно дразни нашия приятел.
	— О! — Ханс помълча малко. — Но защо се налага да използвам инжекция за Смайти?
	Ханс пак се върна на първоначалния си тъп въпрос и Брайън отчаяно се запита дали нещо от това, което каза, бе проникнало въобще в тази красива златокоса глава.
	— Защото в следващите няколко месеца никой не бива да се усъмни, че някаква опасност грози Картрайт. Иначе ще е много трудно да я отстраним и заменим с някой наш доверен човек, който да е по-сговорчив.
	— Значи, ще убиете старата дама?
	Брайън трепна.
	— Тя не е стара дама, а жена в най-зрялата си възраст. Не може всички да са на деветнайсет.
	— Досега не съм убивал и възрастна дама.
	— Съмнявам се, че ще изберат точно теб да го направиш.
	— А защо не?
	— Тази работа изисква грижлива подготовка и координация между всички участници.
	— Мога да го направя. Моля те. — Ханс хвана ръката на Брайън с двете си ръце и я допря до устните си. — Аз… имам нужда да го направя.
	— Наистина ли? Защо?
	— Аз бях… — Той млъкна, за да избере подходящи думи. — Свикнал съм да ме уважават. Щом влезех в една стая и чувствах, че съм господарят там. Преди да ме направиш толкова… — Той млъкна и след това прошепна. — Бях свикнал да върша разни неща.
	Брайън се засмя нежно.
	— Да не би самоуважението ти да е накърнено от нашата връзка? Надявах се да съм те научил, че добрият син проявява уважение и послушание към всичко. Нямам никакво желание да те правя нещастен. Може би за теб ще е най-добре, ако те пусна да си идеш.
	— Не! — Ханс стисна още по-силно ръката му. — Знаеш, че нямах това предвид… Просто ми възлагай повече неща.
	— Ще го обмисля. — Брайън се усмихна. — Нека сега да видим как ще се справиш утре със Смайти. — Усмивката му помръкна и той придоби замислено изражение. — А след като обслужиш Смайти, докато си още в добрата стара Англия, може да ги уредя една разходка до Килъни Даунс в Йоркшир, за да свършиш още нещо.

	Онзи негодник не му подаде ръка за сбогуване, докато чакаха за асансьор и Смайти се почувства облекчен. Не би изтърпял гадното докосване на този мъж, след всичко, което бе чул от устата му.
	— Помислете отново. Това е единственият ни изход.
	— Ще го обмисля. — Смайти натисна копчето за повикване. — Ще ви уведомя. Сигурен съм, че вярвате в правилността на постъпката си, но не бива да се вземат прибързани решения. — Вратите на асансьора се отвориха и Смайти забързано влезе в кабинката. — Разбирате, че ме заварихте неподготвен. За мен беше голяма изненада. Трябва да… — Той млъкна, като видя тънката злобна усмивка върху лицето на другия. Смайти се разтревожи много, като осъзна, че не е успял да го заблуди, че явно е показал отвращението си твърде ясно.
	Вратите се притвориха и го отделиха от излъчващата заплаха безупречно елегантна фигура, след което Смайти си пое дълбоко дъх и натисна копчето за шестия етаж. Трябваше само да си отиде в стаята и да се обади в канцеларията си. Щяха да му изпратят няколко човека, които да го придружат до кабинета на министър-председателя на „Даунинг стрийт“, където ще разкаже историята си.
	И то каква история.
	Обхвана го същият гняв, както в мига, в който му казаха какво искат от него. Господи, вярно беше, че е адски трудно да работиш за човек като Аманда Картрайт, но, по дяволите, тя си вършеше чудесно работата и той всъщност харесваше старото момиче. Нямаше никакво намереше да допусне провала й на тази конференция.
	Вратите на асансьора се отвориха и той изтича по коридора към стаята си. Пъхна ключа в ключалката и отвори широко.
	— Хер Смайти, мога ли да поговоря с вас?
	Сърцето му прескочи и мускулите му се стегнаха, като усети как го обхваща страх. Но се отпусна, щом видя през рамото си младежа, който вървеше към него откъм асансьорите. Вероятно не беше повече от осемнайсет или деветнайсетгодишен, на възрастта на собствения му син Робърт, който миналата година бе влязъл в Оксфорд. Момчето беше обуто в тесни дънки, с черно поло и бяло яке, а златистата му коса падаше като лъскав водопад над ушите. Слава Богу, Роб се обличаше винаги по-прилично, отколкото връстниците си и поддържаше косата си грижливо подстригана. Но това момче поне изглеждаше по-чисто и привлекателно от повечето приятели на Роб. — Извинете, но имам бърза работа.
	— Но аз съм дошъл толкова отдалеч, хер Смайти. — Усмивката на момчето озари с ангелско сияние красивите му черти, когато то застана до Смайти. Пъхна небрежно лявата си ръка в джоба на якето. — И обещавам да не ви отнема повече от минута.

	На 30 септември следобед Алекс позвъни на Кейтлин в хотел „Интерконтинентал“. Гласът му беше напрегнат и делови. — Челси Бенедикт ще пристигне със самолет в Париж четири дни по-рано. Иска утре да си на линия и да я посрещнеш във фоайето, като се приземи в един.
	— Необходимо ли е?
	— Тя счита, че е. Може би ще се зарадва, ако осигурим репортер от пресата. Но ти сама ще решиш.
	— Добре тогава, ще я посрещна. Успя ли да уговориш „Бакара“ да ускори производството на флаконите?
	— Всичко е наред. Ще има достатъчно за пробната серия.
	— Отново си успял. Май е също толкова ефикасно да отнемеш някому нещо, което желае, колкото и да му го дадеш.
	— Не се чувствам гузен за това, че съм извил на някого ръцете, Кейтлин.
	Защо ли спореше с него, след като единственото, което искаше, бе да затвори телефона и да не чува повече гласа му.
	— Не те осъждам — каза уморено тя. — Просто ми изглеждаше прекалено насилствено.
	— Така си беше. — Той помълча. — И аз самия съм такъв.
	— Вярно, такъв си. — Тя промени темата. — Ами пресата?
	— Не си ли видяла още вестниците?
	— Напоследък не им отделям много внимание. Половината си време май прекарвам в разговори по телефона със Сердо от фабриката за парфюми, а през останалата половина уреждам нещата за тържеството. Пишат ли за нас по вестниците?
	— Разгласата за пристигането на „Вихрения танцьор“ във Франция върви с пътна пара в пресата и телевизията.
	— Значи постигна това, което искаше.
	Странна нотка на напрежение прониза гласа на Алекс.
	— Да, постигнах това, което искам. — После добави натъртено. — Това, което и двамата искахме. Ще се обадя пак на Челси и ще й предам, че си съгласна да я посрещнеш.

	Когато Кейтлин влезе във фоайето на хотела в един по обяд на следващия ден, завари Челси край купища багаж, около които объркано сновяха пикола, един мъж в шофьорска униформа и портиери. Сега тя изглеждаше съвсем различна от небрежно облечената жена, която Кейтлин бе срещнала в Рейкявик. Днес Челси бе облечена в кафява, плътно прилепнала по тялото й рокля, а светлата си коса се открояваше ярко на фона на тъмната материя. Изглеждаше изключително самоуверена и страхотно шик.
	— Здрасти — извика Челси на Кейтлин. — Ей сега идвам. — Като по чудо актрисата удържа на думата си. Мълниеносно и умело тя разпореди портиерът да я регистрира, раздаде бакшиш на всяко пиколо и като повика с пръст шофьора, закрачи енергично през фоайето към Кейтлин. — Ама че лудница. Кейтлин, това е Джордж. Той ще ни бъде шофьор по време на престоя ми в Париж.
	Кейтлин едва успя да измърмори поздравлението си, преди Челси да я поведе през изхода към черната лимузина, паркирана на „Рю дьо Кастилион“.
	— Надявам се, няма да възразиш, че казах на портиера да премести багажа ти в моя апартамент. Знам, че първо трябваше да те попитам, но тези апартаменти за специални гости са винаги тъй огромни, като футболно игрище, и няма да ти досаждам, когато имаш нужда от уединение. Мразя да бъда сама в хотел.
	— Нямам нищо против. — Кейтлин се стресна, когато Челси буквално я бутна върху задната седалка на лимузината и попита:
	— Къде отиваме?
	— По магазините. — Погледът на Челси щателно проучи тясната сива рокля на Кейтлин. — Въпреки че Кристиан Лакроа може и да не те допусне до вратата си в тоя ти вид. Е, добре, ще им кажем, че последните пет години си била в Конго. Няма да посмеят да отпъдят една мисионерка. — Преди да влезе в лимузината тя поспря и пое дълбоко въздух. — Господи, обожавам аромата на Париж. С нищо не може да се сравни. Прясно изпечени кроасани, количките на цветарките, въглеродният окис на туристическите автобуси…
	Кейтлин се засмя.
	— И щракането на фотоапаратите.
	— Това е звук, не аромат. Нека се погрижим за сетивата си. — Челси пристъпи в лимузината и Джордж затръшна вратата. — Хайде сега да се насладим на наситената с парфюми атмосфера на Лакроа.
	Кейтлин се разположи удобно на плюшената седалка.
	— Предпочитам ароматите на Вазаро. Мисля, че и ти ще ги предпочетеш. За кога е уредил Алекс заснемането на рекламите?
	— Съвсем скоро, скъпа, съвсем скоро. Веднага след тържеството. Наел е Поли Хартланд да режисира клиповете. — Когато Кейтлин я изгледа неразбиращо, тя добави. — Поли взе наградата „Клио“ преди две години за най-добра телевизионна реклама.
	Очите на Кейтлин заблестяха и тя кимна важно.
	— Значи е добър.
	— Най-добрият.
	— Ще заснемат ли „Вихрения танцьор“ за някой от клиповете?
	— Не и тия във Вазаро. Алекс предупредил Поли, че е абсолютно невъзможно да занесе „Вихрения танцьор“ във Вазаро поради съображения за сигурност, затова Поли ще заснеме една реклама в интериор, за да включи в нея статуята. — Тя направи гримаса. — Но асистент-режисьорите още не са открили подходящ интериор.
	— Какъв точно ви трябва?
	— Ресторант или клуб. По-скоро романтичен, отколкото изискан.
	— Например „Ротондата“.
	Челси я изгледа въпросително.

	— Това е едно чудесно кафене в „Хотел Негреско“ в Ница. Между масите и сепаретата се движат кончета като от въртележките. В средата на салона е монтирана кукла в човешки ръст, облечена в бяла викторианска рокля и свиреща на клавесин. — Тя притвори очи в опит да си припомни. — Свирят леки виенски валсове, а на прозорците са сложени ония прекрасни розови австрийски драперии, които се диплят тъй красиво.
	— Звучи чудесно.
	— И наистина е. — Кейтлин отвори очи и замечтано се усмихна. — Когато бях малка, баща ми ме водеше там на всеки мой рожден ден. — Странно, как бе забравила онези вълшебни времена и си спомняше само горчивината.
	— Ще се обадя на Поли и ще му кажа да прати някого там на оглед. — Колата се плъзна напред и Челси се обърна към Кейтлин. — Мариса много те е харесала. Всеки път, щом говорим по телефона, те споменава.
	— Аз също я харесвам — каза Кейтлин. — Тя е чудесно дете.
	— Не е дете. — Облечените в ръкавици ръце на Челси стиснаха чантичката й. — Престана да бъде дете от мига, в който оня негодник… — Тя замълча, а когато отново проговори, гласът й беше равен. — Тя обичаше баща си и той нарочно я нарани така. Знаеш ли как може да подейства това на едно дете?
	— Да.
	Челси вдигна очи, за да погледне Кейтлин в лицето.
	— Мисля, че наистина знаеш. Може би затова с нея станахте толкова бързо приятелки. Две от… защо ме гледаш така?
	— Просто за миг се почудих защо й позволи да дойде във Вазаро.
	— Защото те харесвам.
	— Но си знаела, че вероятно ще прекарвам повечето си време в Париж. — Кейтлин я изучаваше замислено. — А явно си много грижлива към Мариса. Не мисля, че би я пратила в дома на чужди хора само защото ги харесваш.
	Челси направи гримаса.
	— Доста си проницателна. — Тя изглеждаше леко смутена. — Предварително ви проучих.
	— Моля?
	— Поисках сведения за вас. О, казах им да действат дискретно, за да не помислят съседите, че си някоя кръвожадна убийца или нещо подобно. Между впрочем, всички харесват и уважават семейството ти.
	Кейтлин прикри усмивката си.
	— Това е добре.
	Челси я изгледа предпазливо.
	— Нали не се сърдиш много?
	Кейтлин се изкиска.
	— Не, намирам го за забавно.
	Челси облекчено си пое дъх.
	— Чудесно. — Тя свали поглед от Кейтлин и следващите й думи бяха изречени с голямо вълнение. — Бих искала да ти благодаря, че си тъй мила с дъщеря ми и тъй гостоприемна. Това не влизаше в уговорката ни.
	— Радвам се, че можахме да ти помогнем. Оня репортер създаде ли ти неприятности, както се опасяваше?
	Челси поклати глава.
	— Тиндейл въобще не спомена за нашето минало и успяхме всичко да потулим. — Тя се намръщи. — Как, по дяволите, можеш да си сигурен в човек като него?
	— Дъщеря ти каза, че не вярва да е толкова лош, за колкото го мислиш.
	— Добре е да си подготвен за най-лошото, а тя си прекара добре във Вазаро. — Лимузината спря пред един магазин на улица „Фобур Сен-Оноре“ и Челси се усмихна любезно на шофьора, който заобиколи отпред, за да й отвори. — Хайде, ела да си изберем работни дрехи.
	— Няма да ти бъда от голяма полза. Мама намира вкуса ми за дълбоко посредствен и досаден.
	— Права е. Още първия път като те видях, разбрах, че си като Мариса. Според нея дрехите служат просто да се покрие тялото и да му е топло.
	— А ти за какво мислиш, че служат?
	— Те са средства за създаване на настроение. Съчетания с определен смисъл. — Тя посочи към кафявата рокля, която носеше. — Какво би помислила за мен, ако ме видиш в този вид?
	— Че облеклото ти е шик, дръзко и набиващо се на очи.
	— За теб ще трябва да изберем нещо по-семпло. Елегантност вместо блясък.
	— За мен? — Кейтлин я изгледа озадачено. — Мислех, че ще пазаруваме за теб.
	Челси поклати глава.
	— Обадих се на Лагерфелд в „Шанел“ и поръчах роклята си за тържеството още като се върнах от Исландия и сега ми остава само една проба. Това пътуване сме предприели заради теб.
	— Тогава не сме избрали подходящия квартал.
	— Глупости. — Челси тръгна към входа. — Ти предлагаш парфюм за двеста долара унцията. Публиката трябва да те възприеме като жена, която има собствен стил във всичко — следователно и в облеклото. Това ще е нещо като служебно облекло.
	— Не мога да си позволя…
	— Но аз мога — прекъсна я рязко Челси. — Ти беше добра към Мариса и аз ти се отплащам.
	— Челси, прекарах само два дни с нея. Майка ми е поела изцяло грижите. Не мога да ти позволя да направиш това.
	— Тогава, значи, ще купим някои неща и за майка ти.
	— Дори нямам нужда…
	— Боже мой, няма ли най-накрая да млъкнеш? — Челси величествено пристъпи край облечения в ливрея портиер, който й отвори вратата. — Възложила си ми работа за три милиона долара. Затова се отпусни и приеми от мен малка част от парите ми.
	Кейтлин се поколеба и изтича след нея в магазина. Предполагаше, че наистина ще са й необходими представителни дрехи за следващите няколко дни, а и никога не беше се чувствала по-безлична и развлечена, отколкото сега край изисканата Челси.
	— Само най-необходимото. Привичният ми житейски стил не би търпял…
	Но Челси не я слушаше.
	— Мисля, че ще ти подхождат цветовете на скъпоценните камъни. — Тя внимателно изучаваше Кейтлин. — Бургундско червено изумрудено и, разбира се, черно. С тази коса ще изглеждаш зашеметяваща в черно. Прилепнали дантелени блузи и плавно падащи материи като гръцка туника. Големите гърди вече не са на мода и е адски трудно да избереш за тях подходяща дреха. — Тя се намръщи. — Трудно ми е кажа какво би ти стояло добре. Аз съм паун, а ти — лебед.
	— Лебед ли? — изсмя се Кейтлин. — Не съм грозното патенце, но определено не съм и лебед.
	— Почакай и ще видиш. — Една елегантно облечена продавачка оглеждаше Кейтлин доста високомерно, докато приближаваше към тях по дебелия сребристосив килим. Челси пристъпи към Кейтлин, като че да я защити. — Има такъв вид заради ужасната ти рокля. Не се оставяй да те уплаши — прошепна тя. — Тези чудовища получават премия за всеки клиент, когото успеят да сплашат. Това е част от играта. Просто се дръж надменно, сякаш си над всичко това, а аз ще свърша останалото.
	Кейтлин се опита да придобие нужния презрителен вид, но беше доста трудно, тъй като продавачката я наблюдаваше с явна омраза.
	Челси пристъпи решително напред, като воин на бойното поле и когато заговори, произношението й нямаше нищо общо с холивудския жаргон, а придоби финеса на Кралския Шекспиров театър.
	— Бонжур, мадам. Това е мадмоазел Кейтлин Вазаро. Чували сте за нея, разбира се. — Челси изглеждаше изумена, когато жената поклати глава. — Не сте ли? Как е възможно? Предстои президентът да й връчи „Кръста за воинска храброст“ следващата седмица заради самоотвержената й служба в Конго. — Тя се втренчи в жената с явно чувство на съжаление. — Може би, все пак, трябваше да отидем при Диор, Кейтлин. Съзнавам, че би желала да опиташ и при нови хора в бранша, но все още старият титан има какво да ни покаже. — Тя помълча за миг, кръстоса поглед с чудовището и изстреля едно непобедимо предизвикателство за коя да е модна къща. — Та, бихте ли ми казали, мадам, какво би могъл Лакроа да предложи на приятелката ми в повече от Диор?


>	Глава девета

	— Накупихме твърде много. — Кейтлин се облегна в лимузината с въздишка на облекчение. Само след три часа в тази разредена атмосфера на висшата мода се чувстваше по-изморена, отколкото ако беше работила цяло денонощие в полята на Вазаро. — Радвам се поне, че открихме онези три рокли за майка ми, но виж, аз нямах нужда…
	— Разбира се, че имаше — каза Челси. — Три вечерни тоалета, две дневни рокли, един костюм, две рокли за коктейл. Дори не ти купихме обувки. — Тя се намръщи. — Мисля, че за тържеството е най-подходящо да облечеш черната кадифена рокля. Ще отива чудесно на кожата ти.
	— И ще показва твърде голяма част от нея — каза иронично Кейтлин. — Ти не купи нищо за себе си.
	— Имах нужда само от двете рокли, които поръчах за тържеството и за лансирането на парфюма. — Тя се наведе към предната седалка на лимузината. — Закарай ни на улица „Сен Жермен“ 14, Джордж.
	— Няма ли да се връщаме в хотела? — Кейтлин поклати решително глава. — Никакви покупки повече. Няма да издържа.
	— Успокой се. Няма да ходим по магазини. — Челси се облегна назад и се засмя. — Ще пием чай с един приятен възрастен господин и неговата съпруга.
	— Бих предпочела да се върна в хотела и да си вдигна краката нависоко.
	— По-късно — каза Челси. — Най-напред трябва да видиш мосю Пердо. Не се притеснявай, ще си прекараме чудесно. Те двамата са едни от най-приятните хора в Париж.
	За своя изненада Кейтлин установи, че Челси се оказа права — в следващите два часа тя наистина се забавляваше чудесно. Жан Пердо и жена му Миньон живееха в малка градска къща, може би също толкова стара, колкото и тази на Андреас. В момента, в който Кейтлин влезе в хола, откри, че се намира в уютна викторианска обстановка, която подейства успокояващо на изопнатите й нерви, както и чая от лайка, който мадам Пердо им сервира в изящни, почти прозрачни чаши от севърски порцелан. Извитата кушетка бе тапицирана с пурпурночервено кадифе, а в бялата мраморна камина пламтеше малък огън. В съзвучие с шарките на обюсонения килим — зелени лозови клонки и бели рози — няколко палми в луксозни саксии бяха разположени в най-подходящи за целта ъгли и ниши. Край високия сводест прозорец насреща имаше малка масичка, покрита с нежна покривка от венецианска дантела, а върху нея бяха подредени с вкус няколко фотографии, кутийки за емфие от сребро и слонова кост, а също и изящно черно ветрило от щраусови пера.
	Семейство Пердо се вписваше чудесно в обстановката на дома си, що се отнася до топлотата и елегантността. Миньон беше дребничка, белокоса, облечена в рокля с безукорен силует в мек нюанс на синьото, който напомняше на Кейтлин за яйца на дрозд и за небето при залез-слънце. Съпругът й беше висок и слаб, с посивяла, подобна на лъвска грива коса и проницателни сини очи. И двамата бяха остроумни, с изискани маниери и непресторено сърдечни един към друг, както и към Челси, а спрямо Кейтлин проявиха най-топъл интерес.
	Когато най-накрая Челси се надигна да се сбогуват, Кейтлин определено изпита чувство на огромно съжаление.
	Жак Пердо ги придружи до вратата и целуна Челси по бузата.
	— Дрехата ти е отвратителна, да знаеш — промърмори той фамилиарно. — Всички знаем, че имаш прекрасно тяло и без да парадираш с него. Тази рокля въобще не ти подхожда.
	Кейтлин отвори широко очи, учудена от грубостта на мъжа, който допреди малко бе образец на старовремска изтънченост.
	— Надявах се, че ще реагираш точно така. — Челси го изгледа прямо. — Точно затова я облякох, Жан.
	Очите на Жан Пердо се присвиха, докато се тресеше от смях.
	— Мили Боже, наистина си умно дете.
	— Старая се. — Челси посочи към Кейтлин. — Нали е като лебед?
	Старецът поклати глава.
	— По-скоро като висок розов храст с пурпурни цветове, прав, със здрави корени. — Той оглеждаше Кейтлин. — И с бодли.
	— Бодли ли? — Челси сви вежди. — Не мисля така.
	— Защото никога не си ги виждала ли? — Жан Пердо леко се засмя. — Може би самата тя не знае, че ги има, но те съществуват. — Той поднесе ръката на Кейтлин към устните си. — За мен беше удоволствие да те срещна, дете мое. Ела пак да ни видиш.
	— Благодаря за гостоприемството, мосю Пердо.
	Той стоеше до вратата и ги наблюдаваше, докато благополучно се настаниха в лимузината.
	— Ти му допадна — каза доволно Челси, когато лимузината излезе от завоя. — Надявах се това да стане.
	— Но в един момент се почувствах там като буболечка под микроскоп.
	— Всъщност това бе комплимент. Ако не беше го заинтересувала, щеше да ми каже, че не вижда нищо особено в теб.
	— Да вижда? Че какъв е той? Някакъв медиум?
	— Той е най-добрият моделиер на света.
	Кейтлин я изгледа с недоумение.
	— Но аз никога не съм чувала за него.
	— Защото освен това е и най-потайният моделиер в света. Всяка от клиентките му трябва да обещае, че няма да разгласява произхода на нито една рокля, създадена за нея.
	— Какво?
	— Той е от банкерската фамилия Пердо и никога не е имал нужда от пари. Повече от четиридесет години е в моделиерския бизнес, но никога не е искал да се обременява със собствена модна къща, защото счита, че това би попречило на майсторството му. Създава модели, съобразени с личността на всяка клиентка, а мадам ги ушива.
	— Невероятно.
	— И аз така мислех. Отказва да разшири кръга на клиентките си. — Тя се изсмя. — Например, принцеса Даяна е от отхвърлените. Той сподели с мен, че за десет години може да си подбере най-много три-четири нови клиентки.
	— И ти си една от тях?
	— Извадих късмет. Бях му представена от една от най-старите му клиентки преди пет години и той откри в мен нещо предизвикателно.
	Кейтлин можеше да си представи как е станало всичко.
	— Той не приема поръчки; създава тоалета и чак тогава ти съобщава, че те е удостоил с тази чест. Бях облечена в негова рокля, когато ми връчваха Оскар.
	— Още не съм прочела за наградите. Извинявай.
	— Бях направо съкрушителна. — Челси се изсмя доволно. — Като се върнем в хотела, ще ти покажа какво ми е приготвил за сегашното ми идване в Париж.
	Кейтлин си мислеше, че след онези часове в копринения пашкул на висшата мода на улица „Фобур Сен-Оноре“ вече няма желание да погледне рокля до края на дните си, но внезапно почувства, че ще е любопитно да разбере как моделиерът е видял личността на Челси Бенедикт.
	— С удоволствие.
	Челси хвърли небрежен поглед през задния прозорец на лимузината.
	— Наистина е много добър.
	— Мосю Пердо ли?
	Челси поклати глава.
	— Вярната ти сянка.
	Кейтлин се стегна.
	— Какво?
	— Мъжът в тъмносивото рено.
	И понеже Кейтлин продължи да я гледа неразбиращо, Челси каза:
	— Детективът, който Алекс нае да те следва, докато разнасяш всички тези взети под наем предмети на изкуството от и към Версай.
	Челси я изгледа удивено.
	— Алекс не е ли споделил с теб, че ми е казал за него? Не искаше да си помисля, че могат да ме отвлекат, а и знаеше, че вероятно сама ще го засека. — Направи гримаса. — Бог е свидетел колко много хора, наети от студиите, са ме следили, за, да не би да навредя на интересите им по време на снимки.
	— Не, въобще не ми е казвал, че и ти знаеш. — Не беше си направил труд да каже и на самата Кейтлин за детектива. Откакто се бе върнала в Париж, умишлено се бе натоварвала толкова много, че вечер си лягаше напълно грохнала, което почти й помагаше да забрави Ледфорд. Но фактът, че Алекс не го е забравил, я накара отново да почувства заплахата.
	— Добре ли си? — Челси загрижено изучаваше лицето й.
	Тя опита да се усмихне.
	— Просто съм уморена.
	Когато пристигнаха в хотела, Челси се понесе из фоайето, раздавайки команди на пиколата като генерал, който свиква войските си и за няколко минути малката й армия пренесе множеството кутии върху брокатената кушетка от 18-ти век в тапицираната дневна на апартамента й. Челси раздаде очарователни усмивки и щедри бакшиши на смаяните носачи, преди да ги отпрати от стаята. Отправи се бързо към спалнята, подчертавайки всяко грациозно движение на плавната си, енергична походка.
	— Хайде, ела. Съкровището на Жан е в спалнята.
	— Идвам. — Кейтлин спусна на земята вдигнатите си на високо крака. — Щом само успея да докуцукам. Чудя се как издържаш на такива маратони?
	— Един горещ душ и ще си като нова.
	Широко отворените очи на Алекс, втренчени в нея през облаците пара.
	Споменът изплува сякаш от небитието, внезапно и болезнено. Не трябва да мисли за Алекс, каза си Кейтлин отчаяно. Беше я използвал, както бе използвал и Вазаро. Раната щеше скоро да заздравее. За пръв път мислеше цял ден за него и това трябваше да означава, че започва да оздравява.
	Челси отвори гардероба и протегна ръка към тъмните му глъбини.
	— Много ми харесва. Нали Жан е истински гений?
	Кейтлин разбра какво има предвид, щом Челси измъкна сребристата вечерна роба. Не, не беше роба, а рокля. Къса рокля с изрязано по врата деколте и дълги ръкави. Линиите бяга семпли и материята щеше да пада свободно, леко загатвайки очертанията на Челси. Това, което привличаше и задържаше вниманието, беше тъканта. Сребърните пайети, от които се състоеше, целяха да създадат впечатление за блестяща метална ризница и в нея Челси щеше да изглежда като млад средновековен рицар — само че невероятно сексапилен и женствен. Ясно беше, че Жан Пердо не виждаше в Челси Бенедикт паун, както се бе нарекла самата тя, а рицар — воин, кралица на амазонките. Кейтлин си припомни как Челси бе нападнала ожесточено оня репортер на пристанището, за да защити Мариса и как самоотвержено пристъпи към Кейтлин, за да я предпази от надменния поглед на продавачката. Кимна бавно.
	— Права си. Този човек е гений. Ще я облечеш ли за тържеството?
	Челси докосна нежно бляскавите пайети и поклати глава.
	— Прекалено е екстравагантна. Човекът, който рекламира някоя стока, трябва да изтъкне нейните качества, не своите. Освен това, изключено е да затъмня оная гадна статуя, затова би трябвало да приема съдбата си с достойнство. — Тя окачи обратно роклята в гардероба. — Ще я пазя за специални случаи.
	— За следващата филмова награда?
	— Може би. — Челси притвори вратата на гардероба. — По-добре иди да вземеш душ, докато аз поръчам да донесат нещо за хапване. Помислих си, че тази вечер е по-добре да ядем в апартамента и да си почиваме. Утре сутринта ни предстои пресконференция, а следобед ще трябва да ти купим обувки.
	— Пресконференция ли? — При мисълта за тази нова заплаха Кейтлин забрави опасността от нова обиколка по магазините. — Защо трябва да присъствам на нея?
	— Защото ти си създателка на парфюма, глупачето ми. — Челси се усмихна. — Не се тревожи, ще опитам да отклоня ударите от теб. Общуването с пресата е част от моята работа.
	— Ще трябва почти изцяло да поемеш това задължение. Следващите два дай се налага да прекарам по-голямата част от времето си във Версай.
	Челси кимна.
	— Алекс ми каза за невероятния ти пробив. Много се гордее с теб.
	— Наистина ли? — Тонът на Кейтлин беше сдържан. — Колко мило. Всъщност, не беше толкова трудно да ги убедя, че е най-уместно дворецът да приюти посрещането на „Вихрения танцьор“ в родината му.
	Челси сбърчи нос.
	— Посрещането на Челси Бенедикт остава на втори план.
	— Сигурна съм, че повечето хора ще гледат теб, а не статуята.
	— Много си мила, но това май няма да стане. Както и да е, всеки би желал да е сред официално поканените на тържество във Версай. — Тя замислено огледа Кейтлин. — Знаеш ли, мисля, че си се променила откакто те видях за пръв път.
	— Наистина ли? В какъв смисъл?
	— Не съм сигурна. Може би си по-неуязвима.
	— Но онази жена при Лакроа успя да ме сплаши.
	Челси се изсмя.
	— Но всички жени в света биха треперили пред Лакроа. — Усмивката й помръкна. — Сътрудничеството ти с Каразов прерасна в създаването на мощен екип. Както казват у вас, двамата с твоя Алекс сте направо страхотни.
	— Той не е мой, а пък аз не се чувствам никак мощна. — Кейтлин тръгна към вратата. — Но поне що се отнася до него, определението ти е твърде подходящо. Направо е страхотен.

	— Ще се видим по-късно. — Челси оправи подплънките от шифон на бялата си рокля, докато изчакваше на входа на Огледалната зала и лицето й придоби израз на осъзнато величие. Тя намигна на Кейтлин. — Представлението започва!
	Кейтлин бързо отстъпи назад, като вида как нахлуват от коридора репортери и телевизионни оператори, привлечени от Челси като от магнит. През изминалите дни бе присъствала на няколко подобни „представления“ на Челси и определено предпочиташе да остане на втори план, особено на днешното тържество, което увенчаваше всичките й усилия през последните седмици. Актрисата успяваше без усилие да овладее всяка ситуация само благодарение на ярката си личност. Тя съчетаваше блясък, остроумие и искряща жизненост, които са същността на една истинска звезда.
	За секунда Челси бе увлечена от тълпата гости и Кейтлин необезпокоявана се промъкна в залата, където се насочи към най-отдалечения ъгъл. Засега бе приключила със задълженията си, след като се увери, че тържеството върви гладко. В другия край на залата квартет свиреше Вивалди, но само отделни по-силни акорди можеха да се доловят сред глъчката на разговорите и нежното подрънкване на чашите. Сервитьори в бели ливреи се мяркаха дискретно между тълпата и предлагаха петифури, посипани с пудра захар, шампанско марка „Родерер кристал“ и портокалов сок за въздържателите.
	Паркетът беше покрит с ароматизирани килими, а кристалните полилеи високо горе блестяха тържествено. Върху дългата, покрита с дамаска маса край редицата високи сводести прозорци бяха подредени плата с хайвер от есетра, омари и леки сладкиши, а сред тях се извисяваше прекрасната ледена скулптура на Льоклерк „Вихреният танцьор“.
	Кейтлин наблюдаваше лицата на гостите, отразени в огледалата от седемнадесети век, приближаващите се и отдалечаващи се фигури, смеещите се или гордо застинали изражения и внезапно се почуди колко много прилича това тържество на баловете, организирани по времето, когато Катрин е била млада. Самата Катрин Вазаро никога не бе присъствала на бал във Версай, но приятелката й Жулиет сигурно е идвала понякога в същата тази зала и се е взирала, също като Кейтлин сега, в сводестия таван, на който Льобрюн бе увековечил лика на Кралят Слънце.
	— Ето къде сте била. А аз ви търсих къде ли не.
	Тя сведе поглед от тавана и съзря съвсем наблизо Джонатан, който изглеждаше по-едър и внушителен от всякога.
	— Здравейте, Джонатан, радвам се да видя едно приятелско лице в тая навалица. — Тя се засмя. — Срещнах вече три кинозвезди, един министър-председател и един петролен шейх и започнах да се чувствам потисната.
	— Тази вечер няма причина да се чувствате другояче, освен горда и щастлива. Свършила сте чудесна работа. — Джонатан я хвана за ръка и Кейтлин отново изпита неописуемо приятното чувство, което я бе обхванало при първата им среща. — Освен това изглеждате много красива. Много царствена. Сякаш идвате от някой кралски палат.
	Тя се засмя и поклати глава.
	— Аз пък се чувствам по-скоро като обитателка на лудницата. Последните няколко дни бяха доста мъчителни. Чудя се как успявате да се справиш с всички тия насочени прожектори.
	— С времето се свиква. — Джонатан взе чаша шампанско от подноса на минаващия покрай тях келнер и й я подаде. — А понякога и подобно нещо помага да се отпуснеш. — Той отпи от своето шампанско и погледът му небрежно обходи тълпата. — Мис Бенедикт изглежда на върха на удоволствието.
	Кейтлин погледна тълпата около Челси в средата на залата.
	— Тя е изумителна. Достатъчно е да прекара само пет минути с някого, за да го омае. Трябваше да видите как блестящо се справи с пресата.
	— Чух, че невинаги е толкова дипломатична. — Джонатан отново се обърна към Кейтлин. — Допада ли ви?
	Кейтлин кимна.
	— Много. Тя е тъй непосредствена. Искате ли да се запознаете с нея?
	— Вече се познаваме. Миналата година бяхме поканени заедно на обяд в Белия дом. — Джонатан допи шампанското си и постави празната чаша върху покритата с дамаска маса. — Познавам почти всички тук. Искате ли да ви представя на Митеран или на Краков?
	— И Краков ли е тук? Не бях сигурна, че ще дойде.
	— Ето го там, до палмата.
	Кейтлин изгледа с интерес този легендарен мъж и съвсем не остана разочарована. На снимките във вестниците късо подстриганата коса на Ларс Краков й се беше сторила бяла, но сега видя, че е по-скоро нюанс между бледо златисто и сребърно. Високата му слаба фигура бе облечена в същия безлично елегантен стил, както и всички останали мъже в залата, но белегът, разполовяващ лявата му буза и тези тъжни, дълбоко поставени черни очи го открояваха от околните. Изглеждаше като светец… или мъченик. Майка й беше разказвала, че е получил този белег като дете, когато е бил измъчван от Гестапо, за да издаде къде се намира Щабът на датската съпротива в Копенхаген. Не беше издал нищо и когато накрая го освободили, тялото му било толкова пребито и осакатено, че трябвало да минат повече от две години, за да се излекува. Беше станал национален герой и след войната се бе издигнал до върховете на европейската политика.
	— Много съм слушала за него. Мама направо го боготвори. Познавате ли го?
	— Срещали сме се на няколко търговски конференции. Умее да въздейства силно на околните.
	Кейтлин долови нотка на сдържаност в неговия тон и погледът й се премести от Краков, за да проучи лицето на Джонатан.
	— Не го ли харесвате?
	— Както вече казах, много е внушителен. Не го познавам достатъчно добре, за да си съставя мнение. — Очите му изучаваха мъжа, с когото Краков разговаряше и изражението му стана мрачно.
	— Но затова пък познавам добрия мосю Далпре. Той е шеф на Интерпол и направи живота ни с Питър кошмарен със своята педантичност спрямо „Вихрения танцьор“. Казах му, че сами ще се погрижим за собствената си безопасност, но той настояваше да знае всяка стъпка от нашия маршрут.
	Присъствието на Краков бе тъй ярко, че Кейтлин почти не беше забелязала слабия чернокос мъж, застанал край него и увлечен в енергичния си монолог.
	— Изглежда се опитва да го убеди в нещо.
	— Раул Далпре е страстен привърженик на идеята за обединена Европа. Вероятно се старае да привлече и Краков в своя лагер. — Джонатан повдигна рамене. — Ако успее, ще си впише голям актив. Краков се е обявил откровено срещу подобно единство.
	— А вие какво мислите по въпроса?
	— Едно съединение на всички европейски страни под управлението на общо правителство би довело до появата на суперсила, която може да стане заплаха не само в икономически план. Мисля, че ще е добре да бъдем по-внимателни с мосю Далпре.
	— От това, което прочетох напоследък във вестниците, разбрах, че терористичните нападения и кражбите ще бъдат по-ефикасно разгромени, ако се контролират от една централна власт. Всички обвиняват раздутата администрация и лошата координация между властите за царящата разруха.
	Джонатан повдигна рамене.
	— Може би. — После смени темата. — Вие не ми отговорихте. Искате ли да се запознаете с Краков?
	Тя отново погледна Краков. Наистина би искала да може да каже на майка си, че се е запознала с него, но бедният човек бе тъй обсебен от словоохотливия мосю Далпре. Тя поклати глава.
	— Мама сигурно никога няма да ми прости, но засега ще изчакам. Мисля, че е по-добре просто да обиколя навсякъде, за да се уверя, че всичко върви добре, като се опитам да не бия на очи.
	— Изключено. Прекрасните жени могат да бъдат сдържани и дискретни, но никога незабележими. — Джонатан я хвана под ръка и започна да й проправя път през тълпата към Салона на мира в другия край на коридора. — Забравете вече за задълженията си на домакиня. Елате да поздравите Питър и да го успокоите. Той е почти сигурен, че искате да го набучите на шиш.
	Тя смръщи вежди.
	— Наистина се изкушавах да го направя. Онзи превод ми трябва, а още не съм го получила.
	— Тогава нека ви заведа там, та лично да нахокате горкото момче. — Устните му потрепнаха. — Това ще ви удовлетвори много повече, отколкото да говорите с телефонния секретар.
	— Как е Питър?
	— Чудесно. След малко ще се убедите сама. За него съвсем не е достатъчно, че има инфрачервени камери, алармени системи и десетки мъже от охраната из всички кътчета на двореца. Решил е и самият той да бди за сигурността. — Джонатан умело й проправи път покрай един шишкав джентълмен, облечен в униформа, с внушителна колекция от ордени върху огромния си гръден кош. — Въпреки че беше много впечатлен от взетите от Каразов предпазни мерки.
	— Алекс обича да изпипва всичко докрай. Радвам се, че сте доволен.
	— Не би и могло иначе. Днес следобед той ни посрещна на летището, провери мерките за сигурност и лично проследи транспортирането на „Вихрения танцьор“ до Версай. Нямаше вяра на нашата охрана и сам нае още хора за вечерта. Преди малко го видях как патрулира из коридора, сякаш се намира на бойно поле. — Той повдигна замислено вежди. — Това е доста необичайно за него. Представях си го по-скоро човек, който задкулисно дърпа конците.
	— Обрисувате го като затворника Макиавели.
	— Наистина ли? — Джонатан се усмихна. — В много отношения Макиавели е бил умишлено компрометиран. А е бил просто продукт на своята епоха и среда. С Каразов е може би същото.
	Бяха стигнали до малка квадратна площадка, оградена от останалата част на коридора с червени плюшени въжета и насред нея Кейтлин видя застанал бдително Питър Московел. Бе облечен в безукорен черно-бял смокинг, но официалното облекло не го правеше да изглежда по-едър и снажен, както беше с Джонатан. Вместо това той изглеждаше по-бледен и източен, отколкото последния път, когато го беше видяла на Порт Андреас.
	Слабото лице на Питър грейна в усмивка, щом съзря Кейтлин.
	— Здравейте. — Той посочи крилатия кон върху черния мраморен постамент. — Мен ли сте дошли да видите или тоя приятел тук?
	— И двамата. — Кейтлин се усмихна. — Как сте, мистър Московел? Изглеждате малко уморен.
	— Чувствам се чудесно. — Той се изсмя. — Е, почти чудесно. Само дето малко ми прилоша от самолета.
	Джонатан се намръщи.
	— За Бога, върни се в хотела да си починеш. Тук вече си изпълни задълженията.
	— Не и преди края на вечерта, когато „Вихреният танцьор“ бъде благополучно заключен в сейфа на „Интерконтинентал“.
	— Удобно ли сте настанени? — попита Кейтлин. — Ние с Челси сме отседнали в общ апартамент на четвъртия етаж.
	Джонатан кимна.
	— Отлично. Нашите апартаменти с Питър са на същия етаж. Алекс го е резервирал целия, за да избегне неприятности и да ни осигури спокойствие.
	— Значи сме съседи. — Питър се усмихна съучастнически на Кейтлин. — Човек не може да одере жив съседа си.
	Тя се престори, че не забелязва молбата в гласа му и го изгледа строго.
	— През средните векове са го практикували доста често. Този превод ми е наистина необходим, Питър.
	Той въздъхна.
	— Вие сте по-жесток робовладелец и от Джонатан. Отец Доменико е почти привършил, а аз ще приключа с останалото по неговите записки. Само още една седмица и дневникът ще бъде напълно преведен.
	Очите й учудено се разшириха.
	— Отец ли?
	— Не са много учените, които са експерти по точната транскрипция на италианския от петнайсети век. Наложи ми се да отида в един манастир във Вирджиния и да помоля отец Доменико да ни помогне.
	С чувство на вина Кейтлин си припомни всички онези оскърбления, заклеймяващи мудния преводач, които бе записала по телефонния секретар на Питър.
	— Мислех, че сте наел някой да ги преведе. Защо не ми казахте?
	— Разбира се, Джонатан ще бъде тъй любезен да подпомогне манастирската хазна. — Питър я погледна чистосърдечно. — Пък и беше по-забавно да не ви казвам. Бързо свикнах с жестоките ви малки послания по телефонния ми секретар и дори започнах да им се наслаждавам. Прибавяха нотка на възбуда към сивите ми делници.
	Тя се разсмя.
	— Господи, а аз ви бях казала да му предадете да се стегне и най-после да си седне на задника.
	Очите на Питър заблестяха.
	— Всъщност не предадох на отец Доменико точния текст на посланието ви. Нямаше да го възприеме. Ще получите своя превод в момента, в който ми остане време да препиша неговите бележки върху последните двайсет страници. Преводът му е писан на ръка и трудно се разчита.
	— Тогава, предполагам, че е по-добре да ви осигуря спокойствие, за да го довършите. Ще можете ли да дойдете до Вазаро за няколко дни? — Кейтлин се засмя, като видя изписаната на лицето му готовност и добави меко: — Не бих могла да си представя, че можете да прочетете дневника на Катерина на друго място.
	Той застина.
	— Наистина ли ще ми позволите?
	Кейтлин кимна.
	— Това е най-малкото, с което мога да ви възмездя за притесненията, които ви създадох през последния месец.
	— И кога?
	— Когато ви е възможно.
	— Утре? — Той поклати глава. — Не, не утре. Ще трябва да придружавам „Вихрения танцьор“ при пренасянето му с кораб до Ница. Вдругиден става ли?
	Кейтлин се засмя.
	— Чудесно. Ще се обадя на майка ми да я предупредя, че отивате.
	— Колко време мога да остана?
	— Колкото поискате. Двете с Челси тръгваме утре за Ница, за да заснемем една реклама в кафене „Негреско“, но това ще ни отнеме само няколко дни и после ще се върнем във Вазаро да заснемем останалата част.
	— Е, сега вече наистина се чувствам чудесно. — Питър престъпи напред и сграбчи ръката на Кейтлин с двете си ръце. — Благодаря ви. Не можете да си представите какво означава това за мен.
	— Но ще ви помоля само за една услуга.
	— Превода ли?
	Тя кимна.
	— Освен това ви умолявам да не ми пращате повече никакви снимки.
	Питър се засмя.
	— Споразумяхме се.
	— Да знаете, че дневникът на Катерина няма да ви помогне много. В него няма препратки към посвещението в дневника.
	— Историята на семейството е наистина по-важна от този надпис. Дешифрирането му ще бъде само един плюс за мен. — Питър се усмихна мило. — Можем да работим заедно, Кейтлин. Искам да ви помогна. Не се опитвам да се съревновавам с вас.
	Кейтлин му отвърна с топлота — но и малко виновно. Наистина се бе държала безогледно взискателно по въпроса за онези преводи.
	— Ще опитам да запомня това. — Очите й последваха погледа на Питър към Пегас и за секунда изпита същото възхищение, което я бе пронизало първия път, когато го зърна. Тя прошепна: — Това означава толкова много за мен. Трябва да го направя, Питър.
	— Знам, че е така.
	Джонатан докосна ръката на Кейтлин.
	— Защо не отидете да кажете на мис Бенедикт, че съм готов да я обявя официално за водещ на церемонията. — Гласът му бе толкова тих, че едва се чуваше. — Бих искал да приключим с това, за да мога да изпратя Питър да си полегне малко. Не е хубаво да се преуморява така.
	Кейтлин кимна.
	— Ще я открия. — Тя тръгна по коридора към мястото, където Челси бе обградена от почитателите си.
	— Изглеждаш доста различна.
	Това беше гласът на Алекс.
	Тя спря и съзнателно се стегна, преди да се обърне с лице към него. Той също изглеждаше различен; позагрубял, с лъскави коси, тъмен като пантера, елегантен.
	— Здравей, Алекс.
	— Дрехата ти е чудесна. Никога не съм те виждал в черно. — Погледът му се задържа на гърдите й, напиращи от черния корсаж без презрамки. — Кожата ти изглежда… — Той млъкна и вдигна очи към лицето й. — Как вървят нещата?
	О, небеса, не би трябвало да се вълнува така, след като толкова пъти си беше повтаряла, че трябва да се държи хладно с него, помисли тя отчаяно. Умът й осъждаше постъпката му, но това ни най-малко не въздействаше върху телесните й реакции. Почувства как гърдите й набъбват, а през тялото й преминава гореща тръпка на безпаметна, сладострастна нега. И в този момент го желаеше така, както някога в полята, преди да опознаят взаимно телата си. Тя се усмихна с усилие на волята.
	— Чудесно. Всичко върви като по часовник. — Тя понижи глас. — А при теб?
	— Няма и следа от него.
	Устните й се изкривиха в горчива усмивка.
	— Знам, че се чувстваш разочарован, но не бих казала, че ти съчувствам.
	— Все още може да дойде.
	Гласът й стана по-суров:
	— Тогава гледай да направиш всичко възможно да го пипнеш, преди да отмъкне „Вихрения танцьор“.
	Внезапно изражението му стана грубо.
	— Мислиш ли, че не знам това? Снощи с теб прегледахме всички предохранителни мерки. Знаеш колко грижливо съм подготвил всичко.
	— Не знам какво… — Тя прекъсна насред изречението, за да навлажни устните си. Трябваше да избяга от него. Този горчив диалог беше почти толкова болезнен, колкото и съзнанието, че я привлича силно физически. — По-добре да тръгвам.
	— Да, това е добра идея.
	Гласът му беше пресипнал, интонацията — леко славянска, както винаги, когато бе възбуден. Погледът й пробяга по лицето му. Тя рязко си пое дъх, като видя изражението му и ноктите й се впиха в дланите, когато стисна ръце край тялото си. Света Богородице, така й се искаше да го докосне. Тя рязко се извърна.
	— Трябва да ида да намеря Челси. Джонатан иска да приключим с оповестяването.
	— Аз също. — Гласът на Алекс бе твърде напрегнат, когато се обърна на пети. — Господи, как искам да се свърши с тая ужасна каша.
	В следващия миг той изчезна сред тълпата.

	Къде ли беше той?
	Алекс бе застанал в ъгъла на коридора и наблюдаваше навалицата, глух за речта на Джонатан, с която представяше Челси.
	Нищо подозрително.
	А примамката не би могла да бъде поставена по-очебийно.
	Капанът беше заложен.
	Къде, по дяволите, беше Брайън Ледфорд?

	Джонатан отвори вратата на хотелския си апартамент и видя Питър, застанал в коридора.
	— Просто мислех да се отбия, за да ти кажа, че „Вихреният танцьор“ е заключен за през нощта.
	— В сейф ли?
	Питър кимна.
	— Това е голям сейф, в човешки ръст, а пред трезора поставих двама стражи. Статуята е в пълна безопасност, като в заключена крепост. — Той смръщи вежди нетърпеливо. — Ще ми отпуснеш ли малко време да ида до Вазаро?
	— Защо не? Вероятно и аз самият ще замина за там, когато започнат да снимат рекламните филмчета.
	Питър се засмя с облекчение.
	— Наистина ли? Мислех, че ще си много зает.
	— Налага се да защитя имуществото си, а и е време да понауча нещо повече за рекламите. Замислям да наема една телевизионна кампания за пускане на вода на новия ни туристически лайнер.
	— Казват, че Поли Хартланд бил фантастичен. Ще свърши чудесна работа. — Той потисна прозявката си. — Челси Бенедикт изглеждаше много добре с „Вихрения танцьор“, нали?
	Джонатан кимна.
	— Двамата се допълват взаимно. Направихме отличен избор с нея.
	Питър започна да притваря вратата.
	— Лека нощ, Джонатан, ще се видим утре сутрин.
	— Лека нощ. И гледай да спиш до по-късно, по дяволите. Съвсем не е нужно всеки ден да си на крак още с пукването на зората.
	Питър прикри още една прозявка с ръката си.
	— Може би.
	Щом вратата се затвори зад него, Джонатан закрачи из всекидневната, като пътьом разхлаби черната си вратовръзка. Хвърли я на бюрото, после свали сакото на смокинга си и го окачи върху облегалката на стола.
	Господи, чувстваше се като дете на Коледа, което едва се сдържа да не се промъкне на долния етаж, за да види подаръците, които знае, че са наредени под елхата.
	Вече не беше дете, пък и не искаше да чака. Доста беше чакал досега, а животът беше дяволски кратък.
	Той чу превъртането на ключа в ключалката и като се извърна рязко, видя, че вратата се отваря.
	— За Бога, защо още не си разсъблечен? — Челси блъсна вратата след себе си и изтича през стаята, а ефирните поли на бялата й рокля хвръкнаха отзад като криле. — Аз щях вече да съм готова. — Тя се хвърли към него и обви ръце около шията му, като го обсипа с хиляди бързи, трескави целувки по лицето и врата. — Защо мъжете не могат да бъдат…
	— Млъкни, Челси. — Той спря думите й с дълга, бавна целувка.
	— Просто нямах достатъчно време. — Той я вдигна и я отнесе в спалнята. Господи, колко беше лека в ръцете му. Винаги се беше изненадвал колко е крехка физически в сравнение със силната си личност. Толкова дух и жизненост, толкова мощ и сърдечна щедрост. — Осем месеца съм чакал този момент, тъй че няма да позволя твоята прибързаност да го провали.
	— Добре — каза тя меко и се притисна по-плътно. — Но ако беше толкова нетърпелив да се чукаме, както аз…
	— Да се любим — поправи я Джонатан, като я положи върху леглото и започна да разкопчава ризата си. Последните няколко пъти, когато бяха заедно, тя употребяваше все по-често уличен жаргон и той отлично разбираше, че го прави, за да подчертае разликата в произхода им. — Знаеш какви са истинските отношения между нас. Престани да ги прикриваш зад секса и ги назови с точната дума.
	— Какво значение има една дума? — каза безгрижно Челси, като изрита обувките си и коленичи върху леглото с гръб към него. — Дръпни ми ципа.
	— Кажи тази дума. — Джонатан дръпна ципа и отметна лъскавия кичур коса, за да я целуне зад тила. — Моля те!
	Тя плахо се засмя и се извърна.
	— Никога не мога да устоя на един джентълмен, когато казва „моля те“. Да се любим! Така по-добре ли е?
	— Да, а и много по-вярно. — Джонатан издърпа роклята й до кръста. Голите й гърди бяха високи и съвършено оформени, с твърди и щръкнали зърна, както ги помнеше. Господи, колко време мина. — Челси, любима…
	Той наклони глава и забрави за всякаква граматика.
	— Започвам да чувствам как у мен се поражда истинска благодарност към Каразов — каза Джонатан, като нежно отмести кичур лъскави коси от лицето на Челси. — А това е много опасно.
	— Как е разбрал за нас? Бяхме толкова предпазливи.
	— Кой знае. Явно разполага с източници.
	— Това не ми харесва. Щом той е разбрал за нас, значи и всеки по-напорист репортер може да го направи.
	— Не мисля. Каразов е… необикновен.
	— Дали можем да му повярваме, че няма да се разприказва?
	— Считам, че можем.
	— Май не си много обезпокоен.
	— Честно да ти кажа, Челси, не ми пука.
	Тя се изсмя.
	— Това е цитат на човека от Чарлстън.
	— Наистина съм от Чарлстън.
	— Но си много по-хубав от Рет Бътлър. — Усмивката й се стопи. — Да, но на мен ми пука.
	— Знам. Заради цялата тази глупост. Откъде взе ключ за стаята ми?
	— От Каразов. Намерих го в чантичката си, след като излезе от апартамента ми тази вечер, преди тържеството.
	— Изглежда по този начин си изплаща дълга.
	— Е, той не е купидонче.
	— Челси, любима, тази вечер нямам желание да говорим за Каразов. — Той се взря загрижено в нея. — Сега си по-слаба, отколкото в Кингстън. — Широката му длан обхвана една от гърдите на Челси й нежно я притисна. — Помислих си, че си отслабнала още щом те видях тази вечер на тържеството.
	— Само три-четири килограма. Не бива да се тревожиш толкова. — Челси се сгуши по-плътно към него и промуши крака между неговите. — Престани да ми се мръщиш. Мога и сама да се грижа за себе си.
	— Виждам как се грижиш — промълви мрачно Джонатан. — Видях на корицата на „Тайм“ снимката, на която в мачтата зад главата ти стърчи забито онзи гаден харпун. По дяволите, за малко не те е пронизал.
	— Изгубих самообладание — призна тя смирено.
	Джонатан внезапно се изсмя.
	— Отсега нататък при подобни сцени аз ще мятам харпун по теб.
	— Е, ти наистина разполагаш с нужното за целта оръжие. — Тя се протегна и го обхвана с ръка. — Страхотно оръжие.
	— Ако продължаваш с тези комплименти, ще получиш… — Той се задъха от затягащата се хватка и се поправи. — Още едно пробождане с харпун.
	Тя се изкиска, надигна глава и се подпря на лакът, за да го погледне.
	— Господи, колко си възбудим.
	— Не съм възбудим. Страстен съм. — Той привлече главата й, за да я целуне с копнеж. — Всички влюбени мъже са страстни. — Усети как тялото й се стегна до неговото и отново я целуна. — Време е да научиш това, Челси.
	Тя се издърпа от прегръдката му и седна в леглото.
	— Жадна съм. — Преметна краката си на пода и се изправи. — Ще ида да донеса малко минерална вода. Ти искаш ли нещо?
	— Не. — Наблюдаваше я как тръгва гола през спалнята към вратата на дневната. Обичаше да гледа движенията й, начинът, по който държеше раменете си изправени, сякаш крачи към някой противник, ситните й, пружиниращи стъпки, които излъчваха жизненост. Походката й бе първото, което го привлече, когато я видя как върви пред него към гостната на Белия дом. След това се намери седнал до нея край дългата, покрита с дамаска маса и още преди края на вечерта беше наясно, че в живота му се е появило нещо рядко красиво. — Почакай. — Той вдигна плисираната риза на смокинга си от пода, където я бе пуснал. — Климатичната инсталация е силна и ще ти е студено да ходиш съвсем гола. — Той й подхвърли ризата. — Облечи това.
	Тя хвана ризата и пъхна ръце в ръкавите, като премигваше кокетно с ресници, докато навиваше маншетите.
	— Е, признавам, направо обожавам грижовността на южняшките джентълмени като теб. — Обърна се и излезе от спалнята, а думите й проехтяха след нея. — Това кара сърцето ми да пърха от радост, а умът ми…
	— Любов моя, може и да си чудесна актриса, но като южняшка красавица си абсолютна нула. — Джонатан се измъкна от леглото, отиде до гардероба и издърпа от закачалката черния си кадифен халат. Навлече го и последва Челси във всекидневната.
	Тя тъкмо претърсваше малкия бар за напитки в другия край на стаята.
	— Радвам се, че най-накрая го разбра. — Тя извади малка бутилка минерална вода „Евиан“ и я отвори. — Аз съм изцяло в стила на Холивуд и Бевърли Хилс.
	— Ти си всичко, което поискаш да бъдеш. — Джонатан стоеше насред стаята и я наблюдаваше как налива минералната вода в чаша със столче. — Разполагаш с неограничени възможности, любов моя.
	Ръката й стисна силно чашата.
	— Престани да ме наричаш така. Не съм твоята любов.
	Той само стоеше, загледан безмълвно в нея.
	— Не съм — повтори тя предизвикателно. — Това не е любов. — Вдигна чашата към устните си. — И бих искала да не повтаряш постоянно, че ме обичаш. Това е просто секс — хубаво, здравословно гушкане в сламата.
	Той все така мълчеше.
	— Не разбирам защо мъжете трябва да стават тъй сантиментални, след като са правили любов. За Бога, оргазмите не са любов. Сексът не означава нищо за мен. Мога да стигна до оргазъм с всекиго и по всяко време. — Тя щракна с пръсти. — Просто така. По дяволите, мога да изпитам оргазъм и само докато наблюдавам балетен скок на Баришников или добър гол на Хосе Кансеко.
	Устните на Джонатан потрепнаха.
	— Колко лесно се задоволяваш.
	За секунда тя изглеждаше объркана, но после започна да се смее.
	— Ама си и ти, по дяволите.
	— Извинявай, Челси, знам, че всичко това би трябвало да ме обезсърчи. — Той приближи към нея. — А сега кажи кога ще се омъжиш за мен?
	— Никога. — Челси отново отпи минерална вода. — Казах ти го още преди седем месеца и ти го прие.
	— Не съм го приемал. Просто изоставих темата.
	— Е, приеми го сега. Докато е възможно да го правим без много шум, нямам нищо против понякога да се потъркаляме малко… — Тя замлъкна, щом срещна погледа му, после добави: — Добре де, да се любим. Но това ще е всичко. Аз си имам свой живот, ти също и не бива да ги смесваме.
	— Но преди малко го направихме тъй добре. — Той се засмя. — При това не стана нужда да правя балетен скок или да вкарвам гол.
	— Чуй ме. — Тя остави чашата върху шкафа подчертано старателно. — Този въпрос не подлежи на обсъждане.
	— Всичко подлежи на обсъждане. — Джонатан протегна ръка и започна да й закопчава ризата — Няма да те предпази от студа, ако не…
	— И сама мога да се грижа за себе си. — Тя се дръпна назад. — Не съм някой от многото ти сътрудници или пък член на семейството ти. Не си задължен да правиш каквото й да било за мен.
	— Не става въпрос за задължение — каза нежно той. — Считам това за особена привилегия.
	— О, Господи! — Тя затвори очи. — Какво да правя с теб?
	— Ела да живееш с мен! Омъжи се за мен. Нека да ти подаря още едно чудесно и обичливо дете като Мариса.
	— Не мога да го направя. — Тя повдигна клепачи и той видя блесналите й в сълзи очи. — И бих искала повече да не говориш за това.
	Той поклати глава.
	— Не и този път. Нека всички да разберат за нас. Нека да поговорим, Челси.
	— Не ми се говори. — Тя пристъпи бързо и се гушна в прегръдката му, като зарови лице на гърдите му. — Така ми липсваше. Господи, така ми липсваше, Джонатан.
	— Това е добре за начало. — Ръката му я погали нежно зад врата. — А сега кажи и останалото.
	— Знаеш ли кое е първото, което чух за теб? — Гласът й звучеше приглушено. — Говорехме с Джералд Тибетс, посланика ни във Венецуела, когато той те посочи и каза: — Знаеш ли кой е онзи? Това е Джонатан Андреас и със сигурност ще бъде следващият президент на Съединените щати.
	Джонатан се изсмя.
	— Това, че го е казал, не значи, че ще стане.
	— Но ти го искаш. — Гласът й внезапно стана груб. — И би трябвало да го искаш. Ще бъдеш страхотен президент.
	— А ти ще бъдеш страхотна президентша.
	Тя поклати глава.
	— Аз съм филмова звезда.
	— Такъв беше и Роналд Рейгън.
	— Това е съвсем различно. Освен това прекарах четиринайсет месеца в затвора. Бях окаляна и разпердушинена от всички вестници, не само у нас, а чак до Тамбукту.
	— Но успя да преодолееш всичко това и да станеш голяма актриса. А и си изключителна личност. — Той я целуна леко. — Да не говорим каква страхотна любовница си.
	— Говоря сериозно. — Гласът й трепереше. — Съвсем не казвам, че се срамувам от нещо, което съм направила. — Тя тръсна глава. — Не, това не е вярно. Срам ме е, че бях толкова глупава да не разбера, че онзи негодник е опасен за Мариса.
	— Самата ти си била почти дете.
	— В момента, в който се появи на бял свят собственото ми дете, загубих правото да си остана и аз дете. — Тя поклати глава. — Както и да е, правила съм и други грешки, но никога не съм чувствала… от тях просто помъдрявах.
	Джонатан я погали кротко по косите и изчака да продължи.
	— Но нямам право да допусна още една грешка, която да навреди на другиго. Избирателите никога не биха те приели със съпруга като мен.
	— Откъде знаеш? Светът се променя. Хората вече не са толкова ограничени, както някога.
	— Всичко това го кажи на Гари Харт — промълви тя. — Някои от вестниците твърдяха, че съм изневерявала на мъжа си, а и по-късно не съм си побирала любовниците.
	— Атака ли беше?
	— Не. — Тя потрепери. — Години наред след брака ми с онзи негодник не можех да понеса някой да ме докосне. Мислех си, че ще… — Тя млъкна. — Но сега това няма значение.
	— За мен има. Всичко, свързано с теб, е от значение за мен. — Той я отблъсна леко от себе си и хвана лицето й в двете си ръце. — Да ти кажа ли истината? Да, бих желал да бъда президент. Ако всичко върви добре, възнамерявам след няколко месеца да обявя, че ще се кандидатирам.
	Тя се вцепени и се насили да се усмихне.
	— Видя ли, това, което предлагам, е най-доброто.
	Той поклати глава.
	— Цял живот съм бил във властта и президентството не е най-високата цел на моето съществуване. Просто е работа, която бих искал да върша. Заради четирите години в Белия дом не си струва да пропуснем това, което двамата заедно бихме могли да имаме през остатъка от живота си.
	— Осем години — изрече тя бързо. — Ще бъдат луди, ако не те изберат за втори мандат.
	— Дори и заради осем години не си струва.
	— Е, ще се наложи да го пропуснем. — Тя се извърна и тръгна към спалнята. — Все пак, ако си изключително мил с мен, мога да ти позволя от време на време да ме вкарваш тайно в Белия дом за сладки игрички, както казват, че правели Кенеди с Мерилин Монро.
	— Твърде се набиваш на очи, за да бъдеш президентска любовница.
	— Значи, ще поработя над това. Мога да постигна почти всичко, ако поработя съвестно над него. — Тя спря до вратата на спалнята. — А сега ми се иска да се поупражняваме малко в забиване на харпуни. Тя се изсмя. — Ако и на теб ти се иска.
	— С теб винаги ми се иска. — Той замълча. — Това не е краят на нашия разговор.
	— Знам. — Тя смръщи нос към него. — Не си знаеш интереса.
	— Не е вярно, разбирам. — Нямаше смисъл да опитва повече да я убеждава. По-добре щеше да е, ако приключи спора и се постарае да действа нежно и настойчиво. Слава Богу, благодарение на Каразов разполагаше с достатъчно време и възможности да опита да я убеди в собствената си правота. Той тръгна през стаята към нея. — Мляко, зеленчуци и овесени ядки са напълно подходящи за мен. — Той плъзна ръка около талията й и заедно се отправиха обратно в леглото — също тъй физически натоварвания. Дълги разходки, плуване, тенис… — Ръката му се спусна, за да я погали по хълбоците през ризата. — И най-препоръчително е забиването на харпуни.

	Беше три часа сутринта, но когато Алекс отключи и влезе в къщата на „Плас де Вож“, телефонът звънеше.
	Той затръшна вратата и изтича в коридора да вдигне слушалката.
	— Алекс, момчето ми, ти надмина себе си. — Ледфорд се изсмя. — Но пък аз си знаех, че ще приемеш предизвикателството. Гневът и тъгата обикновено амбицират мъжете за велики дела. Виж само как успя да доведеш тук „Вихрения танцьор“, за да ме подмамиш. Изключително умело, Алекс.
	— Опитай се да го вземеш, Ледфорд.
	— О, ще опитам. — Той изчака малко. — Ти беше подготвен за тази вечер във Версай, нали? Мога да си представя как си бродил из великолепната зала, заничал си зад декоративните растения и си очаквал да се появя. Признавам, че се изкушавах да го сторя, само за да не те разочаровам.
	— И защо не го направи?
	— Моят съдружник се възпротиви на идеята да осуетим снощното тържество и аз великодушно се съобразих с него. Знаеш ли, той въобще не е доволен от моето настойчиво желание да открадна „Вихрения танцьор“. Наложи се да сключим споразумение, така че и двамата да бъдем удовлетворени.
	— Още някоя кражба ли?
	— Не, останалата част от операцията. — Тонът му стана насмешлив. — И то такава, която изисква от мен определена саможертва. Знаеш колко обичам старинните неща. Надявам се да оцениш трудностите, които преодолявам, за да ти доставя удоволствие.
	— Искам да се срещнем.
	— Ще стане, има време. Как бих могъл да остана далеч от теб? — Тонът му бе изгубил иронията си. — Може би правя всичко това заради тебе, а не заради „Вихрения танцьор“. Може би и всички твои усилия имат за цел не да ми отмъстят, а да ни обвържат още повече. Мислил ли си за това?
	— Не.
	— Не, разбира се, че не. Не би го признал дори и пред себе си. — За миг Ледфорд замълча. — Винаги малко съм те ревнувал от Павел. За това им позволих да си поиграят с него.
	Алекс усети как в него се надига вълна на ярост.
	— Негодник такъв!
	— Не е любезно от твоя страна, а аз винаги съм бил любезен с теб. Всъщност тази работа довечера я посвещавам на теб. Не всеки може да вдъхнови такъв грандиозен жест на разрушение.
	— Нямам нужда от твоите жестове — каза Алекс с леден тон, подчертавайки всяка дума. — Искам живота ти.
	— Съжалявам. — Ледфорд помълча. — Би трябвало доста ясно да чуеш експлозията от „Плас дьо Вож“. Между впрочем, наел си чудесна къща. Изкушавах се да дойда да те видя и да разгледам обзавеждането. Имаш наистина изящен вкус.
	— Вратата е винаги отворена.
	Ледфорд се изсмя.
	— Ще запомня това. — Той изчака. — Разбрах, че известно време те придружавала някаква дама. Това не ми харесва, Алекс.
	Алекс усети хладна тръпка. Спря да диша.
	— Не спомена за дамата, когато говорихме последния път, иначе щях да те упрекна. — Ледфорд продължи по-меко. — Вниманието ти трябва да се съсредоточи изцяло върху мен и нашето малко състезание. Надявах се да си се поучил от Анджела.
	— Анджела ли?
	— Ама ти не знаеш ли? Не успяха да я укрият достатъчно бързо, но се заклевам, че всичко трая съвсем кратко.
	— Боже мой!
	— Предлагам да забравим за нея. В крайна сметка, нямаше сериозна причина да го направя. Но след като отново ви видях, открих, че не мога да понеса мисълта за връзката ви, затова се поддадох на изкушението. Почувствах се много по-щастлив, след като научих, че е мъртва. — Тонът на Ледфорд внезапно стана рязък: — Е, аз наистина трябва да тръгвам. Много добре ми подейства това, че си побъбрихме, но тази вечер ме чака работа. Бъди сигурен, че ще ти се обадя пак.
	Слушалката щракна от другия край на линията.
	Алекс се взираше с невиждащи очи в огледалото върху отсрещната страна на коридора. Ледфорд беше маниак. Не, ако беше маниак, щеше да е по-безопасен. Беше изцяло и хладнокръвно аморален. Стомахът на Алекс се сви от внезапен пристъп на страх, като си припомни как се беше надявал Ледфорд да причисли Кейтлин в същата безвредна категория както Анджела.
	Кейтлин!
	Той сграбчи слушалката и набра телефонния номер в стаята й в „Интерконтинентал“. Отговориха му чак на петото иззвъняване.
	— Ало — обади се сънено Кейтлин.
	Чак главата му се замая от обзелото го чувство на облекчение.
	— Кейтлин, добре ли си?
	— Напълно, преди да ме събудиш. Какво ста…
	— Стой си там и заключи вратата. Ще се обадя на Джонатан да дойде при теб, докато пристигна. Няма да ми отнеме повече от десетина минути. Не отваряй вратата на никого, освен на него.
	— Алекс, какво… — Тя замълча. — Да не е Ледфорд?
	— Той не спомена името ти. Може би още не го знае, но как да бъда сигурен.
	— Мили Боже! — прошепна тя. — „Вихреният танцьор“.
	— Хич не ми пука за проклетата статуя. Иди да си заключиш вратата. — Той окачи слушалката и набра номера в стаята на Джонатан. След като той вдигна телефона му нареди кратко: — Идете в стаята на Кейтлин и останете при нея, докато пристигна. Освен това се обадете оттам на Питър да иде да провери за „Вихрения танцьор“.
	— Но какво става, по дяволите? Каразов?
	— Просто го направете! — Той отново натисна вилката, набра централа и поиска да го свържат с полицията. Когато го свързаха, изрече бързо: — Тази вечер „Черната Медина“ ще извърши нападение. Ще има и експлозия. В някоя старинна сграда. — Той затвори телефона.
	Вероятно това съобщение в полицията беше един безплоден жест. В град с богата история като Париж старинните сгради не бяха една и две.
	Той скочи на крака и тръгна към изхода.
	Мощна експлозия разтърси къщата!

	Повече от хиляда години от това свещено място на поклонение се бяха издигали молитви към небесата. Отначало служеше за християнска базилика, после — за римокатолическа църква, докато през петнайсети век се превърна в манастир. До време на Втората световна война служеше за убежище на бежанците от Третия Райх и блясъкът му беше тъй ослепителен, че Хитлер замисляше да го демонтират й да го пренесат в Берлин за прослава на родината му. Катедралата бе преживяла войната и бедствията и разрушенията на времето.
	Но не бе успяла да преживее Брайън Ледфорд.
	Катедралата „Сен Антоан“ беше само през два квартала от хотел „Интерконтинентал“ и Алекс бе принуден да слезе от таксито, когато наближи мястото на експлозията. Сега, докато си проправяше път през тълпата, гърлото му се стегна при вида на разрушението. Прочутата кула вече я нямаше, а вътрешността на катедралата, зееше като черна яма в обхванатия от пламъци ад. Улицата беше покрита с парчета матирано стъкло, изрисувано от най-великите ренесансови художници. Спомни си с какво възхитено лице Кейтлин бе гледала към проникващото през тези прозорци слънце само преди няколко седмици.
	— Отдръпнете се! — Един млад полицай с бледо лице и странно блестящи очи отблъскваше тълпата, напираща към въжетата, оградили участъка край горящата сграда.
	— С нищо не можете да помогнете. Пуснете пожарникарите да минат.
	Три пожарни коли бяха вече на мястото на експлозията и Алекс чу сирената на четвъртата, която летеше по моста към катедралата.
	— Няма никакъв смисъл. Всичко е свършено. — Старата жена до Алекс гледаше към горящата църква и очите й блестяха от сълзи, също като на младия полицай. — Тук получих първото си причастие. Точно тук стоях при тържествената меса — реквием за генерал Дьо Гол. — Тя замълча, а сълзите се стичаха бавно по лицето й.
	Останалите хора от тълпата също стояха мълчаливи, наблюдаващи с напрегнати лица и мокри очи как пламъците безжалостно поглъщат катедралата.
	Ако Ледфорд целеше да потресе и разгневи света, то беше избрал целта си съвършено точно. Алекс дори не беше французин и все пак усети с болезнена острота загубата на тази крепост на традицията и красотата.
	— Жалки отрепки! — промърмори старицата, като изтриваше с ръкав сълзите си. — Безбожници мизерни.
	Алекс не й каза нищо, само започна да си проправя път през стихналата тълпа, която наблюдаваше как стените на катедралата „Сен Антоан“ изгарят до основи.


>	Глава десета

	Заревото на пожара хвърляше зловещи отблясъци в нощното небе.
	Кейтлин стоеше до прозореца на дневната, втренчена в тази огнена заря и заслушана в писъка на сирените от профучаващите в посока на бедствието пожарни коли.
	— Този път наистина го направиха.
	Кейтлин се обърна. На вратата беше застанала Челси, все още в бялата вечерна рокля, която носеше на тържеството, но сега косата й беше разбъркана, а лицето — без грим.
	Кейтлин каза:
	— Опитах да се свържа долу с администрацията, когато усетих експлозията, но не успях. Какво става?
	— Не знам. Джонатан се опитва в момента да позвъни в посолството и да говори с някого. Изпрати ме предварително да ти кажа, че всеки момент ще бъде тук. — Челси загрижено смръщи вежди. — Нещо не е наред ли? Да не ти е лошо?
	— Не.
	— Тогава защо, по дяволите, Алекс…
	— Мисля, че е по-добре да почакаме Джонатан да дойде и тогава да поговорим. — Кейтлин не можеше да продължава да ги лъже и, Бог й е свидетел, че за нея беше непосилно два пъти да си признава измамата.
	— Изглеждаш ужасно. Не вярвам да се е случило нещо чак толкова лошо. — Челси прекоси стаята и застана до прозореца край Кейтлин. Помълча за минутка, а лицето й се озари от червените отблясъци на пожара, докато се взираше в тъмнината. — Не ме попита какво съм правила при Джонатан.
	— Това не е моя работа. Отидох в стаята ти, след като се обади Алекс и видях, че не си спала в леглото си. — Кейтлин не я поглеждаше. — Не е необходимо да ми обясняваш нищо.
	— Сега вече е малко късно да крия от теб каквото и да е. Тъй като до церемонията по лансиране на парфюма всички ще бъдем едно голямо семейство, ти вероятно щеше така или иначе да разбереш. С Джонатан сме любовници от една година. — Челси продължи колебливо. — Ще ти бъда задължена, ако не обсъждаш това с никого. Джонатан има амбиции в политиката и аферата може да навреди на кариерата му.
	— Казах ти вече, че това не е моя работа.
	— Благодаря ти. — Челси помълча малко. — Знаеш ли, той е чудесен.
	— Аз ценя много Джонатан.
	— Всички го ценят. Той наистина се грижи за хората и те го усещат. Когато съм с него, чувствувам как… — Тя млъкна, после продължи меко: — Той е като величествена планина, която ти дава подслон, прехрана и красота едновременно.
	— Затова ли се съгласи да участвуваш в нашата кампания?
	Челси бавно кимна.
	— Още щом Алекс спомена името на Джонатан, разбрах, че ще се съглася. Това ни даваше чудесна възможност да се срещаме, без да предизвикваме подозрение. Алекс е много умен.
	— Значи той е знаел за връзката ви с Джонатан?
	— Трябва да е бил наясно. Използува и двама ни твърде добре.
	— Да, той използува всички твърде добре. И как е разбрал?
	Челси вдигна рамене.
	— Понятие нямам. Според Джонатан той има доста връзки.
	Пък и всички тези детективски агенции, които тъй често използуваше, помисли си Кейтлин.
	— Разбрал е от какво имате нужда и ви го е дал.
	— Да, предполагам, че и така може да се каже.
	— Така би го формулирал Алекс — каза тя с горчива усмивка.
	— Алекс си има свой начин на… — Челси щракна с пръсти. — Забравих нещо. Толкова бях разтревожена, че просто се втурнах… — Тя отиде бързо до масата край вратата, грабна една кутия и я донесе до Кейтлин. — Това беше оставено вън в коридора пред вратата ти. На картичката е написано твоето име.
	Кутията не беше запечатана, а картичката бе пъхната под черната панделка в гънките на изящен син шал от кашмир.
	Кейтлин се взря в нега и за пръв път, откакто й се беше обадил Алекс, почувствува истинска заплаха. Алекс й беше казал за всички онези шалове, които Ледфорд бе оставял, но този тук беше различен, по-изящен.
	Това беше дамски шал.

	— Става въпрос за „Сен Антоан“ — каза Джонатан, щом влезе в апартамента няколко минути по-късно.
	Очите на Кейтлин се разшириха от ужас.
	— Не — прошепна тя.
	— Но е така. — Джонатан кимна мрачно и затвори вратата. — В катедралата е бил поставен достатъчно експлозив, за да я разруши изцяло. Вероятно от нея са останали само каменни отломки. Това е дело на „Черната Медина“. Полицията е получила анонимно предупреждение по телефона няколко минути преди експлозията.
	Ръката на Кейтлин се вкопчи в кадифената завеса.
	— Надявам се да ги кастрират тези копелета, щом ги хванат.
	Челси я изгледа учудено:
	— Никога не съм те виждала така разгневена.
	— Но това е „Сен Антоан“! — Кейтлин погледна отново към нажеженото небе. — Случилото се има свой смисъл. Толкова е зловещо, колкото ако бяха взривили „Нотр Дам“. Вие, американците, не бихте го разбрали. Тук, в Европа, нашата история и култура са всичко за нас. Ние живеем с тях. Те са залегнали в същността на нашия живот. А вие какво щяхте да изпитвате, ако бяха взривили мемориала на Линкълн?
	Ръката на Челси докосна нежно Кейтлин по рамото.
	— Възможно е в посолството да грешат.
	— Само преди няколко седмици бях там. Исках да покажа на Алекс… — Тя спря и погледна към шала на масата. Тази чудовищна постъпка беше дело на Ледфорд. — Пълна лудост.
	Тя виждаше целия си живот в зловеща светлина. Защо на някой си му е потрябвало да взриви нещо толкова красиво като „Сен Антоан“? Защо един мъж иска да убие една жена, която никога не е срещал?
	— Когато Алекс ми позвъни, беше много разтревожен за твоята сигурност, Кейтлин. — Джонатан говореше любезно, но изражението му показваше твърда решимост. — Не би ли искала да споделиш с нас нещо?

	След петнайсет минути Алекс почука на вратата и Кейтлин му отвори.
	— Казах им всичко, Алекс.
	Той се стегна от напрежение и пристъпи в апартамента.
	— Е, добре, тъкмо няма да ми се наложи да го правя сам. — Затвори вратата, заключи и се обърна към тях: — Проверихте ли „Вихрения танцьор“, Андреас?
	— В безопасност е. Питър току-що се обади. Слязъл лично до трезора. От охраната му съобщили, че алармената инсталация се изключила при взривната вълна от експлозията, но когато влезли в сейфа „Вихреният танцьор“ си бил там.
	Алекс се вперени.
	— Обадете му се отново. Инсталацията в трезора не би трябвало да се влияе от експлозията. Аз лично я проучих, когато разбрах, че възнамерявате да сложите статуята в този сейф.
	— Питър казва, че е видял „Вихрения танцьор“.
	— Обадете му се отново. Кажете му пак да провери — настоя Алекс.
	Джонатан го изгледа мълчаливо за миг, след това отиде до телефона и набра един номер.
	— Питър? Направи ми тази услуга, слез пак да провериш статуетката. Да, знам, че вече си го направил. Виж отново и се обади. — Той остави слушалката и се обърна към Алекс: — Излишна загуба на време. Изглежда, че не статуетката е била целта им. — Той замълча — Поне не тази вечер. След утре сутринта няма да имат вече тази възможност. Ще изпратя Питър заедно с „Танцьора“ в имението си.
	— Така си и помислих.
	— Също така ще позвъня в полицията да им кажа за приятеля ти Ледфорд.
	— Не!
	— Той е един чудовищен масов убиец — каза Джонатан. — Нямаш право да скриеш от тях самоличността му.
	— Мислите ли, че ще успеят да го хванат само защото са узнали името му? — попита Алекс. — Вече четири месеца се опитвам да го открия и не мога да се добера до него.
	— Те разполагат със средства, с които ти не разполагаш.
	— А пък аз — с такива, които за тях са недостъпни — каза Алекс. — Докато Ледфорд си мисли, че играта е между нас двамата, имам шанс да го открия.
	— А той има шанс да открие Кейтлин — каза Челси. — За Бога, не виждаш ли, че тя е изплашена до смърт?
	Той не искаше да го види. Бе избягвал да погледне към Кейтлин още откакто влезе в стаята.
	— Обаждането в полицията няма да го спре. Не разбирате ли? По дяволите, та той е работил в ЦРУ. Има връзки и източници на информация навсякъде из Европа. Няма да могат да я опазят.
	— А ти ще можеш, нали? — попита саркастично Челси. — Целият този етаж би трябвало да е напълно обезопасен, но въпреки това той е успял да остави малката си кутия — изненада.
	Алекс замръзна на мястото си.
	— Каква ку… — Смаяният му поглед попадна върху шала на масата. — Господи — прошепна той.
	— На картичката беше написано моето име — каза Кейтлин. — Той знае коя съм.
	Тя _наистина_ беше уплашена и кой, по дяволите, би могъл да я вини за това? Искаше му се да я докосне, да й вдъхне спокойствие, но знаеше, че тя ще го отблъсне.
	— Никога не съм очаквал, че ще стане така, Кейтлин. _Не би_ _трябвало_ да стане.
	— Не си преценил добре — каза тя мрачно. — Колко жалко, а уж беше планирал всичко толкова…
	Думите и бяха прекъснати от рязко чукане по вратата.
	— Джонатан! Отвори, за Бога.
	— Това е Питър. — Джонатан прекоси стаята, отключи и широко отвори вратата.
	Питър се втурна в стаята, меката му като на бебе коса беше разбъркана, а лицето — бледо.
	— Взеха го, Джонатан. Бих могъл да се закълна… Господи, колко съжалявам. Би трябвало да знам… трябваше сам да го пазя.
	— „Вихреният танцьор“ ли? — Джонатан замръзна на място. Погледът му се впи невярващо в Питър. — Взели са „Вихрения танцьор“?
	Питър затвори с трясък вратата.
	— Кълна се, че погледнах лично в сейфа, но вътре беше полутъмно и…
	— За какво говориш?
	— Било е копие. Когато алармената система изключи, помислихме, че причината е в експлозията. На няколко преки от нея всички алармени системи в магазините и в колите също са отказали. Целият хотел се разтресе и… — Питър спря, за да си поеме дъх. — Единият от пазачите изтичал във фоайето да ме извика и да разбере дали се налага да преместим статуята, а другият останал пред трезора. Точно в този момент трябва да са взели „Вихрения танцьор“ и са оставили копието.
	— А какво е станало с втория дежурен на пост?
	— Изчезнал, след като първия път проверих „Вихрения танцьор“ и си тръгнах. Изглежда, Ледфорд е успял някак да го вербува.
	— Но какво копие? — попита недоверчиво Джонатан. — Не съществува копие толкова подобно на „Вихрения танцьор“, че да те заблуди.
	— Съществува.
	Всички се обърнаха към Кейтлин.
	— Има едно копие, което е достатъчно добро, за да заблуди всеки, в случай че статуите не са една до друга. — Кейтлин повдигна треперещата си ръка, за да потърка долната си устна. — Създадено е от Марио Дезидеро, венециански майстор златар. Видях го веднъж, когато работех над дисертацията си за „Вихрения танцьор“. На неясна светлина много малко хора са способни да ги различат.
	— Не съм и чувала, че съществува копие — каза Челси.
	— Жан — Марк Андреас е поръчал създаването му през осемнадесети век. Сега е в частната колекция на Алфред Канот, английски индустриалец, който живее в Килъни Даунс, Йоркшир.
	— Господи, та аз _знаех_ за това — каза отчаяно Питър. — Беше написано в статията ти, Кейтлин. Как можах да не си спомня…
	— Но защо е било тук? — прекъсна го Челси.
	— За Ледфорд е било много по-лесно да открадне копието, отколкото оригинала — каза Алекс. — Може би някой трябва да се осведоми за здравето на мистър Канот.
	— Господи — промърмори Челси.
	Джонатан объркано поклати глава.
	— Изчезнал. Не мога да повярвам. Той вдигна глава и изгледа втренчено Алекс. — Копеле такова, тази статуя е притежание на нашия род от началото на… аз не трябваше… — Той млъкна и пое дълбоко въздух, явно опитвайки се да си възвърне самообладанието. — Не мога да повярвам, че е изчезнал.
	— Ще ви го върна — каза Алекс.
	— Как? До днес не си успял дори да откриеш Ледфорд.
	— Моя е вината, че откраднаха „Вихрения танцьор“. Ще открия Ледфорд и ще ви го върна.
	Кейтлин застана пред Джонатан.
	— Толкова съжалявам, Джонатан. — Очите й блестяха от сълзи. — Не мога да ти опиша колко ужасно се чувствувам след всичко това. Обещавам, че ние ще ти го върнем.
	— Ние ли? — Алекс поклати глава. — Ти не. Самата ти си на мушката.
	— И къде да се скрия? — извърна се объркано към него Кейтлин, а очите й блестяха едновременно гневни и разплакани. — Да не мислиш, че ще заведа това чудовище във Вазаро? Оставям на теб да го направиш. Можех да спра Джонатан да не носи статуетката в Париж. Нужно беше само да вдигна телефона. — Тя си пое мъчително дъх. — Но не го направих. Така ми се искаше да видя тук „Вихрения танцьор“, че реших да рискувам.
	— Никой не те вини, Кейтлин — каза Челси. — Знаем колко пламенно желаеше да лансираш парфюма…
	— А би трябвало да ме вините. Виновна съм, колкото Алекс. Дори, може би, още по-виновна. Всичко ми се струваше като сбъдване на мечта. „Вихреният танцьор“… Толкова обичам Вазаро и тъй ужасно ми се искаше парфюмът да успее, че не можах да се заставя… — Кейтлин трябваше да спре, тъй като гласът й секта. Тя преглътна и продължи: — Казах ти вече, че няма да позволя да навредим на Джонатан, Алекс.
	Алекс се обърна към Джонатан.
	— Правилата на играта се промениха. „Вихреният танцьор“ е у Ледфорд и той ще направи всичко възможно да го задържи. Това му е нещо като мания.
	— Чуйте го само — каза Кейтлин с горчива усмивка. — Алекс е експерт по маниите.
	— Точно така. А моята мания е Ледфорд, но вие само печелите от това. Аз съм единственият ви шанс. В момента, в който кажете на полицията нещо за него, ще изгубим единствената си възможност.
	— Ти сам ми каза, че не разполагаш с никакви улики — каза Джонатан.
	— Имам си човек, който проучва къде се намира Ледфорд. Може да открие нещо, което да ни послужи. — Джонатан изглеждаше недоверчив и Алекс не можеше да му се сърди за това. — А ако не успеем да намерим Ледфорд, можем да попаднем по следите на неговия съдружник. Ледфорд спомена, че не се е опитал да открадне статуетката по време на тържеството снощи, тъй като другият се противопоставил. Логичната причина за това би могъл да бъде фактът, че самият той е присъствувал там.
	— Хващаш се за сламки.
	Алекс не можеше да го отрече.
	— Все пак имам за какво да се хвана. Дайте ми едно денонощие, за да се ориентирам в обстановката.
	Джонатан се поколеба и сви рамене.
	— Едно денонощие. Но не повече.
	Алекс се обърна към Кейтлин.
	— Ти разпрати поканите. Ще ми трябва списъкът на гостите.
	Тя отиде до писалището в другия край на стаята, издърпа средното чекмедже и извади книжата. Донесе ги при Алекс и му ги подаде.
	— Мога ли да ти помогна?
	— Не и на този етап. — Той срещна втренчения й поглед. — Но ще мога да се концентрирам по-добре, ако знам, че си в безопасност.
	Тя поклати глава.
	— Няма да се върна във Вазаро.
	— По-късно ще говорим за това. Не съм сигурен къде би било най-сигурното място за теб. — Той се обърна и тръгна към вратата. — Останете при нея, докато се върна, Джонатан. Ще наредя да поставят още двама души за охрана на коридора и ще се преместя в съседния апартамент — Той изгледа през рамо Кейтлин, докато отваряше вратата. — За Бога, стой си вътре.
	— Не се тревожи. — Кейтлин не го погледна. — Живее ми се. Нямам намерение да позволя на онзи маниак да ме убие.
	— Няма да му дам и да припари до теб. — Алекс затвори зад себе си вратата и закрачи по коридора към асансьорите.

	Беше малко след шест сутринта и дневната светлина проникваше през прозореца на гостната, когато Алекс отключи вратата на апартамента до този на Кейтлин.
	Господи, колко беше уморен.
	Разкърши рамене, за да се освободи от напрежението, отиде до бюрото в другия край на стаята и се тръшна в креслото. Все още не можеше да си позволи почивка. Извади от джоба на смокинга си списъка на гостите, който му беше дала Кейтлин и се взря в него, опитвайки се да преодолее изтощението и да мисли трезво.
	Двадесет и четири часа.
	Започна да проучва по-краткия списък, който беше изготвил. Беше колонка от имена на изтъкнати личности. След около час беше подчертал само две възможности: Раул Далпре, шеф на Интерпол и Бенджамин Картър, английски милиардер и ценител на изкуствата. Далпре се бе оказал учудващо неефективен в борбата с крадците на произведения на изкуството, а Картър беше известен като фанатичен колекционер с връзки в подземния свят, който не би се поколебал да купи някоя открадната творба Алекс се облегна в креслото и потърка очи. Догадките му бяха най-малкото недоказуеми и нямаше да може да убеди Андреас. Би трябвало да ги обмисли, да опита да ги вмести в мозайката, но точно сега беше твърде уморен.
	Посегна към телефона и набра номера на Саймън Голдбаум в Ню Йорк.
	— Господи, ти никога ли не спиш?
	— Времето тече. Трябва ми нещо за Ледфорд. Каквото и да е.
	— Вчера следобед получихме един доклад, но нямах време да го погледна. Обади ми се пак в някой по-приличен час утре в службата, ще съм го прочел.
	— Тръгни още сега за службата си.
	— Ти знаеш ли колко часът е тук?
	— Веднага!
	— Ще ти струва тройно.
	— Нищо ново не ми казваш.
	— Добре. — Голдбаум въздъхна. — Но едва ли няма да си струва парите.
	— Аз съм в „Интерконтинентал“ в Париж.
	— Ще ти се обадя пак. — Голдбаум затвори телефона.
	Алекс остави слушалката и се изтегна на креслото. Беше се надявал Голдбаум да му съобщи нещо, за което да се хване и да изтрие от паметта си тревожното, огорчено изражение, с което Кейтлин го беше гледала преди час-два. Какво се беше променило? Цял живот хората го бяха гледали със същата тревога и несигурност. Изглежда, усещаха собствения си цинизъм и недоверие и му го връщаха десетократно. Само с Кейтлин не беше така. Отначало той я плашеше, но това бързо отмина и се превърна в…
	Той се изправи. В момента не биваше да мисли за Кейтлин. Мисълта за нея му връщаше чувството за празнота и вина, което обхващаше цялото му същество и му пречеше да се концентрира върху Ледфорд и онези две имена. Той тръгна към спалнята. Трябваше да вземе душ, да си поръча кафе и да обмисли нов начин за сглобяване на мозайката.
C>
#	Краков се заклева да залови терористите, които бомбардираха „Сен Антоан“
C$
	Алекс обмисляше заглавието от първа страница на сутрешния вестник, който сервитьорът му беше донесъл заедно с кафето. Господи, само това му трябваше сега: някой самоотвержен рицар да търчи наоколо, да се бие с вятърни мелници и да му се пречка на всяка крачка.
	Точно когато привършваше третата си чаша кафе, телефонът иззвъня.
	— Нали ти казах, че няма да можеш да ме спреш — каза Ледфорд.
	Ръката на Алекс стисна още по-силно слушалката.
	— Къде си?
	Ледфорд не отговори на въпроса му.
	— И си се изнесъл от онази чудесна къща на „Плас дьо Вож“. Какъв позор. Много се опасявам, че дамата е виновна за това.
	— Не се доближавай към нея, Ледфорд.
	— Може би. Изпратих й шала на шега, просто да я подразня малко, но ме обезпокои начинът, по който се втурна да я защитаваш. Ще се наложи да преосмислиш чувствата си по отношение на мис Вазаро. Я ми кажи, тя дали…
	Алекс му подхвърли едно име, за да отвлече вниманието му:
	— Защо му беше нужно на Далпре взривяването на „Сен Антоан“?
	— На Далпре ли? — Ледфорд замълча за миг. — Толкова набързо ли си сглобил мозайката? О, наистина се възхищавам на ума ти, Алекс.
	Каразов замръзна от изумление. Господи, не можеше да повярва, че е улучил точно в целта.
	— Та защо?
	— Наистина не исках да я взривяваме, но Далпре няма никакъв респект към културни ценности, а аз трябваше да получа „Вихрения танцьор“
	— Защо тогава е наредил точно на теб да откраднеш едни от най-ценните старинни творби на света?
	— Ти не разбираш. Не ми е наредил да ги открадна. Наложи се аз да го убеждавам, че тези кражби трябва да бъдат неразделна част от операцията. — Той се засмя. — Иска да се представи за Наполеон: и аз му казах, че ценностите ще представляват солидна финансова основа за съкровищницата на новия му режим.
	— Господи, и той се е вързал?
	— Е, мисля си, че този мил човек има някакви свои планове по отношение на собствения ми малък трезор.
	— Май всеки от вас си е намерил точно човека, който заслужава.
	— Далпре определено ме заслужава, но аз наистина се оценявам доста по-високо от него. — Той замълча. — Знаех си, че ще ми се разсърдиш за „Сен Антоан“.
	— Да се разсърдя ли? Ти си луд.
	— Не, просто живея по собствените си закони. — Ледфорд замълча. — Но сега съм затруднен да ти поставя точния етикет. Предполагам, това е така, защото никога не съм знаел какво всъщност изпитвам към теб. Обичам всичко да ми е ясно.
	— Дали Далпре ще…
	— Не ми се говори за Далпре.
	— А за какво ти се говори?
	— За нищо. — Той замълча — Исках просто да чуя как звучи гласът ти. — Неговият собствен глас спадна почти до шепот. — И да ти покажа, че не съществува нещо, което да не бих могъл да ти отнема.
	Той затвори.
	Алекс опита да се освободи от завладелия го гняв и да схване каква информация бе получил от разговора.
	Не беше много. Само два факта бяха изплували: че все още е под наблюдение и, ако може да се вярва на Ледфорд, Далпре е заклет конспиратор. Беше опасно да се вярва на Ледфорд и все пак всичко, което бе казал, си пасваше, Далпре разполагаше едновременно и с нужните връзки, и с енергията да подготви преврат, а и за никого не беше тайна поддръжката му за обединението на Европа.
	След петнайсет минути телефонът отново иззвъня.
	— Нищо особено — каза Голдбаум в момента, в който Алекс вдигна слушалката. — Истанбул.
	— Продължавай.
	— Преди около четиринадесет месеца Ледфорд поискал виза и отпътувал за Турция. Минал по главните туристически маршрути, обиколил крайбрежието на Дарданелите и после останал две седмици в Истанбул. — Той се поколеба. — Купил си е къща там.
	— Сигурен ли си?
	— Да и държал никой да не узнае за покупката. Моят агент седмици наред пресявал документацията на разни фалшиви корпорации, но се оказало, че купувачът е Ледфорд.
	— Все още ли е негова собственост?
	— Поне до преди пет дни е била.
	— Дай ми адреса.
	— „Улицата на ятаганите“, номер 214. Мога ли вече да си ида у дома да поспя?
	— Още не. Искам да ми изровиш всичко възможно за един британски индустриалец на име Бенджамин Картър, както и за Раул Далпре.
	— Онзи Раул Далпре ли?
	— От Интерпол.
	Голдбаум подсвирна.
	— Доста е рисковано. Чувал съм, че може да бъде ужасно гаден, а е и в негова власт да попречи на разследването.
	— Нужна ми е информация и денонощно наблюдение. — Голдбаум се опита да възрази, но Алекс го сряза. — Знам. Аз поемам разноските. Колкото и да са.
	— Деслеп е в Брюксел… Може би ще възложа на него. Нещо друго?
	Алекс хвърли поглед към заглавията от вестника.
	— И наблюдение на Ларс Краков. Искам да зная всички факти за терористите, до които се е добрало неговото разследване.
	— Учудвам се, че не очакваш от мен да открия тези факти преди него. — Тонът на Голдбаум стана язвителен. — Знаеш, че не съм чудотворец.
	— Бих искал да си. Едно чудо веднага би влязло в работа.
	От другия край на линията настана мълчание, после Голдбаум каза дрезгаво:
	— Иди да си легнеш. По дяволите, трябва да си по-уморен и от мен, щом вече разчиташ на чудеса. Ще открия това, което ти трябва.
	Както обикновено, той затвори ненадейно, преди Алекс да успее да му отговори.
	Истанбул. Това обясняваше всичко. Къде по-добре би могло да се укриват безценни произведения на изкуството, отколкото в азиатска страна с лесен достъп до Европа? В този момент Ледфорд беше може би на път за къщата си в Истанбул. Мисълта за това накара кръвта на Алекс да кипне. Можеше да _пипне_ този негодник.
	В мига, в който Голдбаум спомена Турция, нещо привлече вниманието на Алекс, щракна в паметта му. Защо, по дяволите, не можеше да се сети какво точно е. Е, добре, пак щеше да изплува в съзнанието му, а междувременно той ще действува.
	Вдигна слушалката и се обади в „Ер Франс“ да резервира билети за Женева, след което позвъни в апартамента на Джонатан Андреас.

	До два следобед Алекс беше вече готов за заминаване и отиде в съседния апартамент да съобщи на Кейтлин какво е научил.
	— Идвам с теб — решително каза тя.
	— Няма да спорим — рече Алекс. — Премислих този вариант и считам, че с мен ще си в по-голяма безопасност.
	— Добре, ще си стегна багажа. — Кейтлин се обърна и тръгна към спалнята. — След двайсет минути ще бъда готова.
	— Почакай с приготовленията. Искам да ме оставиш два дни сам в Истанбул.
	Тя спря и се обърна към него.
	— Защо?
	— Трябва да наема подходяща къща за теб. — И тъй като тя продължаваше да гледа недоверчиво, той поклати глава. — За Бога, аз съм под наблюдение и не знам колко време ще ми е необходимо, за да им се изплъзна. Трябва да открия място, в което да си в пълна безопасност.
	— А в Париж в безопасност ли съм?
	— Не, но тук поне ще мога да те обградя с бодигардове, а и Джонатан ще внимава да не ти се случи нещо. Вдругиден той ще купи билети за целия екип, за Челси и за теб, и ще отлетите за Ница. Когато пристигнете на летището, уредил съм с Голдбаум в дамската тоалетна да те чака жена с подобна на твоята външност. Ще си размените дрехите и тя ще използува твоя билет, за да отпътува за Ница с останалите от екипа, а там ще изчезне в благоприятния момент. Преди да отлети за Ница, Джонатан ще те отведе до самолета за Истанбул, а аз ще те посрещна на летището. Докато открият, че не си отишла в Ница, аз ще съм те скрил благополучно.
	Кейтлин замълча за миг.
	— Нали не се опитваш да ме измамиш?
	Той трепна от болка.
	— Не, с това вече е свършено.
	— Добре, два дни.
	Обхвана го чувство на огромно облекчение.
	— Благодаря на Бога, че си толкова разумна.
	— Да не мислиш, че не се страхувам? — попита тя. — Пред очите ми е все онзи син шал… Не искам да умра, а и не разбирам какво става наоколо. Това не е моят свят.
	— Мога да опитам да ти намеря сигурен дом и на някое друго място.
	— Не. — Тя поклати глава. — Обещах на Джонатан, че ще му върна „Вихрения танцьор“. Държа на обещанията си.
	Той не беше очаквал и друго. Кейтлин притежаваше твърдо и непоклатимо чувство за чест в един свят, който почти бе забравил какво означава това. Тя беше също тъй обладана от чувството си за вина и от обещанието си, както той — от натрапчивата идея да пипне Ледфорд. Господи, каква каша беше забъркал само.
	— Джонатан провери за Бенджамин Канот. Килъни Даунс е изгоряла до основи и той е загинал при пожара. Предполага се, че цялата му колещия от творби на изкуството също е унищожена — Тя се усмихна безрадостно. — Но ние знаем какво всъщност е станало, нали?
	— Да.
	— А Челси се съгласи да продължи работата по лансирането на парфюма. Много мило от нейна страна. Ние не го заслужаваме.
	— Платихме й три милиона долара за тази любезност. — Той вдигна ръка, сякаш да спре възраженията й. — Извинявай. Наистина е мило. Не беше длъжна да спази уговорката до край. Тъй като „Вихреният танцьор“ вече не у нас, те двамата с Джонатан и филмовият екип ще пропуснат снимките в Ница и ще отидат направо във Вазаро, за да заснемат останалата част от рекламите — той добави: — А аз накарах Джонатан да изпрати предварително Питър във Вазаро, за да следи да не се появи нещо подозрително.
	— Майка ми. — Погледът на Кейтлин отскочи върху лицето му. — Майка ми в безопасност ли ще е?
	— Това е само предохранителна мярка — каза той бързо. — Обади й се да й кажеш, че ти се налага да останеш в Париж по делови причини, а Питър ще ги посети, за да се запознае с дневника на Катрин. Няма сериозна причина да се опасява от неприятности, затова не бива да се тревожим.
	Кейтлин се поуспокои и кимна.
	— И аз мисля така. Не би имало смисъл Ледфорд да навреди на някого във Вазаро, ако аз не съм там.

	— Изгубих Каразов от поглед на летището в Женева — съобщи Ферацо на Ледфорд щом вдигна телефона — просто не разбрах как, по дяволите, се изплъзна. В един момент беше пред очите ми, а в следващия — изчезна.
	— Ей сега ще ти обясня как се е изплъзнал — каза язвително Ледфорд. — В продължение на пет години беше следен от КГБ и ЦРУ едновременно. За толкова време човек става много ловък в изплъзването от опашката, когато му е необходимо. Защо, по дяволите, не беше по-внимателен?
	— Опитах се… — Ферацо млъкна, после продължи. — Отидох във вилата му в Сен Базил. Къщата е заключена и нямаше и следа от него. — Да продължавам ли да го търся тук в Швейцария?
	Ледфорд помисли малко.
	— Не. Минал е през Женева само за да ни заблуди.
	— Тогава искаш ли да се върна в Париж? Може да опита да се свърже с жената.
	— Разполагам с достатъчно хора в Париж, които могат да наблюдават хотела, а и Андреас е засилил мерките за сигурност, тъй че няма как да разберем дали е влязъл във връзка с нея или не. Върви във Вазаро и изчакай там, в случай, че тя се върне.
	Ледфорд затвори телефона и се намръщи. Несъмнено Алекс им беше подхвърлил лъжлива следа и така си е разчистил пътя за своя истински маршрут. Той рядко действаше импулсивно или непоследователно, значи бе научил нещо, което го е накарало да напусне Париж. Ледфорд внимателно си припомни техните разговори; не беше изпуснал нищо важно, следователно Алекс се е добрал до някаква информация от свой редовен източник. За каква ли сламка би могъл да се залови Алекс?
	Къщата на „Улицата на ятаганите“.
	Трябва да е преровил огромните купища книжа и от там да е разбрал за къщата. Тази мисъл би трябвало да разстрои Ледфорд, но вместо това той усети, че го завладява почти бащинска гордост.
	Гордост и удовлетворение. Алекс определено се бе завърнал към истинското си призвание. Беше напуснал жената от Вазаро в момента, в който е видял начин да се придвижи с едни гърди напред в схватката между тях.
	— Казах ти, че мога да свърша тази работа по-добре от Ферацо.
	Ледфорд се обърна да погледне Ханс и усети остро чувство на раздразнение. Не беше сигурен дали тази му нетърпимост се дължеше на отегчение от самото момче или на сравнението, което напоследък често правеше между Ханс и Алекс.
	— Вярно, каза го. Но ти по принцип си убеден, че можеш да вършиш всяко нещо по-добре, отколкото някои друг.
	— Нека тръгна да го търся. Ще го открия.
	— Няма нужда. Убеден съм, че приятелят ми Алекс е отишъл в Истанбул. Просто ще се обадя на някого да го следи. Ти си ми нужен тук.
	Ханс го изгледа сърдито.
	— Защо все още сме в Париж? Мислех, че имаш нужда само от статуетката.
	— Трябва първо да свършим с това.
	— Нали вече приключихме? Каза ми, че съм свършил добра работа в катедралата.
	— Много добра, но взривяването на „Сен Антоан“ беше само първата стъпка. — Ледфорд се усмихна — Операцията има и друга страна.
	— И аз ще мога да участвувам в нея?
	— О да, миличък. — Ледфорд се засмя снизходително. — Твърдо съм решил да те включа. Той отново посегна към телефона. — А сега кротувай, докато се обадя в Истанбул.
	— Предполагам, че ще пратиш Циганина да следи Каразов?
	— Да.
	— Защо никога не ми позволяваш да се срещна с него?
	— Циганинът е много потаен човек. Избягва да бъде център на внимание.
	— Това не ми харесва.
	— Не съм изненадан, но наистина не виждам защо би искал да се срещнеш с него. Вие двамата нямате почти нищо общо. — Ледфорд бе започнал вече да набира. — Както и да е, човекът е доста способен. Да, мисля, че Циганинът ще се справи отлично.

	„Къщата на улицата на ятаганите“ всъщност не беше къща; беше си истински палат.
	Сградата беше дървена и се издигаше на три етажа. Блестящи прозорци от оловно стъкло подчертаваха долната част на фасадата, а най-горе зад филигранно резбованите дървени капаци някога вероятно се е намирал харемът. Два позлатени купола, блестящи ослепително под яркото слънце увенчаваха страничните крила, разположени симетрично около централната част на сградата. Две масивни порти, обковани с месинг, водеха към палата. Личеше, че първоначално са били боядисани в тъмночервено, но сега бяха избелели до канелено кафяво. Вътре имаше малък двор с изящен мозаечен фонтан в бяло и тюркоазено синьо. Изкусен майстор бе посветил щедро, времето и таланта си на високата, украсена с орнаменти ограда, която отделяше къщата и дворчето от външния свят. От железните пръчки той бе изваял фламинги, пристъпващи с царствено достойнство, пауни с разперени апашки и реещи се в полет соколи.
	Алекс пристигна в Истанбул късно предишната нощ и днес сутринта беше успял да изрови подробности за историята и местоположението на къщата. Прекара остатъка от сутринта притаен в отсрещната тясна уличка, в очакване някой да влезе през внушителната входна врата.
	Надеждите му бяха напразни.
	Нямаше и следа от Ледфорд или от някой, подобен на престъпните елементи, с които се обграждаше. Явно къщата му беше затворена. И дори слуга не се мяркаше във вътрешния двор. Ако използуваше къщата за укриване на крадените произведения на изкуството, Ледфорд щеше да постави наоколо плътна верига от стражи.
	И все пак, купуването на този палат трябва да преследва някаква цел. Щом се беше сдобил с къщата и тя все още беше негова, значи Ледфорд й възлага важна роля в цялостния си план. Но не само логиката, а и инстинктът подсказваше настойчиво на Алекс да остане в Истанбул. Още от мига, в който Голдбаум спомена за пътуването на Ледфорд в Турция, той беше започнал да усеща същото чувство на отчаяние, което винаги го обземаше при вида на парченце от мозайката, за което не знаеше къде точно да постави.
	Нещо непременно щеше да се случи тук, по дяволите.
	Но Алекс не можеше просто да седи и да чака появата на Ледфорд. Трябваше да разполага с факти или улики, които да му дадат основание за действие, а освен това, въпреки че вече няколко пъти беше посещавал Истанбул, знаеше добре, че не е достатъчно подготвен, за да издири онова, което му беше нужно на такъв непознат терен. Щеше да му се наложи да намери някого, който би могъл да му достави необходимата информация.
	Алекс напусна малката уличка и се върна бързо с такси в хотел „Хилтън“. В момента, в който влезе в стаята си, поръча да го свържат с Род Макмилън в Куонтико.
	— Аз съм в Истанбул и се нуждая от помощ.
	— Ах ти, нагъл кучи сине. И очакваш аз да ти я осигуря?
	— Трябва ми някой местен, който познава добре подземния свят на града и всички опасни змии, които изпълзяват нощем от дупките си. Или ми посочи някое име, или сам ще тръгна да го търся.
	— Желая ти успех.
	— Ловът на змии в Истанбул може да бъде опасен. Сигурен ли си, че искаш да рискувам главата си из тези тъмни улички?
	От другата страна на линията настъпи мълчание.
	— Някой ден ще се отърва окончателно от теб, Каразов. И то много брутално.
	Алекс се присмя на Макмилън със собствените му думи.
	— Желая ти успех.
	Чу как Макмилън промърмори нещо на някого.
	— Почакай малко — каза той на Алекс. — Барни ще провери нещо.
	Алекс сякаш виждаше пред себе си кехлибарената светлина от компютъра, отразена върху плешивата глава на Барни, който старателно натиска клавишите за достъп до секретната информация. След няколко минути Макмилън отново пое слушалката.
	— Кемал Немид. Правил ни е услуги, а също и на приятелите ни от КГБ.
	— Как да се свържа с него?
	— Той няма телефон. Барни ще ти уреди среща. В досието е записано, че Немид предпочита първата среща да се състои на публично място, обикновено в уличното кафене „Корфез“ близо до Босфора.
	— Кога?
	— Утре?
	— Днес. Сега тръгвам от хотела. Ще бъда в кафенето целия ден и вечерта. — Каразов затвори телефона.

	Алекс отпи от кафето си, а погледът му скачаше от засенчените с чадъри маси на кафенето към несекващият поток от коли по отсрещната улица. Беше почнало почти да се здрачава по дяволите. Макмилън имаше повече от шест часа, за да се свърже със своя човек, а този Кемал Немид така и не се появяваше. Беше напълно в стила на Макмилън да остави Алекс да кисне тук цялата вечер, преди да му прати Немид.
	Нестройният вой на автомобилни клаксони разкъса тишината и погледът на Алекс отскочи към улицата. Едно тринайсет-четиринайсет годишно момче караше залитащия си велосипед по тясната улица. Зад него автомобилите се придвижваха едва-едва.
	Момчето отправи спокоен поглед през рамо към задръстеното движение след себе си, усмихна се подкупващо и извика.
	— Успокойте се, моля. Спукана ми е гумата.
	В отговор се понесоха виковете и ругатните на шофьорите. Усмивката на момчето се стопи, то се обърна и започна усилено да върти педалите. Гумата спадаше все повече, шофьорите от плътния поток коли подхвърляха все по-обидни думи, а момчето придоби още по-сериозен и решителен вид.
	Алекс се засмя, като гледаше тази чудновата процесия.
	Когато момчето се изравни с кафенето, качи велосипеда върху бордюра, издърпа седалката изпод себе си и стори нисък поклон на шофьорите. С величествен жест махна към колите в знак да продължат. Любезността му бе оценена, колите увеличиха скорост и профучаха край него.
	Момчето определено притежаваше характер. Алекс го наблюдаваше как коленичи край колелото, за да огледа гумата. Малцина биха били способни да се справят с нетърпеливите шофьори, още по-малко пък по подобен начин. Алекс се вгледа в него и осъзна, че момчето е по-голямо, отколкото му се беше сторило в началото. От близо се виждаше разрошената му къдрава коса и блестящите черни младежки очи, а прокъсаните му избелели дънки сигурно бяха предпочитаното облекло на истанбулските студенти. Но тялото на момчето не беше нито източено, нито младежко. Едва ли беше по-висок от метър и половина, но бедрата му бяха с мощни мускули, а яркочервената му фланелка разкриваше добре развитите широки рамене.
	Момчето поклати тъжно глава и се обърна към Алекс.
	— Мисля, че рамката е повредена. Толкова бързах, че минах по една улична стълба до Големия пазар.
	— Много лошо.
	Момчето му хвърли сърдит поглед.
	— Беше чудесен велосипед. Ще трябва да ми го платите.
	Алекс отвори широко очи.
	— О, така ли?
	— Ами, разбира се. Вие сте този, който много бързал да се срещне с мен. Трябваше да се изстрелям светкавично от последната си лекция в университета и си счупих…
	— Ти ли си Кемал Немид?
	Момчето кимна и се изправи на крака.
	— Определено ще трябва да ми купите ново колело. — Той остави велосипеда до входа на кафенето и се върна при Алекс. — Трябва да ви предупредя, че Макмилън каза, че този път не плаща той, а аз ще ви струвам скъпо. — Той се засмя лукаво. — Но ще се уверите, че си струвам парите. Наистина съм от най-висока класа, във всяко отношение.
	Алекс прикри усмивката си. Освен собствен стил, момчето явно си имаше и завидно самочувствие.
	— Очаквах да си по-възрастен.
	— Аз съм почти на двайсет и три. Хубаво е да си млад. — Кемал посочи към блестящите си черни очи. — Младите виждат по-добре и забелязват повече неща. Голям късмет извадихте с мен. — Той седна на стола срещу Алекс и повика с пръст сервитьора. — А сега кажете какво очаквате от мен, мистър Каразов?
	— Как разбра, че това съм аз?
	— Наблюдателен поглед, остра интуиция, прозорлив ум. — Очите на момчето блеснаха закачливо. — Освен това Барни прати по факса снимката ви.
	— Значи имаш факс?
	— О, разполагам с най-модерна техника. Изхитрих се да отмъкна факса на Макмилън последния път, когато работих за него.
	— И факсът ти е без телефон?
	Кемал изглеждаше доста изненадан.
	— Но иначе щеше да се наложи да плащам за редовно телефонно обслужване. Отидох в телефонната компания и се спазарих с тях, че ще използувам съоръжението само за факс. По този начин клиентите ми ще поемат заплащането на услугата. — Той погледна към минаващия наблизо сервитьор. — Една ракия. — Обърна се отново към Алекс. — Изглежда не одобрявате, че ощетих Макмилън?
	— Не, винаги бих приветствал всеки, който мами Макмилън.
	— Добре. Аз не го обичам. — Кемал се облегна на стола си. — Барни каза, че търсите някого.
	— Брайън Ледфорд.
	Кемал направи гримаса.
	— Гадняр.
	Алекс се сепна.
	— Познаваш ли го?
	— Виждал съм го няколко пъти. В момента не е в Истанбул.
	— Откъде знаеш?
	Кемал се усмихна и блестящите му бели зъби просветнаха върху приятното му лице.
	— Моята работа е да знам точно такива неща. Затова ми плащат толкова много пари. Ледфорд беше тука преди няколко седмици, но си замина.
	— Колко време беше в Истанбул?
	Кемал повдигна рамене.
	— Последната година и нещо ту пристигаше, ту заминаваше.
	— И отсядаше в къщата на „Улицата на ятаганите“?
	Кемал поклати глава.
	— Не знам нищо за къща на „Улицата на ятаганите“. От това, което чух, излиза, че Ледфорд е отсядал някъде в стария град.
	— Къде?
	— Не знам.
	Отново задънена улица. И все пак, ако Ледфорд бе използвал Истанбул като база за своите операции, би трябвало да е сформирал някаква агентурна мрежа. — Кой му е бил доставчикът?
	На устните на Кемал затрептя доволна усмивка.
	— Много добре. Един доставчик би трябвало да знае къде да достави стоката.
	— Радвам се, че одобряваш идеята ми. Сега ми кажи кой…
	— Понятие си нямам, но съм убеден, че прозорливият ум трябва да бъде похвален. Нали така?
	Алекс го погледна изненадан.
	— Искам информация, а не похвала.
	Кемал кимна дружелюбно.
	— Добре, с какво биха могли да го снабдяват?
	— Логично е Ледфорд да е имал нужда от оръжие, експлозиви, фалшиви документи. Кой е способен да му осигури толкова разнообразна стока.
	— И фалшиви документи, казвате?
	Алекс кимна.
	— Останалите неща са лесна работа, но за фалшивите документи му е бил нужен специалист… — Той млъкна смръщи вежди и каза бавно. — Циганина. Само Циганина би могъл да се справи с всичко това.
	— Кой, по дяволите, е този Циганин?
	— Искате да знаете името му? — Кемал поклати глава. — Не го знам. Когато някой работи за клиенти като Ледфорд, не дава информация за себе си, освен най-необходимата. Чувал съм, че Циганина действа чрез някои от най-големите играчи в града.
	— Можеш ли да го откриеш?
	— Ще опитам. Но нищо не ви обещавам.
	— Дори и срещу огромната сума, която ще получиш от мен?
	— Е, ще се постарая. — Кемал се засмя лукаво. В същност, мога да ви заведа при един от приближените на Циганина утре вечер, ако искате.
	— Искам — каза Алекс. — Даже ще се зарадвам повече, ако ме заведеш още тази вечер.
	— Много бързате. — Сервитьорът постави пред Кемал чаша и салфетка. — Трябва да се наслаждаваме на живота. — Той поднесе към устните се млечнобялото питие. — Обичам ракия. Опитвал ли сте го някога?
	— При първото ми идване в Истанбул. Може да ти отнеме разсъдъка.
	— Но по толкова приятен начин. — Кемал отпи и въздъхна със задоволство. — Мъжът трябва да живее заради удоволствията, нали знаете?
	— Можеш ли да ми уредиш среща с човека тази вечер?
	Кемал поклати глава.
	— Невъзможно. Но за утре обещавам. — Той отново отпи от ракията си. — Но и тази вечер няма да скучаете. Ще имаме работа.
	— Така ли?
	Кемал кимна тържествено и огледа кафенето, преди да каже тихо:
	— Трябва да идем в един магазин близо до Капалъ чарши.
	— За да се срещнем с някой от хората на Циганина ли?
	— Не. — Кемал отправи към Алекс слънчева усмивка. — Да ми купите нов велосипед.


>	Глава единадесета

	— Дневникът на Катрин Вазаро е сред книгите по парфюмерия в лабораторията за парфюми. — Катрин се усмихна на Питър. — Кейтлин искаше да й е винаги под ръка и Бог е свидетел, че прекарваше повече време в тази лаборатория, отколкото в къщата. Ще ви заведа там, можете да го донесете и да го прегледате тук на спокойствие.
	— Не бих искал да ви затруднявам. Просто ми кажете къде е и сам ще я намеря. — Катрин изглеждаше много приятна жена, но Питър не желаеше да губи време в учтивост и благовъзпитано бъбрене, след като веднъж се е добрал до дневника. — Моля ви. Бяхте достатъчно мила да ме приемете в своя дом. Не искам да ви обременявам повече, отколкото е необходимо.
	Катрин се поколеба.
	— Е, добре, щом предпочитате… Втората каменна пристройка в задния двор на имението. — Лицето й просветна. — Мариса броди някъде наоколо. Ако се натъкнете на нея, сигурна съм, че с радост ще ви покаже къде точно е лабораторията.
	— Добре. Значи втората каменна пристройка. Заключена ли е?
	Катрин поклати глава.
	— Тук, във Вазаро, никой не би откраднал нещо.
	Питър се засмя.
	— Звучи като същински земен рай; убеден съм, че тук ще ми хареса. А коя е Мариса?
	— Дъщерята на Челси Бенедикт. Ще ни гостува следващите няколко седмици. Мислех, че знаете.
	Питър поклати глава.
	— Никой не ми е споменавал за нея. Но това е без значение. Не бих искал да я безпокоя. Сам ще намеря пътя. — Той тръгна към входната врата. — Ако в момента лабораторията за парфюми не се използва, питам се дали не бихте ми разрешили да проуча дневника там и да препиша някои бележки, които трябва да изпратя на Кейтлин?
	— Разбира се. — Катрин се усмихна благосклонно. — Но не е толкова уютно, както в къщата. Гледайте да не се увличате твърде много и да забравяте храненето, както прави Кейтлин. Вечеряме рано, към седем.
	— Ще се върна навреме. — Питър отвори вратата. — Между впрочем, аз съм страстен любител — фотограф. Сам си проявявам филмите, но тъй като тук нямам необходимите материали, питам се дали някъде наблизо биха могли да ми проявят лентата?
	— В селската аптека.
	— Чудесно. Благодаря ви още веднъж, мадам Вазаро.
	— Катрин. Тук не държим на формалностите.
	— Катрин. — Питър й се усмихна през рамо. — Сега вече съм сигурен, че Вазаро ще ми хареса. — Той затвори вратата зад себе си.
	Постоя на най-горното стъпало и пое дълбоко напоения с аромати въздух. Господи, мястото беше наистина красиво. Слънцето грееше ослепително в яркосиньото небе и накъдето да погледнеше, той виждаше дървета, храсти и цветя, растеж и обновление. Никога не се бе чувствал по-силен и изпълнен с живот и сякаш усещаше как кръвта пее ликуващо във вените му.
	Питър се усмихна. Кръвта не пееше, пък и той не би трябвало да изпада в такава еуфория. Само мигове преди да пристигне във Вазаро все го сковаваше чувството за собствената му вина за кражбата на „Вихрения танцьор“ преди два дни. Бе умолявал Джонатан да му позволи да остане в Париж, за да се разправя с отегчителните преговори със застрахователната компания и полицията, но вместо да бъде наказан, изпратиха го във Вазаро.
	Как, по дяволите, би могъл дори и да заподозре, че нещо не е наред в този земен рай? Всичко му изглеждаше съвършено. Предполагаше, че всичко, което можеше да направи, е да скита наоколо, да разговаря с хората, да снима с фотоапарата и…
	Снимки. Господи, та това място беше истински рай за фотографа. Той едва щеше да дочака да разопакова своя „Никон“ и да тръгне да обикаля имението. Откри с изумление, че за него дневникът на Катрин внезапно губи част от значимостта си. Още от първия миг, в който бе зърнал този кът, изпитваше странното чувство, че нещо, за което отдавна е копнял, го очаква във Вазаро.
	Ама че глупост! Това, което го очакваше, беше работата по напечатване на превода, за да може да го изпрати на Кейтлин, както и удоволствието да се потопи в изследване на поредния клон от родословното на рода Андреас чрез дневника на Катрин Вазаро.
	Той заобиколи енергично централната сграда на къщата, после спря нерешително. Катрин беше казала втората каменна пристройка, но в момента той стоеше озадачен пред една сграда от камък и дърво, която някога явно е служила за конюшня. Дали трябваше да брои и нея?
	— Здравейте, мога ли да ви помогна?
	Питър се обърна и застана лице в лице с високо, стройно момиче, облечено в широка жълта тениска и избелели джинси. Тя срещна погледа му с вид на вглъбено достойнство и докато той я наблюдаваше, случаен полъх на вятъра духна малък кичур от дългата й, права кестенява коса върху устните й. Тя го отмахна с бавно движение.
	— Аз съм Питър Московел. Търся лабораторията за парфюми.
	— Казвам се Мариса Бенедикт. — Тя му се усмихна приветливо. — Наблизо е. Ще ви заведа.
	Дъхът му спря, докато я гледаше. Почувства се също тъй развълнуван, както при първата си среща с „Вихрения танцьор“ преди повече от двайсет години — уплашен, възбуден, изпълнен с чувство за отдавна чакано завръщане у дома. И го бе обзело странното усещане, че е открил това, което го е чакало във Вазаро.

	— Името му е Аднан Ирмак. — Кемал отвори вратата от ковано желязо и въведе Алекс в антрето на голямата къща на Ирмак на брега на Босфора. — Трябва да ви предупредя, че няма да е много сговорчив.
	— Щом бъдат попритиснати, повечето хора стават сговорчиви. Води ме при него.
	Кемал повдигна рамене, прекоси вестибюла и тръгна по дълъг, блеснал от светлини коридор.
	— Малко наркотици, малко други далавери, но по-голямата част от доходите му идва от „Харема“.
	— Той ли е притежателят на „Харема“?
	— Чувал ли си за него?
	— А как иначе? — В Истанбул вертепите бяха легализирани и контролирани от властите, но това, което се вършеше в „Харема“ на Ирмак, беше определено извън закона. Скандалната му слава се носеше из цял свят. — Не си падам по такива работи. Веднъж посетих „Кафас“, но реших да не стъпвам в „Харема“.
	— Аз пък съм бил там. — Кемал извърна поглед. — Нечестиво място.
	Така беше чувал и Алекс. Срещу съответното заплащане „Харемът“ предлагаше всякакъв вид сексуални наслади и еротични изживявания, от садизъм и мазохизъм до педофилия. Той погледна към скъпия персийски килим върху покрития с плочки под, после към изящната китайска ваза в стил Мин, поставена на почетно място върху пиедестал край вратата, която наближиха.
	— Изглежда, че преживява добре покрай тази търговия с плът.
	— О, Аднан е много богат. Вероятно би могъл вече да се оттегли в почивка — каза Кемал с крива усмивка. — Но няма да го направи. Пък и защо? Алчен е и си харесва професията.
	— Изглежда, Ирмак е достоен другар на Ледфорд.
	Кемал кимна.
	— А и той има необходимите връзки. Известно време се чудих дали не е самият Циганин. — Младежът почука на врата в края на коридора. — Аз съм, Аднан, Кемал.
	— Влизай, Кемал — прогърмя плътен глас. — Знаеш, че вратата ми е винаги отворена за теб.
	Алекс последва Кемал в кабинета. Аднан Ирмак седеше зад бюрото си и пушеше с богато украсено наргиле, поставено върху масичка до него. Рубиненочервеното стъкло искреше на късното следобедно слънце, а дългият ален шнур, прикрепен към тръбата, бе обсипана с блестящи златни маниста. Ирмак беше първият турчин, облечен в традиционния халат, който Алекс виждаше, откак бе пристигнал в Истанбул. Но, вероятно тази свободно падаща дреха на бели и кафяви ивици имаше за цел по-скоро да прикрива тлъстините на този доста нисък мъж. Аднан Ирмак сигурно тежеше към двеста килограма.
	— Влизайте, влизайте. — Ирмак посочи с дебелата си ръка към двата стола пред бюрото. — Сядайте. Отдавна не си идвал да ме видиш, Кемал. Но сега ти прощавам, понеже ми водиш клиент. — Той се взря одобрително в младежа и на тлъстите му бузи се оформиха трапчинки, когато му се усмихна широко. — Ах, ти, млад дяволе, станал си по-хубав от всякога. — Погледът му се премести на Алекс. — Та, какво мога да направя за вас? Кемал каза, че искате специална услуга и разполагате с нужните средства, за да я заплатите.
	— Искам да открия един човек.
	— Няма проблем. — Ирмак се изкиска. Той хвърли на Кемал закачлив поглед. — Аз изпълнявам всякакви желания, нали така, Кемал?
	Кемал кимна.
	Ирмак засмука наргилето си.
	— Винаги съм вярвал, че Аллах е създал мъжа на земята, за да получи той всичко, каквото пожелае и съм натрупал богатството си, изпълнявайки неговите желания. Може да се каже, че съм като някогашните доставчици на робини за кралските сараи. — Той въздъхна. — Как завиждам на ония мъже. С каква власт само са разполагали. Тогава са можели да позволят всякакви удоволствия, без да се тревожат за закона. Самите те са били Законът.
	— Нямам нужда от проститутка.
	— Търси Циганина — каза Кемал.
	Ирмак се намръщи и устните му се свиха, когато всмукна дълбоко от наргилето.
	— Никога не съм чувал за него.
	— Ще ви предложа достатъчно голяма сума, за да напрегнете паметта си.
	— Казах, че не го познавам. — Тонът му стана раздразнителен. — Не съм доволен от теб, Кемал. Каза ми, че водиш клиент.
	Кемал вдигна рамене.
	— Той ти предлага пари.
	Алекс каза:
	— Не е необходимо да ме водите при Циганина. Исках само да знам как да го намеря.
	— Махайте се! — Ирмак ги пропъди с ръката, която не държеше наргилето. — Нищо не знам.
	— Кемал казва, че знаете. Кажете си цената.
	— Нямам це… — Ирмак внезапно млъкна и придоби пресметливо изражение. — Вашите предложения са безразсъдни. Кемал ми каза, че имате много пари. — Изведнъж той се засмя благосклонно. — Не мога да ви помогна да намерите този Циганин, но може би ще се споразумеем за нещо друго. Вие сте чужденец в нашия град, а чужденците са винаги самотни. — Той се наведе напред. — Били ли сте някога нашето чудесно заведение?
	— Никога не съм имал тази чест — каза иронично Алекс.
	— Това е нещо, което просто не можете да си представите. Също като някогашните хареми. Изящна обстановка, сладки благовония, сатенени възглавници. — Чертите очи на Аднан блестяха като малки лъскави стафиди, почти потънали в мазното му лице. — А имам и най-модерни лекарства за стимулиране на желанието, докато малките ми красавици умират от нетърпение да задоволят своите господари.
	Алекс усети тръпка на отвращение, докато гледаше мъжа. Кемал беше прав, сводникът изпитваше удоволствие от това, което прави.
	— Не ме интересува вашият…
	— Не прибързвайте. За вас имам нещо специално. — Аднан заговори приглушено. — Прекрасно младо момиче с дълга златна коса и кожа като кадифе. Мелис има малки хубави гърди и едва започва да се окосмява долу. — Ирмак спря, преди да произнесе тържествуващо. — Само на единадесет години е и още е почти девствена. Къде може да…
	— Господи! — Алекс се потресе от отвращение. Скочи рязко на крака и заобиколи бюрото. — Не искам да използвам никоя от жертвите ти, кучи сине. — Той завъртя стола настрани, измъкна наргилето от ръката на Аднан и издърпа шнура от рубиненочервената стъкленица. — Но искам да узная как мога да намеря Циганина. — Натисна с коляно слабините на Ирмак, като вложи цялата си тежест. Без да обръща внимание на болезнения му писък, Алекс омота блестящата, обсипана със златисти маниста връв около врата на Ирмак и здраво я стегна. Ирмак започна да издава гърлени звуци, пухкавите му пръсти се опитваха безуспешно да го освободят.
	— Искам да науча всичко. — Алекс усука примката още веднъж и тя се вряза още по-дълбоко в тлъстата плът.
	Ирмак отвори уста и оголи зъбите си.
	— Говори — каза меко Алекс.
	— Аз… не мога… аз… — Връвта отново се затегна и пресече безпомощните хъркания на Ирмак.
	— Наистина сте много добър, Каразов. — Кемал се взираше със студено любопитство в затегнатата примка около гърлото на Ирмак. Изтегна се лениво назад и прехвърли крак през облегалката на стола си. — Но ще ми позволите ли да отбележа, че той не може да говори с това около шията си?
	— Може да кима. — Алекс се изсмя жестоко в посинялото лице на Ирмак. — Ще си поговорим ли?
	Ирмак отчаяно закима.
	— И ще ми кажеш къде да намеря Циганина?
	Ирмак отново кимна.
	Кракът на Кемал се поклащаше лениво напред-назад, докато той се усмихваше възхитено към Алекс.
	— Отлично. Наистина отлично.
	Алекс разхлаби примката.
	Ирмак си пое дълбоко и мъчително дъх, докато дебелите му ръце се впиваха в тапицираните облегалки на креслото.
	— Ти си луд човек — изкряска той. — Още малко и щеше да ме убиеш.
	— Циганина.
	— Не знам… — Дрезгавите думи секнаха, щом шнурът започна отново да се затяга. — Аллах ми е свидетел, че не знам къде да го намериш. Но аз познавам много хора. Може би ще успея да разбера.
	— Кога?
	— Скоро. Утре. — Той сведе очи към примката около шията си. — Да, утре.
	Алекс изучаваше изражението му. Мъжът беше твърде уплашен, за да лъже. Ирмак наистина не знаеше къде могат да намерят Циганина. Той разви връвта и я хвърли настрани, след което махна коляното си от слабините на Ирмак.
	— Аз съм в „Хилтън“. Обади ми се.
	Ирмак кимна, а изражението му беше мрачно, докато с една ръка разтъркваше врата си, а с другата стискаше гениталиите си.
	— Ти ми причини болка.
	— Точно това целях да направя — каза Алекс. — Доставяше ми удоволствие. А когато нещо ти доставя удоволствие, изпитваш нужда да го вършиш отново и отново. Гледай да запомниш това. — Той тръгна към вратата. — Хайде, Кемал.
	Кемал бавно се изправи на крака и го последва.
	— Аз самият не бих могъл да се справя по-добре — промърмори той. — Почвам да си мисля, че сме наистина сродни души, Каразов.
	— Няма да ти го простя, Кемал. — Ирмак го изгледа свирепо от другия край на стаята, докато разтъркваше врата си.
	— Прошка ли? — Кемал погледна назад през рамо и се усмихна. — Че кога между нас е ставало въпрос за прошка, Аднан?
	Той последва Алекс навън от кабинета и затвори вратата след себе си.
	— Може би наруших деловите ти отношения с Ирмак — каза Алекс, когато тръгнаха по коридора. — Ще гледам да те обезщетя за това.
	— О, разчитам на теб. — Кемал се усмихна спокойно. — Всъщност тъкмо изчислявах колко ще ти струва. В крайна сметка ние с Аднан сме стари познати.
	— От кога?
	— Бях само на осем години, когато Аднан ме приюти — каза Кемал безгрижно. — Бях избягал от къщи, а Аднан чудесно разбира от какво има нужда всяко дете. Нахрани ме, изкъпа ме и заживях в един най-луксозен дом, в „Харема“.
	Алекс отвори широко очи от изненада.
	— О, да, аз бях най-малкото сладурче в групата от деца — проститутки на Аднан. И в това отношение бях също толкова добър, колкото и във всичко останало. — Кемал сви рамене. — Както и да е, съзнавах, че мястото ми не е там, затова на четиринайсет години избягах и си намерих друга професия, която ме спаси от Аднан и ме направи независим. Да си независим е много важно, нали знаеш.
	— Да, много е важно.
	— Знаех си, че ще ме разбереш. А парите са върховна независимост. — Кемал отвори входната порта от ковано желязо и двамата излязоха на улицата. — Някой ден ще имам чудесен дом, голям като палат и ще си живея царски. Решил съм да стана най-независимият мъж на нашето земно полукълбо.
	— Изненадан съм, че не казваш „целия свят“ — рече иронично Алекс.
	— Аз съм реалист — отговори му Кемал. — А реалистите си поставят по една цел за дадения момент. Днес нашето полукълбо, утре — целия свят.
	— Ирмак дали лъжеше, като каза, че може да намери някаква връзка с Циганина?
	— Възможно е, но ти го накара да се побърка от страх. Той не е смел мъж. — За миг усмивката на Кемал помръкна. — Освен когато си има работа с безпомощни жени и деца. Тогава реве като лъв. — Той сви рамене. — Но Аднан може и да се понапрегне заради нас. Междувременно аз старателно ще търся нова следа. Не се тревожи, ще упорстваме заедно, докато постигнем каквото ти е нужно.
	Алекс му вярваше. Бе открил дълбоко в същността му желязна твърдост и остър ум, скрити под безгрижната му външност. Освен това осъзна, че този разбойник все повече му харесва.
	— Един мой приятел пристига утре. Ще трябва да наема къща. Да е напълно обзаведена. Можеш ли да ми помогнеш?
	— Разбира се. Досега не съм ли изцяло на твое разположение? Имаш ли предвид определено място?
	— Важното е да не могат да ни проследят или да се приближат, без да ги видим.
	— Знам няколко такива места.
	— Така си и мислех.
	— Нещо друго?
	— Тъй като ще чакам Аднан да ми се обади едва утре, излиза, че сега разполагам с цялата вечер. Искаш ли да ми покажеш някои от забележителностите на твоя Истанбул, освен този проклет магазин за велосипеди?
	— Магазинът си беше много хубав — възрази Кемал.
	— Най-малкото, много скъп.
	Кемал замислено повдигна вежди.
	— Има един клуб, в който оркестърът свири страхотен американски рок. Обичам американския рок. С моя уокмен постоянно слушам Брус Спрингстийн. Той е велик музикант. Самият аз съм велик музикант, затова и го разбирам.
	— Рок. Точно това очаквах да чуя в екзотичния Истанбул.
	— Ще ти хареса. Имай ми доверие. — Кемал притвори очи и дългите тъмни ресници премрежиха погледа му. — Но за мен всяка минутка е ценна. Тази седмица имам изпити и си жертвам заради теб времето за подготовка. Ще си платиш и за това, разбира се.
	Алекс трябваше да го очаква. Ако продължаваха с това темпо, той можеше наистина да направи Кемал най-богатия мъж на земното полукълбо. Примирено въздъхна:
	— Разбира се.

	Челси и Кейтлин влязоха в асансьора и плъзгащите се врати безшумно се затвориха.
	— Знаеш ли сега какво да правиш? — попита Челси. — След като онази мистериозна дама и аз напуснем тоалетната, ще изчакаш пет минути и ще отидеш към гишето за твоя полет. Там ще те чака Джо Натан с документите и ръчния ти багаж.
	— Би трябвало вече да го знам. Толкова пъти ми го повтори.
	— Извинявай. Предполагам, че съм малко назидателна.
	Ако Кейтлин не беше толкова нервна, щеше да се засмее на подобно сдържано изявление.
	— Джонатан ще ни чака във фоайето. Той реши, че за нас ще е по-безопасно да наемем някоя огромна лимузина за целия снимачен екип, за да можеш по лесно да се скриеш в тълпата. — Вратите се разтвориха и Челси излезе от асансьора. — А сега помни, че трябва да вървиш бавно и небрежно, езикът на тялото е най-важен, когато…
	— Един момент, мадмоазел Вазаро. Бих искала да си поговорим. Аз съм Раул Далпре.
	Кейтлин се закова на място и погледът й се насочи към съдружника на Ледфорд. Когато беше застанал край Краков, изглеждаше доста незабележителен, но сега излъчваше съзнание за мощ и авторитет. Сивата му копринена вратовръзка блестеше като заскрежена на фона на безукорно скроения му тъмносин костюм. Леденостуден. Тази дума му подхождаше, осъзна тя. Бледо лице, хладни сиви очи, меки на вид, добре поддържани ръце…
	Внезапно Джонатан се озова край тях.
	— Обясних на мосю Далпре, че трябва да тръгваме за летището, но той настоя да те види, Кейтлин.
	— Ще ви отнеме само минутка — каза Далпре.
	— Не разполагаме и с минутка — каза рязко Челси, като стисна Кейтлин за ръката и я поведе през фоайето. — Не сте избрали подходящ момент. Хайде, Кейтлин.
	— Можем да говорим, докато ви изпратя до колата ви. — Далпре тръгна редом с Кейтлин. — Разбрах, че сте отговорна за донасянето на „Вихрения танцьор“ във Франция, мадмоазел.
	Джонатан бързо се намеси:
	— Вече обясних защо…
	— И че съдружникът ви, мосю Каразов, е напуснал Париж веднага след кражбата. Къде отиде той?
	Кейтлин сви рамене.
	— Не ми каза. Може би се е върнал в Швейцария. Там има къща.
	— И не сте го попитали? Намирам това за странно. Ами ако се беше наложило да се свържете с него? — Далпре замълча, после каза меко: — Не е в дома си в Сен Базил. Лично аз проверих това.
	— Не е ли? Е, убедена съм, че ще се обади. — Кейтлин ускори крачка, щом наближиха стъклените врати към улицата. — Алекс е доста непредсказуем.
	— Мосю Андреас ми каза, че днес се връщате във Вазаро.
	— Точно така — отвърна Кейтлин. — Имате ли нещо против?
	— Не, освен ако не решите да изчезнете като мосю Каразов. — Далпре се изсмя студено. — Признавам, че това ще ме раздразни твърде много. Аз не…
	— О, виж, вече товарят багажа ни в лимузината. — Челси побутна Кейтлин към улицата. — Трябва да проверим дали носачите не са пропуснали нещо.
	Далпре ги последва до лимузината.
	— Колата ми е съвсем наблизо. Защо не ви откарам до летището, мадмоазел Вазаро?
	— Няма да е удобно. Вече съм уговорил да бъдем посрещнати от персонала на VIP, като пристигнем там — каза Джонатан. — Довиждане, Далпре.
	— Изглежда, нямате търпение да се отървете от мен, мосю Андреас. — Далпре пусна тънка усмивка. — А, доколкото си спомням, не бяхте много сговорчив и когато се опитах да осигуря безопасността на вашата собственост. Може би трябваше да се вслушате в съвета ми.
	— Може би. — Гласът на Джонатан прозвуча безстрастно. — Нямате ли си друга работа, вместо да разпитвате братовчедка ми? Освен „Вихреният танцьор“ има и толкова други откраднати творби на изкуството, които не сте успял да откриете.
	Далпре се стегна.
	— Не мисля, че вината е моя. Ръцете ми са вързани, докато не съществува по-тясна връзка между правителствата. — Той се обърна към Кейтлин. — Ще летите за Ница със самолета в два часа, нали?
	— Да.
	— Тогава ви пожелавам успешен полет. Сигурен съм, че ще се срещнем отново. Довиждане, мадмоазел. — Той се обърна и тръгна по улица „Кастижон“.
	Кейтлин изпусна трескава въздишка на облекчение.
	— Пристига носачът на лед — промърмори Челси.
	Кейтлин кимна.
	— Дали се досеща, че няма да пътувам за Ница?
	— Може би. — Джонатан сви рамене. — Но не може да бъде сигурен.
	— Спусни качулката на пелерината над лицето си. — Челси отстъпи назад и Изгледа Кейтлин критично, преди да кимне. — Мисля, че така е добре. Тази наметка в розово и кремаво беше добър избор.
	— Но така няма да мога да изчезна незабелязано.
	— Ние и не искаме да останеш незабелязана. Искаме всеки да те запомни. — Тя нагласи декоративните розови ресни около раменете на Кейтлин. — Или поне да запомни пелерината. Тъмносиният ти жакет нали е в дрехите за смяна?
	Кейтлин кимна.
	Челси направи знак към лимузината.
	— Тогава да тръгваме. Време е за представлението.

	Когато Кейтлин пристигна на летището в Истанбул, Алекс я посрещна на митницата и бързо я отведе в къщата, която беше наел на брега на Босфора.
	— Нашият дом — обяви той, като й отвори входната врата. — Едно английско семейство отпътувало за кратко посещение в Лондон и Кемал успял да уреди ние да я наемем. Френските прозорци водят към градина, сякаш взета от пощенска картичка. Входната врата е осигурена с алармена инсталация. Разполагаме с две спални, голямо помещение, което служи и за дневна и за трапезария, освен това с кабинет и баня. Има вана, но не и душ. Не е чак луксозно, но е напълно приемливо.
	Кейтлин не знаеше какво точно е очаквала, но във всеки случай не и тази прохладна, английска, прилична на градина, стая. След екзотичното великолепие от минарета и куполи на джамии по пътя от летището, западната обстановка беше едновременно уютна и ободряваща. Върху канапето и големия фотьойл срещу нея бяха наредени памучни възглавнички с нежни виолетки на блед фон. Продълговат бар плот за закуска с четири високи табуретки, тапицирани в същия крепон на виолетки, разделяха дневната от миниатюрната кухничка. Две светлокоси деца й се усмихваха от поставената в рамка фотография в ъгъла на барплота.
	— Хубаво е. Този Кемал сигурно е вълшебник.
	— Той е направо невероятен. — Алекс остави на земята двата й куфара. — Каза, че покрил тъй надълбоко документите за наема, че само едно земетресение би могло да ги извади на бял свят, а телефонът все още се води на собственика. Уредих с рецепцията на „Хилтън“ да продължават да приемат съобщения за мен, като ние трябва да ги прибираме всяка сутрин. Кореспонденцията ни ще пристига в офиса на „Американ Експрес“ на името на Кемал, а той ще я взема и ще ни я носи. — Алекс застана до прозорците. — Оттук се открива хубав изглед към Босфора. — Той отвори прозорците и в стаята нахлу прохладен въздух. — Освен това пет пъти на ден от онова минаре се чува гласът на мюезина, който призовава правоверните за молитва.
	— Говориш като истински търговец на недвижими имоти. — Тя се обърна и го изгледа — Доста дълго пътувахме насам. Дали са ни проследили?
	— Не мисля, но исках да се уверя. Твоята спалня е вляво.
	— Кой мислеше, че ще ни проследи? Ледфорд ли?
	— Може би някой от неговите хора.
	— Онзи ли, който ни следеше в Париж? Мъжът с червената риза?
	— Господи, не — засегна се той. — Мислиш ли, че щях да позволя да останеш тук с мен, ако съществуваше такава опасност за теб?
	— Не знам. Би ли го направил? — Тя се обърна, за да тръгне към посочената от него спалня и го попита студено: — Кой ни следеше в Париж?
	— ЦРУ. Те не представляваха заплаха за теб.
	— Но ти направи всичко възможно да не заподозра нищо, нали?
	— Да.
	— Защо?
	— Нямаше смисъл да създавам излишно напрежение. Всичко вървеше добре и не исках да те разстройвам, за, да не би да се откажеш от споразумението ни.
	— Съмнявам се, че точно в този момент бих се отказала. — Кейтлин горчиво се засмя. — Благодарение на теб бях напълно заслепена и замаяна през онези седмици в Париж.
	— Аз самият бях доста замаян.
	— Но не и заслепен. Ти беше съвсем наясно какво правиш, нали, Алекс?
	Той присви устни, но каза спокойно:
	— Да, напълно.
	— Ще ми кажеш ли защо те следяха от ЦРУ?
	— Това засяга ли те?
	— Не, просто съм любопитна. Би могъл да ме разбереш. Самият ти си много любопитен.
	— Да, мога да разбера такова любопитство. — Той се извърна, взе куфарите й и ги понесе към нейната спалня. — Разопаковай си багажа. Ще направя кафе.
	— Значи, няма да ми кажеш нищо повече за своите тайни?
	— Само ще си губим времето. Това вече няма значение.
	— Но за мен има.
	По лицето му пробягна подозрение.
	— Защо?
	— Защото искам да те опозная.
	— Вече ме познаваш.
	Тя поклати глава.
	— Не, само си мислех, че е така. Но ти ме познаваше добре, нали? По отношение на теб бях толкова уязвима, колкото не съм била за никое друго човешко същество, защото ти знаеше точно кои копчета да натиснеш. Ето защо успяваше да ме манипулираш, Алекс. — Тя потрепери. — Ти познаваш този свят, а аз — не. Трябва да проникна в механизма му. Трябва да разбера и как работи механизмът на твоя мозък.
	— Напоследък явно не твърде добре. — Той уморено сви рамене и внесе куфарите й в спалнята. — По дяволите, може би си права. Ще те извикам, щом сваря кафето и тогава можеш да ме разпитваш колкото ти душа иска.

	Алекс се облегна върху възглавничките на канапето и й се усмихна иронично.
	— Е?
	Кейтлин се загледа в чашката си с кафе.
	— Защо те следи ЦРУ?
	— За да ме предпазва.
	Тя го изгледа недоверчиво.
	Той сви рамене.
	— О, не че страшно държат на мен. Ужасно ме мразят.
	— Защо?
	— Защото съм като пистолет, насочен в главата на Макмилън.
	— Кой е Макмилън?
	— Род Макмилън е един от шефовете в ЦРУ. Освен всичко друго, отговаряше и за дейността на отдела, който уреди бягството ми от майчица Русия. — Алекс отпи голяма глътка от кафето си. — Има доста честни хора и патриоти, които работят за ЦРУ. Но Макмилън не е от тях.
	— Корумпиран ли е?
	— Мръсник, както се казва. — Алекс вдигна рамене. — Може би някога е бил свестен, но по времето, когато се запознах с него, вече злоупотребяваше с положението си и с получаваната в Компанията информация, за да пълни собствените си джобове и да трупа богатство.
	Кейтлин поднесе чашката към устните си.
	— Продължавай.
	— Искаш да карам докрай ли? Много добре, когато отначало започнах да работя за ЦРУ, не хранех никакви илюзии относно Макмилън, но това не ме вълнуваше. Компанията ми плащаше добре, пазеха ме да не ме докопа КГБ и ме оставяха да работя на воля над заплетените случаи. Макмилън обеща, че след десет години ще ме преместят и ще ми позволят да заживея свой собствен живот. Това беше добра сделка.
	— Тогава защо напусна?
	— Случи се една работа… — Той разтърси глава, а погледът му посърна. — Предпочитам да не ти разказвам за това. Ще ме направи много уязвим от теб в момента. Откривам, че все още ми е останало чувство за самосъхранение. — Той отпи от кафето си и постави чашката обратно на масата. — Както и да е, нещо се случи и разбрах, че трябва да напусна работата, която вършех. Но ако напуснех отдела, Макмилън ме заплашваше, че ще спрат да ме охраняват. Знаех си, че няма да минат и шест месеца и КГБ ще ме очисти. Така че трябваше да реша собствения си заплетен случай. Как да не позволя на Макмилън да ме използва повече, а същевременно да не се превърна в труп.
	— Сигурна съм, че за един тъй интелигентен човек като теб не е било трудно да намери отговора.
	Той се престори, че не забелязва подигравката.
	— Започнах да събирам постъпващата информация по този въпрос, за да открия кой стои зад аферата. Не само сведенията по моите задачи, но и докладите, които постъпваха директно при Макмилън. Отне ми половин година и изведнъж късметът ми проработи. Открих нишки информация, които постепенно оформиха цялата картина. Големият удар на Макмилън. Този, който щеше да му уреди целия живот. — Той погледна към Кейтлин и се засмя. — Ти не беше далеч от истината. В повечето ми банкови сметки в Швейцария парите са от наркотици. Но аз не съм замесен с тях, просто откраднах парите.
	— От някои наркотрафикант?
	Той поклати глава.
	— От Макмилън… и Изборски.
	— Изборски?
	— Един полковник от КГБ. Това беше една от нишките, които се повтаряха в сведенията. Едновременно и ЦРУ, и КГБ искаха да осуетят един заговор, подготвен от венецуелски наркобарон, някой си Мануел Салазар. Салазар възнамеряваше да свали правителството на Венецуела и да поеме властта. Обаче един държавен преврат е много скъпо начинание.
	— Колко скъпо?
	— Петстотин милиона долара. За да бъдат разпределени между различни държавни служители на Венецуела и армейските офицери, които да организират малък метеж и после дискретно да прехвърлят юздите в ръцете на Салазаровите марионетки. — Алекс се засмя. — И Макмилън, и Изборски считаха, че е техен патриотичен дълг да отнемат средствата, с които Салазар би станал диктатор и не виждаха защо конфискуваните пари да не отидат в собствените им джобове, вместо да се изгубят неизвестно къде по време на юридическия процес. Затова Макмилън и Изборски се споразумяха да си сътрудничат за общата цел. Щом откриеха къде ще бъдат прехвърлени парите, щяха да се намесят и да ги отмъкнат за себе си. Както се казва, да делят фифти-фифти.
	— Но ти се намеси пръв?
	Той поклати глава.
	— Това нямаше да ми разреши проблема. Нямах желание Салазар да хукне по петите ми, затова изчаках докато Макмилън и Изборски откраднаха парите от него. Трябва да призная, че извършиха кражбата много умно и се измъкнаха с чисти ръце. Тогава двамата с Павел им откраднахме парите. — Той се засмя. — И отидохме в Швейцария.
	— А те защо не ви последваха?
	— Защото, когато напуснах Куонтико, взех със себе си всевъзможни документи, които съдържаха използваната от мен изобличителна информация, а също и моите заключения от тези факти. Направих трийсет и две фотокопия и ги депозирах в сейфове, пръснати по целия свят, като приложих инструкции, че в случай на моята смърт или безследно изчезване, трябва да бъдат незабавно разпратени до различни вестници и политици в САЩ и Съветския съюз. — Той се засмя злобно. — Също така адресирах едно много подробно писмо до Мануел Салазар.
	— Умно. Трябвало е да те пазят, за да не се разорят или да бъдат убити от Салазар.
	— Или пък от собствените си колеги, които не биха искали да се компрометират съответните им организации.
	— Заговор, напълно достоен за теб, Алекс. Забавляваше ли се да дърпаш конците на всички тези хора?
	— Забавлявах се, в интерес на истината. Да не би да очакваш, че ще го отрека? Та те ме използваха. КГБ ме използваше, ЦРУ ме използваше. Не мога вече да си спомня някой, който да не ме е използвал, за да постигне целта си.
	— Бедният Алекс.
	Той пое дълбоко дъх и каза спокойно.
	— Не моля за съчувствие. Искам само да разбереш нещата. В моя свят всеки използва всички останали. Аз направих своя избор да напусна този свят, но Павел… той ми беше приятел, по дяволите.
	— Значи ти ме използва, за да отмъстиш за него.
	— Не съм предполагал, че и ти ще пострадаш.
	— Но щеше да го направиш, дори да знаеше, че ще стане така.
	Той замълча за миг.
	— Когато всичко това започна, не ме интересуваше кой ще пострада, стига да успеех да пипна Ледфорд. Това ли очакваше да чуеш?
	Тя внезапно осъзна, че не бе очаквала той да го каже. Не очакваше от него откровеност. Предпочиташе да й се извинява неубедително, да бъде по-мек от мъжа, когото познаваше през последните няколко месеца. Очакваше да получи гориво за поддържане на омразата и гнева си. Почувства неочаквана паника. Защо й беше необходимо допълнително да се зарежда с гняв? Тя бързо сведе очи.
	— Точно това очаквах да чуя.
	— Тогава си го признавам. Винаги си го знаела, Кейтлин.
	Тя наистина се бе досещала за тази страна от личността му и все пак се беше оставила той да я помете. Напомнянето за това увеличи безпокойствието й.
	— Както вече казах, бях заслепена и замаяна. Не си спомням точно какво съм знаела за теб и какво не. — Тя остави чашката си. — Какво успя да разбереш, откакто си тук? В Истанбул ли е Ледфорд?
	— Агентът на Кемал от летището казва, че не се е мяркал.
	— Ами доставчикът, за който ми говори, докато пътувахме насам?
	— Циганина? — Алекс поклати глава. — Срещнахме се с един от неговите хора, Аднан Ирмак, но Кемал каза, че снощи той изчезнал, след като го посетих. Кемал не успял да разбере къде е отишъл.
	— Тогава какво ще правим?
	— Сега очаквам Кемал да ми позвъни.
	— Може би Ледфорд няма да се върне тук, ако знае, че го търсиш.
	— Имам предчувствие, че ще го направи.
	— Разчиташ на предчувствията си? А къде е мястото на шумно разгласения ти талант?
	— Никога не съм знаел как точно действа. Част от него се състои в чист анализ и предположения. Другата част… кой знае? Още откакто разбрах за къщата на Ледфорд имам чувството, че това значи нещо.
	— Ние ли ще се редуваме да наблюдаваме къщата?
	— Не, мен със сигурност ще ме разпознаят, а вероятно и теб. Кемал е уредил това с един от помощниците си.
	— Кога ще видя този Кемал? Ти каза…
	Кейтлин млъкна, тъй като телефонът върху масичката иззвъня пронизително.
	Алекс вдигна слушалката.
	— Ало. — Той слушаше известно време. — Разбрах. В единайсет часа. — Постави обратно слушалката. — Кемал. Помоли ме да се срещнем тази вечер. Ще опита да разбере къде се крие Ирмак.
	— Крие ли се?
	— Ирмак трябваше да ми се обади днес в хотела, за да ми съобщи местонахождението на Циганина, но не го направи. — Алекс леко се усмихна. — Явно, не желае да ме вижда пак. Кемал твърди, че пред покоите му на брега на Босфора обикалят двама бодигардове. Опасявам се, че не бях много търпелив с него при последната ни среща.
	Кейтлин усети хладна тръпка, като видя изражението му. Беше му казала, че иска да го опознае, но не беше сигурна дали иска да познава точно този Алекс Каразов.
	— Къде ще се срещнеш с Кемал?
	— В заведението на Ирмак. Ще чакаме да се мерне там или пък Кемал ще опита да подразбере нещо.
	— Тогава идвам с теб.
	— Така и предполагах. Едва ли има смисъл да ти казвам, че това е място, където няма да се чувстваш никак добре.
	— Наистина няма смисъл.
	Той се засмя удивено.
	— В такъв случай няма да те разубеждавам. Облечи нещо тъмно, с висока яка и по-консервативно. — Взе двете чашки и ги отнесе в малката кухничка с думите: — И да не обвиняваш после мен, ако шоупрограмата не ти хареса.

	— „Кафас“, така ли е? — попита Кейтлин, докато сричаше името, изписано с нечетливи златни букви върху обкованата с месинг махагонова порта.
	— Това означава „златна клетка“ на турски. — Алекс почука и вратата бе отворена от висок брадат мъж, облечен в свободно падащ червен халат и с бяла чалма. Алекс промърмори нещо на турски и мъжът ги пусна да влязат в постлания с мозайка вестибюл. Друг мъж в подобна роба подаде на Алекс бял халат, за да го облече. И двамата мъже не зачетоха с внимание Кейтлин. Те се поклониха пред Алекс и го насочиха към оформения във вид на ключалка вход вляво. Алекс хвана здраво Кейтлин за лакътя и я побутна към вратата.
	— Всъщност, името е удивително подходящо за това място. — Още при влизането в клуба ги блъсна тежка миризма на сладък пушек и силно кафе.
	— Не ми изглежда чак „златна“. — Погледът на Кейтлин обходи просторното помещение. Единственото златисто нещо тук беше мекото разсеяно осветление, озаряващо облицования с камък висок сводест таван. Залата напомняше по-скоро стадион, отколкото клетка. Ниските маси и огромните атлазени възглавници за почетните посетители бяха разположени на шест нива и от всяко се виждаше кръглия подиум, зает от музиканти с чалми, които свиреха на екзотични струнни инструменти, дайрета и барабани.
	Сервитьори в алени халати разнасяха подноси с напитки и сладкиши, като припкаха нагоре-надолу по трите стълбища, свързващи като мостове шестте нива на заведението. Нямаше нито една жена, забеляза внезапно тя. Навсякъде имаше само мъже в халати, подобни на онзи, който портиерът бе дал на Алекс.
	— А тази сладникава миризма не им ли създава проблеми тук, в Истанбул?
	— Сигурно си гледала филма „Среднощен експрес“. Турция не е по-строга към наркоманите от много други страни.
	— Не бих искала да изпитам подобно сравнение на гърба си.
	— Не се тревожи, „Златната клетка“ е защитена в това отношение.
	— От кого?
	— От един доста високопоставен правителствен служител, доколкото разбрах. Никога не е безопасно да разпитваш твърде много за тези неща. — Алекс я настани на възглавниците край малка ниска масичка близо до вратата. — Все пак, мога да те уверя, не бива да се опасяваш от полицейски обиск.
	— Аз съм единствената жена тук.
	— Никой няма да те изхвърли. В този клуб обслужват мъже, но понякога пускат и по някоя жена.
	— Какво каза на мъжа, който ни отвори да влезем?
	— Паролата, която Кемал ми съобщи. Трябва да я знаеш или да си гост на редовен почетен посетител, за да те пуснат.
	— Бил ли си тук и преди?
	— Веднъж, преди много години. — Алекс направи знак и един от келнерите изтича по стълбите към тях. — Това място е създадено за мъже със султански наклонности. Най-добре е да гледаш да останеш незабелязана.
	— Да не би да съм казала, че ще стана да играя кючек?
	Изглежда той почувства остротата в тона й, защото се обърна и се вгледа в нея.
	— Нервна си. Казах ти, че това място не е за теб.
	— Не съм нервна. Просто съм… — Тя млъкна. — Е, добре, нервна съм. Но ще го преодолея.
	Алекс се обърна към келнера, който вече беше до него и заговори бързо на турски. Човекът кимна и след секунда потъна в тълпата.
	— Казах му да прати Кемал тук, щом пристигне и поръчах кафе.
	Тя го изгледа.
	— Говориш турски.
	— Колко си подозрителна. Посещавал съм многократно Истанбул, докато бях в КГБ. Харесва ми тук. Както казах, това е град, в който правилата могат и да не се спазват. Никога не съм обичал правилата.

	Тя знаеше, че Алекс мрази правилата. Когато не можеше да ги наруши, намираше начин да ги заобиколи. Някога самата тя считаше тази анархия за доста възбуждаща. Погледна бързо към медния мангал върху масата.
	— Защо името „Златна клетка“ е подходящо за това заведение?
	— Това е историческо понятие. Идва от едно крило на двореца „Топкапъ“, което някога са наричали „Златната клетка“.
	— Защо?
	— Защото братята на царуващия в момента султан били държани там в доживотен плен и изобщо не им се разрешавало да излизат.
	Тя вдигна поглед към лицето му.
	— Какъв ужас.
	Алекс кимна.
	— Това е било с цел да се предпази властващия султан от покушение. Неприятно, но все пак по-добре, отколкото да те убият. Понякога им позволявали да си имат и наложници, но само след като махали детеродните органи на жените, за да не могат да продължат потомството им.
	Кейтлин потрепери.
	— Не разбирам защо някой е нарекъл заведението по името на затвор, пък бил той и златен.
	Алекс леко се засмя.
	— Защото на принцовете им позволявали жени само понякога. А, според теб, как биха действали в подобни обстоятелства здрави, сексуално активни самци?
	— Това да не е клуб за хомосексуалисти?
	— За да бъдем точни, за бисексуални. Разбрах от Кемал, че Ирмак е хомосексуалист, което вероятно е една от причините Циганина да го свърже с Ледфорд. „Кафас“ е един от най-известните секс клубове в света и би привлякъл Ледфорд за…
	— О, довел си и дама! Това ми харесва. Най-добре е бизнесът да се съчетава с удоволствието.
	Кейтлин се взираше в изумително хубавия млад мъж. Той бе облечен в същата бяла роба, както и останалите посетители, но носеше своята с финес и блясък, каквито на тях им липсваха.
	— Кемал Немид. Кейтлин Вазаро — представи ги Алекс.
	Кемал се отпусна на възглавницата до Кейтлин и се обърна към Алекс.
	— Не можах да се свържа засега. Държат вратата на „Харема“ заключена чак докато започне шоупрограмата. — Той кръстоса грациозно нозе по турски и незабавно доби вид на царствен халиф, седнал върху копринената си възглавница. Обърна се към Кейтлин: — Колко сте хубава? — Взе ръката й и я поднесе към устните си като старомоден кавалер. — За мен е чест да се запозная с вас. Мога ли да ви кажа, че имате разкошни гърди?
	Кейтлин премигна.
	— Благодаря.
	— Като прекрасни, извисяващи се планини. — Той изгледа с упрек високата яка на черната й рокля. — Не би трябвало да ги закривате така. А аз харесвам ли ви?
	Тя погледна объркано Алекс. Той само вдигна рамене и тя отново се извърна към Кемал.
	— Аз… не ви познавам.
	— Но това, което виждате, ви харесва.
	— Да, мисля, че е така.
	— Тогава, може би, ще се съгласите да бъдете и с мен, а не само с Алекс.
	— Кемал — каза меко Алекс.
	Кемал въздъхна.
	— Тя е тук във връзка с Ледфорд, а не за удоволствие, така ли?
	Алекс кимна.
	Кемал поклати печално глава.
	— Колко щеше да бъде забавно, ако можеше да се включи и в удоволствията. Много харесвам големи гърди. Това има психологическо обяснение. Твърде малък загубих майка си.
	— Извинете, мосю Немид, но какво…
	— Кемал. Наричайте ме Кемал. Дори и да не можем да се забавляваме, ще станем добри приятели. Чувствам го. Знаете ли, аз умея да предчувствам нещата.
	— Не, не знаех. — Кейтлин трудно прикриваше усмивката си. Момчето бе едновременно арогантно и неудържимо привлекателно.
	— А ако искате да се забавляваме, аз съм даваше разположение.
	Вече втори път той й говореше за участие в някакви забавления.
	— В какво всъщност очаквате да взема участие?
	Кемал погледна въпросително към Алекс.
	— При всички положения трябва да й кажеш — рече той.
	Кемал се обърна намръщено към Кейтлин.
	— Това би трябвало да ви го съобщи Алекс. Вече е твърде късно да напуснете. Никой не може да влиза или излиза от „Златната клетка“ след единайсет.
	— Тя настояваше да дойде — каза Каразов.
	Кемал изучаваше изражението му.
	— И поради някаква причина ти си искал тя да види това. Желаеш я за своя харем ли?
	— Дойдохме да търсим Ирмак. В момента не ни интересува никакъв харем.
	Кемал повдигна вежди.
	— И все пак ти знаеш как ще й подейства видяното. Не е почтено от твоя страна да…
	— Омръзна ми вече да си говорите, сякаш ме няма — сопна се Кейтлин.
	— Извинете ме. — Кемал й се усмихна. — Наистина е невъзпитано от наша страна. Но сега вече сте длъжна да останете за шоуто. Вратите на „Клетката“ са заключени. Такава е традицията, но вие с нищо няма да пострадате.
	— Традицията ли?
	— Всяка нощ тук се възпроизвеждат сцените на разврат от „Топкапъ“. — Той стисна ръката й, за да я успокои. — Мислех, че Алекс ви е довел за това. Ако някой от почетните гости желае да участва в шоуто, може да го направи.
	— Разбирам — каза Кейтлин със слаб глас. — Имате предвид сексшоу. Така ли е?
	Кемал кимна.
	— Но не такова, каквото може да се види в Париж. Освен няколкото жени, доведени специално от „Харема“, останалите участват доброволно, за да се изявят. Ще го намерите много възбуждащо.
	Прозвуча гонг и светлините постепенно намаляха.
	Кейтлин погледна надолу към подиума и сърцето й чак подскочи в гърлото. Всички музиканти, с изключение на тоя с барабана, бяха напуснали мястото си и на освободената сцена бяха поставени на разстояние една от друга три кушетки, застлани с алени възглавници. По дяволите, тя вече не беше дете. Нямаше причина да се чувства толкова нервна.
	— Не е необходимо да гледате. — Кемал пусна ръката й и се изправи. — Ако можете да се удържите. Аз никога не успявам да го направя, но това е, защото обичам чувствеността. Ще ви видя отново след представлението. Ще се опитам да проникна в „Харема“, когато въвеждат жените. — Той тръгна надолу по стълбите към сцената в средата на залата.
	Барабанът започна да бие в ритъма на пулсиращо сърце, а ехото отекваше из цялото помещение. Бледа розова светлина измести мрака и на подиума се качиха двама мъже. Те бяха млади, с атлетическо телосложение, красиви и съвсем голи.
	Представлението продължи повече от час и включваше не само хомосексуални, но и хетеросексуални сношения. Всички мъже и жени бяха млади и привлекателни, а и несъмнено запалени от това, което вършеха! През цялото време Кейтлин се чувстваше очарована, едновременно увлечена и отвратена, и все пак безсилна да се извърне настрана. Това беше секс, но и не съвсем, по-скоро чувствен балет, трескав сън. Никакъв звук не наруши фантазията, мъжете край масите стояха мълчаливи в тъмнината, а във въздуха се долавяше някаква съпричастност.
	Тя се опитваше да не гледа към Алекс, но няколко пъти по време на представлението сама усети погледа му върху себе си и не можа да се удържи да не го погледне. Той се взираше напрегнато в брадатия мъж, чието лице в момента бе заровено между бедрата на мулатката със златиста кожа.
	Бузите на Алекс бяха хлътнали, ноздрите му се разширяваха леко при всяко вдишване. Погледът му внезапно пробяга по лицето й и тя почувства тръпка на желание, щом срещна блестящите му от възбуда очи.
	Той се усмихна леко, като забеляза и разтълкува изражението й.
	— Вълнуващо, нали? — Гласът му беше нисък, почти гърлен, със славянска интонация, тъй добре позната й от времето, когато заедно се отдаваха на забавленията, които сега наблюдаваха.
	— Да. — Кейтлин преглътна и отмести поглед. Той познаваше твърде добре реакциите й, за да се опитва тя сега да отрича горещата вълна от възбуда, обхванала утробата й. Все още чувстваше погледа на Алекс върху лицето си, но избягваше да го погледне отново. — Бих искала Кемал вече да се завърне.
	— Скоро ще дойде — каза Алекс. — Програмата ще свърши след десетина минути. Онази дребна червенокоса жена и едрият мъж са изключително еротична двойка, нали?
	Очите й се спряха на косматия гигант, застанал зад коленичилата на кушетката жена. Удар на барабан отбелязваше всяко негово проникване и отдръпване от дребното й приведено тяло, а тя мърмореше нещо трескаво и нечленоразделно, докато движеше напред-назад бедрата си.
	Удар.
	Проникване.
	Удар.
	Отдръпване.
	Удар.
	Проникване.
	Още по-силно.
	Още по-бързо.
	Още по-енергично.
	Глухият звук от потупващите длани на музиканта върху опънатата козя кожа на барабана.
	Глухият звук от сблъсъка между мускулестите бедра на мъжа и меките хълбоци на жената.
	Кейтлин чувстваше как гърдите й набъбват и ръката й трескаво стисна подобната на лале чашка кафе върху масата пред нея. О, небеса, тя почти го усещаше. За миг се почувства на мястото на жената, коленичила върху кушетката. Изведнъж й стана трудно да диша. Сърцето й се блъскаше яростно в гръдния кош. С усилие на волята отдели поглед от еротичната сцена.
	— За какъв „Харем“ говорехте с Кемал? Това останалата част от легендата ли е?
	Алекс кимна.
	— „Златната клетка“ в Топкапъ е била разположена срещу харема. — Той посочи към една врата, граничеща със сцената. — Тази врата води към стаите на мъжете и жените от „Харема“. Това е всъщност бордей, но никой не може да влезе в него от другаде, освен от „Кафас“. Почетните гости наблюдават представлението и след това отиват в бордея. Има също и няколко празни апартамента, крито се дават под наем за час или за цялата нощ.
	— Невероятно.
	— По-скоро удобно — поправи я Алекс. — След подобна оргия на сцената едва сдържаш желанието си. — Той помълча. — Нали, Кейтлин?
	Слава Богу, представлението на подиума вече привършваше. Тя успя да си наложи безизразен вид, когато се обърна да го погледне.
	— Защо държеше да видя това? За да ме пречупи?
	— Да.
	— И предполагаш, че ще се хвърля в леглото ти веднага, щом се върнем в къщата?
	— Не съм толкова глупав.
	— Или пък си мислел, че ще опитам в „Харема“.
	Той се усмихна слабо.
	— Ако нещата бяха малко по-различни, щях да бъда съвсем сигурен, че ще предпочетеш „Харема“.
	Тя бързо извърта поглед.
	— Не ми подейства особено.
	— О, подейства ти. Виждам как тупти пулса на слепоочието ти. Цялата си разгорещена и възбудена и адски ядосана, че аз го знам.
	— Това няма нищо общо с теб.
	Едно неопределимо чувство пробягна по лицето му, след което той се усмихна самоиронично.
	— Достатъчно си проницателна, за да знаеш, че съм егоистичен тип. Не можем да продължаваме да живеем в една къща, ако си постоянно враждебна към мен и сексът е може би единственото, с което да те укротя. Никога не е излишно да подготвиш терена.
	Би трябвало да гледа встрани от него. Знаеше колко убедителен може да бъде Алекс, особено ако се постарае. Най-накрая успя да откъсне поглед от лицето му и го зарея отново към сцената, за да установи, че представлението е свършило.
	— Мисля, че е по-добре… ето го и Кемал. — Тя изпита огромно облекчение, когато видя как Кемал прескача по две стъпала наведнъж, докато идваше към тях. Искаше вече да се махне от тук. Чувствената атмосфера беше нарушила самообладанието й, а тя имаше нужда отново да се вземе в ръце.
	— Ирмак? — попита Алекс, когато младежът спря до масата им.
	Кемал поклати глава.
	— Тази вечер го няма. Но все още е в града. Мелис каза, че тази сутрин е идвал в „Харема“.
	— Мелис… — Алекс се намръщи, опитвайки да си припомни къде е чувал това име.
	— Нали си спомняш Мелис? Единадесет годишна, със златна коса. — Той посочи към мъжете, които се стичаха вкупом към вратата за харема. — Тази вечер тя доста ще се потруди.
	— Единадесет годишна? — На Кейтлин й призля. — И деца ли държат тук? Не можем ли да направим нещо?
	— Може би — каза Кемал. — Но не и тази вечер. Няма да се случи нищо по-различно от това, което и тя, и останалите вече са преживели.
	— Ужасно е, че могат така да използват деца.
	— Не просто ужасно, това си е направо смъртна присъда.
	— Какво!
	— През ден преглеждат проститутките, за да предпазят от зараза клиентите и те да продължат да идват. — Кемал помълча малко и добави тихо: — Но Аднан не би и помислил да създава неудобства на посетителите, като подлага самите тях на тестове. В тези времена на СПИН, колко време мислите, че ще издържат проститутките на Аднан?
	Алекс се изправи, свали си халата и хвърли няколко банкноти на масата.
	— Защо да не отидем отново в къщата на Ирмак?
	Кемал поклати глава.
	— Мелис казва, че той не е там. Освен това, ти искаш да хванеш Циганина, преди да убиеш Аднан. Може би той просто се укрива, докато разбере къде е Циганина, за да ти каже. — Щом забеляза уплашеното лице на Кейтлин, отправи й ослепителна усмивка. — Но ние май плашим тази хубава жена. Нека прекратим тъжния разговор. — Той подаде ръка и й помогна да се изправи на крака. — Елате, ще ви придружа до вкъщи.
	— Наистина ли?
	Кемал свали халата си и го захвърли на възглавниците, за да остане само по джинси и бяла пухкава фланелка.
	— Ще пием кафе и ще ви разказвам за всички онези места, които трябва да разгледате в моя град. — Той щракна с пръсти. — Не утре сам ще ви разведа.
	— Не съм дошла тук за разходки, Кемал.
	— Но какво друго да правя, докато открия Аднан? И понеже ви намирам много красива, няма да ви взема никакви пари. — Кемал погледна към Алекс и великодушно добави: — И ти можеш да дойдеш, ако искаш.
	Алекс отвърна сухо:
	— Колко мило, че се сети и за мен.
	— Да, така е. — Кемал му се усмихна широко. — Особено, след като ми даде да разбера, че нямаш намерение да ме оставиш да покажа на тази хубава жена какъв великолепен любовник съм.
	— Много си проницателен.
	— Не се тревожи. — Кемал махна безгрижно с ръка. — Имам нужда от парите ти. Обещавам, че никога няма да й покажа какво всъщност губи.
	Устните на Алекс потрепнаха.
	— Благодаря ти, но не мисля, че е благоразумно да правим обиколки на града. — Той се обърна към Кейтлин. — Както и да е, едва ли съзнаваш какъв комплимент ти прави той с това безплатно предложение. Никой не държи толкова на парите като Кемал.
	— Абсолютно вярно. — Младежът хвана Кейтлин под ръка и леко я побутна към изхода. — А сега се връщаме във вашата къща. Живея тук наблизо на „Улицата на майсторите на чалми“, но при мен има хлебарки. А дамите мразят хлебарки.
	— Да, така е.
	— Аз също, но наемът е малък. Ще се отбием само да си взема китарата и после ще ви посвиря.
	— Нещо нямам настроение за веселба.
	Кемал кимна разбиращо.
	— Все още сте натъжена заради децата. Но в момента няма как да им помогнете, затова не бива да мислите за тях. Наслаждавайте се на мига.
	— А ти би ли могъл да го правиш?
	Кемал я изгледа замислено и изведнъж й заговори на „ти“.
	— Да. Съжалявам, че ме мислиш за безчувствен, но много отдавна съм се научил как да потискам тъгата си, докато дойде време за действие. — Той се усмихна. — Чака те голямо изпитание. Освен всичко и ще ти попея. — Той зае съответната поза, с наведени колене, прокарвайки небрежно пръсти по струните на въображаема китара. — За теб ще изпея „Роден в САЩ“.
	— Добър певец ли си?
	— О, да — каза Кемал сериозно. — Аз съм върховен музикант. Почти толкова добър, колкото Брус Спрингстийн. В секса съм по-надарен, но с китарата са необходими много упражнения, за да постигнеш съвършенство.
	Кейтлин се разсмя.
	— Все пак и при двете трябва да знаеш кои струни да дръпнеш. — Думите се изплъзнаха от езика й, преди да ги осмисли. Тя погледна крадешком към Алекс и видя, че той се усмихва леко, с разбиране. Бързо извърна поглед към Кемал. — Алекс ми каза, че работиш за ЦРУ.
	— Понякога. Аз съм студент в Университета. — Черните му очи заблестяха. — Следвам философия.
	Кейтлин поклати глава.
	— Би трябвало да се досетя.
	Въздухът беше свеж и малко хладен, сякаш есенен, когато излязоха от „Златната клетка“ и поеха по извитата уличка.
	— Сократ също е бил почитател на чувствеността — заяви Кемал. — Както и повечето гърци. Но те ценели мъжката красота много повече, отколкото женската, което не е било съвсем справедливо. Аз съм доста по-демократичен. — Той се обърна към Алекс. — Ще дойдеш ли с нас утре?
	— Не нито пък Кейтлин. Казах ти, че не е благоразумно.
	Кемал се втренчи в лицето на Алекс.
	— Искаш да кажеш, че не е безопасно. Нещо застрашава ли я?
	— Ледфорд.
	— Това е много лошо. — Изведнъж лицето му просия и той леко се поклони на Кейтлин с наведена глава. — Но не бива да се тревожите, прекрасна госпожо, обещавам да обмисля и преодолея тази трудност.
	И докато гледаше изумена решителното му лице, Кейтлин разбра, че Кемал ще сдържи обещанието си.

	В следващите няколко часа Кемал доказа, че е наистина такъв върховен музикант, за какъвто се представяше. Умението му да свири на китара обаче бе засенчено от забележителния му баритонов глас. Щом влезе в къщата им, той седна на пода и започна да ги забавлява с рок песни, анекдоти и пикантно — духовити истории из своя градски живот. Кейтлин откри в него любопитно съчетание между момчешки чар и сурова житейска мъдрост. Нещо в него безусловно я привличаше. Алекс, напротив, бе необичайно мълчалив.
	Беше вече към три сутринта, когато Кемал прибра грижливо китарата си в калъфа и стана на крака.
	— Трябва да си ида в къщи, да взема душ и да се преоблека за училище. Днес ще ви спестя обиколката из града, но утре ще ви взема още в шест сутринта.
	Кейтлин премигна.
	— Мен ли ще вземеш?
	— Разбира се. — Той тръгна към вратата. — Обещах да ви покажа моя град.
	Алекс се сепна.
	— А аз пък казах, че е много опасно.
	— И точно затова ще тръгнем призори. — Кемал се обърна, щом стигна до вратата и се усмихна. — Така ще приключим с маршрута, преди другите да са се размърдали.
	Кейтлин поклати глава.
	— Навсякъде ще е затворено.
	— Аз имам приятели. Ще намеря, начин да отворя заключените врати. — Той отново се извърна към Алекс. — Най-късно до девет ще ти я доведа невредима. Става ли?
	— Не — каза Алекс.
	— Да — отвърна едновременно с него Кейтлин.
	Алекс ядосано я изгледа.
	— Това не ми харесва, по дяволите.
	— Мисля, че ще бъде безопасно. Ти каза, че от летището насам не са ни проследили. — Тя се обърна към Кемал: — Ще те чакам в шест.
	Сияйната усмивка на Кемал отново проблесна и в следващия миг вратата се затвори зад него.
	— Защо? — нахвърли се срещу нея Алекс.
	Тя избягваше да го погледне?
	— Намирам Кемал за забавен. Никога досега не съм виждала толкова въодушевен и сърдечен човек.
	— Не ставай глупава. Той е един изпечен, малък негодник.
	— Е, тогава значи ще знае как да ме пази, нали? Освен това, мисля, че снощи нямаше да ме заведеш в „Кафас“, ако си знаел, че съществува някаква опасност.
	— Ти не ми даде право на избор. Не е сега времето за обикновени туристически разходки.
	Туристическите обиколки не я интересуваха ни най-малко. Просто нямаше намерение да седи затворена в една къща с Алекс цели двайсет и четири часа. Онези мигове в „Кафас“ ясно й бяха показали колко е уязвима по отношение на него.
	— Може би просто споделям философията на Кемал за насладата.
	— Тогава ще дойда с теб.
	— Не! — Алекс учудено я изгледа при този яростен отказ и Кейтлин бързо се обърна, за да тръгне към спалнята си. — Не искам да идваш с мен.
	— Много лошо. Днес ще трябва да ме изтърпиш. Ако се убедя, че Кемал е прав и няма почти никакъв риск, оттам нататък ще те освободя от присъствието си. Това задоволява ли те?
	— Не, но предполагам, че ще се наложи. Лека нощ.
	Тя чу как Алекс процеди през зъби някаква ругатня зад гърба й, след което каза уморено:
	— Обуй си някакви обувки, подходящи за дълго ходене и лесно се събуват и обуват.
	Тя го изгледа през рамо.
	— Защо?
	— Градът е пълен с джамии, а в тях се влиза само без обувки.
	— Откъде знаеш? О, да, нали ми каза, че си идвал тук и преди.
	— По това време джамиите не бяха в списъка на най-неотложните ми обекти за посещение. Бях много млад и също такъв поклонник на чувственото, както нашия приятел Кемал. — Алекс уморено повдигна рамене. — Казах ти, че тогава се бях отдал на дребни удоволствия. Главата ми още е пълна с подобни глупости. — Той изглеждаше посърнал и така ужасно самотен, че за секунда Кейтлин усети порив на съчувствие. Господи, колко бе лековерна. Нямаше човек, по-малко достоен за съчувствие от Алекс Каразов.
	— Какво ще правим утре, след като се прибера?
	Той сви рамене.
	— Имаме няколко телефонни разговора. Ще разгледаме снимките на „Вихрения танцьор“. Може би ще трябва да си изградя някаква хипотеза за следващия ход на Ледфорд.
	— Можеш ли да го правиш?
	— Понякога. Не много често при тази постоянно променяща се картина.
	Тя се поколеба, усетила странна неохота да го остави сам. Внезапно попита:
	— Защо избяга в САЩ?
	— О, не, за тази вечер няма да ти давам повече компромати срещу себе си.
	— Е, и утре е ден. — Тя започна да притваря вратата.
	— Така нищо няма да постигнеш, да знаеш.
	— Какво да постигна?
	— Да избягаш от мен.
	— Че аз не бягам.
	— Виждам, по дяволите. В Париж бе изплашена до смърт, а сега си готова да си заложиш главата, само за да избягаш от мен.
	— Аз не… рискът е нищожен.
	— Може би. Но, за Бога, не би трябвало въобще да рискуваш. — Той замълча. — Виж какво, трябва да живеем и работим заедно, ако искаме да открием Ледфорд. Не може по цяло денонощие все да ми се цупиш и ядосваш.
	— Не разчитай на това. — Кейтлин затвори вратата и уморено се облегна на нея.
	Щяха ли някога нещата да потръгнат?


>	Глава дванадесета

	Кейтлин прекара неспокойна нощ и на другата сутрин стана в седем. Първото, което направи, беше да се обади във Вазаро.
	Телефона вдигна Катрин и Кейтлин почувства прилив на обич при звука на майчиния си глас.
	— Мамо? Как си?
	— Да речем, добре. — Катрин беше нещо разстроена. — Ама, наистина, Кейтлин, не беше честно от твоя страна да поканиш всичките тия хора във Вазаро, а да не дойдеш да ми помагаш. Очаквам да ми се изтърсят днес по обяд и къде да ги сложа? Мис Бенедикт, мистър Андреас и онзи там Поли… Ами филмовия екип? Не можеш ли да отложиш тази досадна работа в Париж и да се върнеш вкъщи, докато те си заминат?
	— Ще се справиш чудесно, мамо. Знаеш, че можеш — каза Кейтлин. — А помисли и какви истории ще разказваш после на приятелките си за Челси Бенедикт. Ще позеленеят от завист, че ти е гостувала във Вазаро.
	— Виж, това е вярно — Катрин незабавно се успокои, щом си представи как ще блесне в обществото. — Мислиш ли, че ще мога да я склоня да обядва с мен в Ница някой ден?
	— Ако не е много заета.
	— А Мариса доброволно се отказа от стаята си в голямата къща и ще отседне в селото у Рьоне и съпруга й. — С всеки изминал миг Катрин все повече се обнадеждаваше. — Трябва да затварям вече, Кейтлин. Нямам време за разговори с теб.
	— Почакай. Там ли е Питър Московел?
	— О, да, току-що приключихме със закуската. Питър! Ей сега идва. Дочуване, Кейтлин.
	— Съжалявам, че не мога да бъда…
	— Здравейте, Кейтлин. — Това беше гласът на Питър Московел.
	— Просто се питах как върви преводът.
	— Чудесно. Днес би трябвало да препиша докрай бележките. На какъв адрес да ги изпратя?
	— До офиса на „Американ Експрес“ в Истанбул на името на Кемал Немид, Кажете на Джонатан, ако има някакво съобщение за нас, да го остави на рецепцията на „Хилтън“ за Алекс.
	— Добре. Нещо друго?
	— Може би ще останем тук известно време. Можете ли да ми изпратите апарата за диапозитиви и холографския филм, които се намират в лабораторията за парфюми?
	— Ще сложа записките в същата кутия и ще ги изпратя заедно.
	— Благодаря.
	Питър помълча и тя усети, че се чуди защо не свършват разговора. По дяволите, тя не искаше да къса дори тази крехка нишка, свързваща я с дома.
	— Доволен ли сте от престоя си във Вазаро?
	— Как може да не съм? Та това е земен рай. За тези няколко дни, откак съм тук, изщраках десетки фото ленти. — Той продължи забързано. — Но вечерите прекарвам в работа над превода. Мариса ми помага с печатането.
	— Тя е доста интересна, нали?
	Питър не й отговори веднага.
	— Много интересна.
	Нямаше вече повод да продължава разговора.
	— Понеже не мога да дойда, ще ви бъда много задължена, ако помогнете на майка ми да се оправи с гостите. Тя не е свикнала да се натоварва с проблеми.
	— Двамата с Мариса ще я наглеждаме.
	Пак помълчаха.
	— И още нещо. — Тя се опита гласът й да звучи ведро. — Знам, че ви казах да не ми пращате повече снимки, но наистина не бих имала нищо против, ако получа няколко с изглед от Вазаро.
	— Ще пратя снимки от всяка поза — каза нежно Питър.
	— Много сте мил. Дочуване, Питър.
	Тя затвори и си пое дъх дълбоко, на пресекулки. Чувстваше се толкова изоставена, толкова самотна.
	— Има ли някакъв проблем? — Алекс бе застанал на вратата на своята спалня. Тя се запита откога ли слуша разговора й.
	— Не. Мама е малко объркана от пристигането на снимачния екип, но ще се справи чудесно. — Тя се изправи, пристегна колана на халата си и тръгна към спалнята. — До няколко дни би трябвало да си получа превода. Затова се обадих във Вазаро. Не мога по цял ден да си клатя краката. Необходима ми е някаква цел.
	— Кейтлин.
	Тя избягваше да го погледне.
	— Трябва да се облека.
	— Не ме отрязвай така. Искам да ти помогна.
	Тя извърна глава и го погледна право в очите.
	— Кажи ми тогава можеш ли да ми помогнеш да не се чувствам като изгнаник от Вазаро?
	Той уморено поклати глава.
	— Не, не мога да направя това.
	— Не съм го и очаквала. — Тя влезе в спалнята си и затвори вратата.

	Питър се отмести от телефона и видя, че Мариса стои до него.
	— Мъчно й е за дома.
	Мариса кимна сериозно.
	— Сигурно е ужасно да обичаш тъй силно дома си и да знаеш, че не бива да се връщаш в него. Двете с майка ми сме сменили толкова много жилища, че никъде не сме се задържали достатъчно, за да се привържем към определено място. — Тя тръгна редом с него към входната врата. — Тази сутрин ще ти помагам само два-три часа. Трябва да си опаковам багажа, за да се преместя в селото.
	— Можеш ли да намериш място и за мен в дома на някой от работниците? Катрин е притеснена, че няма къде да настани хората.
	— Ще попитам Жак. Луи живее сам и може да се зарадва на компанията. — Мариса му се усмихна. — Ще бъде хубаво да сме заедно, далеч от тълпата, нали? И двамата не обичаме шумния светски живот.
	— Много хубаво ще бъде.
	Тя го хвана под ръка и заедно закрачиха надолу по стълбата.
	— Чувствам се тъй добре с теб, Питър.
	Той усети как сърцето му заби по-силно от допира й, но се постара да не променя израза на лицето си. Шестнайсет и четиридесет, напомни си сам той. Едно момиче в зората на своя бляскав, активен живот и стар, дръглив кон като него, чието състояние всеки момент може да се влоши. Тя го харесваше. Имаше му доверие. Бяха станали близки приятели, които могат да разговарят и работят заедно. Би трябвало да е благодарен за тия прекрасни споделени мигове.
	Той обхвана ръката й и я потупа нежно, докато вървяха към лабораторията за парфюми.
	— И на мене ми е хубаво с теб, Мариса.

	— Ще се качим на ферибота, за да се разходим по Златния рог — каза Кемал. — Разказвал ли съм ти вече, че някога го наричали „езерото на султана“. Било е много замърсено, но сега е чисто и красиво…
	— Много път ли има до този ферибот?
	— Два-три километра.
	— И ще вървим пеш?
	— Разбира се, това е единственият начин да разгледаме Истанбул.
	Кейтлин смътно си спомни, че беше казвала нещо подобно на Алекс за Париж, но никога не би могла да бъде такъв неуморен гид, какъвто се бе оказал Кемал. Беше едва осем и нещо сутринта, а тя вече бе капнала.
	— Не може ли да вземем такси?
	Кемал решително поклати глава.
	— Нямаш нужда от таксита. Ти си голяма, силна, красива жена. — Но като видя мрачното й изражение, се омилостиви: — Но може би утре ще ти вземем велосипед под наем.
	— Не, благодаря. Не и при това улично движение. — Тя въздъхна. — Добре де, ще ходя пеш.
	— Велосипедът е хубаво нещо. Много по-хубаво от автомобила. Може да върви и там, където няма да мине и най-малката кола.
	Кейтлин поклати глава.
	— Накъде ще вървим?
	Кемал закрачи енергично по улицата и тя тръгна редом с него.
	Вървяха мълчаливо няколко пресечки и изведнъж Кемал запита:
	— Защо се държиш така студено към Алекс?
	Кейтлин го погледна гневно.
	— Това е много личен въпрос и съвсем не те засяга, Кемал.
	— Защото някога сте били любовници, а сега вече не сте ли?
	Кейтлин се вцепени.
	— Откъде знаеш, че…
	— О, Алекс нищо не ми е казвал — побърза да отвърне Кемал. — Просто душата ми е много чувствителна. Естествено усетих отношенията между вас.
	— Значи, чувствителност и ясновидски способности.
	Кемал се засмя.
	— Тези две неща вървят ръка за ръка. — Той се вгледа в напрегнатото й лице. — Страхуваш ли се от Алекс?
	Тя се сепна.
	— Защо да се страхувам?
	— Той е от хората, които могат да убиват. Обикновено жените се боят от подобно качество.
	Тя си спомни как преди няколко дни изпита за миг тръпка на страх, когато погледна Алекс.
	— Какво се е случило между Алекс и Ирмак?
	— Алекс се… раздразни.
	— И после?
	Кемал сви рамене и не отговори.
	— Не, разбира се, че не се страхувам от Алекс — каза Кейтлин.
	— Тогава защо спиш в отделно легло, след като желаеш да споделиш неговото?
	— Не желая да… Кемал, повече няма да говорим на тая тема.
	— Ти ми се ядоса — каза Кемал. — Казах това само защото харесвам Алекс Каразов. А и теб.
	— В това няма нищо странно. Ти, изглежда, се разбираш с всички.
	— О, да, мен всички ме харесват. Как биха могли да ми устоят?
	— Понятие си нямам. — Тя се усмихна неохотно. Невъзможно бе да се сърдиш на Кемал за дълго. Този разбойник весело навлизаше в забранени територии, като че целият свят му принадлежи.
	— Но не бива да се отказваш от това, което взаимно можете да си дадете — настоя Кемал. — Кой знае какво ще донесе утрешния ден. Трябва да се наслаждаваш на мига.
	— Кемал, ти си завършен езичник.
	— Да, наистина е така — възрази той. — Повярвай ми. Говори ти самата мъдрост.
	Внезапно тя се изсмя.
	— Философията на Кемал?
	Той кимна сериозно.
	— Когато бях малко момче, бяхме много бедни, всички презираха семейството ми. Затова избягах от тях. Мислех, че бягам към по-добър живот.
	— А не беше ли така?
	— Алекс не ти ли е казал? Не, не беше по-добър. Трябваше да си остана при семейството и да се наслаждавам на хубавите моменти, а лошите да понасям с… — Кемал млъкна и й се усмихна. — Достатъчно. Ти не искаш да слушаш моето дрънкане.
	Дали искаше или не, тя ясно виждаше, че Кемал е приключил с откровенията. Той великодушно й предложи:
	— Ако краката наистина те болят, след като се върнем с ферибота, ще вземем такси до вкъщи.
	Тя се почувства така, сякаш й бе подарил диамантена корона.
	— Наистина ли?
	Той кимна.
	— Ще платиш ти, разбира се.
	— Разбира се. — Кейтлин бе открила почти веднага колко е бил прав Алекс за комплимента, който Кемал й прави, като не иска пари за тази обиколка. — Това се разбира от само себе си.

	— Нямам намерение да се кача на онова дърво, Поли. — Гласът на Челси беше категоричен. — Накара ме вече да яздя неоседлан кон по скалите, да тичам през поле с рози, да танцувам върху гроздове. — Тя се намуси. — Ще си платиш за това. Знаеш ли колко е лепкаво това под стъпалата ми?
	— Затова пък те са божествени, ангел мой — каза провлечено Поли. Белите му зъби проблеснаха, докато се усмихваше подкупващо. — Освен това, знаеш, че ни чака още една сцена, преди да си приготвим багажа и отпътуваме за Ница. — Той посочи към портокаловото дръвче малко по-надолу. — Ето, така го виждам. Ти си една Нерейда, седнала в короната на портокаловото дърво. Ще насочим срещу теб вентилаторите, за да ти развяват леко полите и цветовете да се ронят върху косите ти, а след това камерата се спуска на „Вихрения танцьор“, сложен на пиедестал под дървото.
	— Но това дърво дори не е цъфнало.
	— Значи трябва да цъфне. Донесъл съм специални приспособления от Ница. Кой е казал, че цветовете трябва да са истински? И копринените ще свършат работа. Чудесни са.
	— Не разполагаме и със самия „Вихрен танцьор“.
	— Но съществува магията на специалните ефекти, ангел мой. Мога да проектирам снимка на „Вихрения танцьор“ върху кадъра и да го заснема сюрреалистично. Ще изглежда като сън.
	Челси чу как Джонатан хихика тихичко, но не погледна към него. Последните два дни Поли направо я беше съсипал с изискванията си и не й беше до веселие.
	— Няма да се снимам по дървета.
	— Ще бъде напълно безопасно. Ще сложим стълба и…
	— Поли, аз съм израснала в Нюйоркските предградия. Единствената, зеленина наоколо бяха боядисаните дървета в началното ми училище „Улисис Грант“. Отказвам да изскачам из гъсталака като някой женски Тарзан от джунглата.
	— Просто си уморена. — Тонът на Поли стана загрижен и успокояващ. — А аз съм истински негодник, щом не забелязвам как си се преработила днес. Почини си петнайсетина минути и после пак ще поговорим.
	— Петнайсет минути? На крак съм от ранни зори, а ми дава… — Челси млъкна, щом разбра, че говори на вятъра. Поли вече се беше отправил към крана на оператора, а останалите от снимачния екип се бяха разпръснали и се придвижваха на групички към дългата маса със закуски, която Катрин бе разпоредила да поставят в края на портокаловата горичка.
	— Значи Нереида? — Джонатан повдигна вежди. — Нещо не те виждам като горска нимфа. Твърде си земна.
	— Кажи му го на Поли — тя тръгна през горичката към Джонатан. — Внезапно му хрумна, че съм Майката Земя. — Повдигна полите на златистата си рокля, за да му покаже босите си нозе. — И цял ден не съм видяла обувки. Подозирам, че той фетишизира краката.
	— Интересна мисъл. — Очите на Джонатан заблестяха, когато я хвана за ръка. — Тогава, предполагам, не ти се ходи на разходка? Да ти донеса ли нещо за пиене?
	Тя поклати глава.
	— Искам само да свършим по-скоро. Вече никога няма да се оплаквам при натурни снимки в някой филм. Студиите поне ми осигуряват дубльорка.
	— Все пак той засне няколко чудесни сцени. Мисля, че най ми харесва онази, в която си приседнала на колене край потока с тази златиста дреха. — Той се извърна към нея и нежно се усмихна. — Свърши изключителна работа. Изглеждаше като някоя млада Жана Д’Арк, която е намерила Свещения Граал.
	Той я гледаше така влюбено, че изведнъж цялата й умора и раздразнение се стопиха.
	— Наистина ли? Всичко се обърка в главата ми. Не съм сигурна дали си го спомням. — Тя понечи да го хване за ръката, но после се отказа. Атмосферата тук, във Вазаро, беше тъй нереална и идилична, че трябваше постоянно да напомня сама на себе си за непосредствената близост на външния свят, пък и всеки от снимачния екип на Поли би могъл да се изкуши да информира пресата и този свят да се нахвърли върху тях отново. Ръката и се отпусна край тялото, без да го докосне. — Липсваше ми тази сутрин.
	— Говорих по телефона с Интерпол, а после с Питър трябваше да прегледаме няколко договора, които изпратиха вчера по куриер от службата ми. Трябва да отделя внимание и за деловите си въпроси.
	— Но не твърде много. — Челси опита да се усмихне. — Можеш за малко да ги изоставиш, нали? Скоро едва ли ще имаме такава възможност.
	Усмивката на Джонатан помръкна.
	— Да, по дяволите. Но ще можем винаги да сме заедно, ако се омъжиш за мен.
	— Не, знаеш, че не мога. — Тя се извърна и зарея невиждащ поглед към групата, насядала около масата със закуски. — Твоят Питър ми харесва. Оказа се тъй мил, както ми го беше описал. Дали знае за нас?
	— Не съм му казвал нищо, но той ме познава твърде добре, за да се досети. Вероятно разбира, че те обичам. — Той замълча и добави нарочно: — И че ти също ме обичаш.
	— Никога не съм казвала такова нещо — рече Челси и ускори крачка. — Казах ти, че не… — Тя млъкна и се насочи към масата. — Време е да започваме снимките. Може би, все пак, ще позволя на Поли да ме представи като Нереида. Какво пък толкова? Играла съм всякакви роли.
	— Кога най-после ще спреш да търчиш, Челси?
	— Не търча. Просто си върша работата. — Тя го изгледа предизвикателно през рамо. — Това е работата, която мога да върша. А онази, която ти имаш предвид, въобще няма да ми подхожда.
	— Много добре ще ти подхожда даже — каза тихо Джонатан. — Опитай. Не е като да…
	— Извинявай, че те безпокоя, Джонатан, но току-що те потърсиха по телефона. Мисля, че е по-добре да се обадиш.
	Те се обърнаха и видяха Питър, който идваше към тях през горичката.
	Джонатан се намръщи отегчено.
	— Не може ли ти да го направиш?
	— Ал Дженингс е. Обажда се от Кан.
	Джонатан се сепна и втренчи поглед в лицето на Питър.
	— Че какво прави там, по дяволите?
	— Е, мисля, че не е тръгнал на екскурзия. — Погледът на Питър се премести смутено върху Челси. — Казва, че иска да се срещнете в хотела му утре следобед.
	Челси успя бързо да прикрие обзелата я паника. Би трябвало да се досети, че съвместният им престой тук е твърде приятен, за да трае дълго.
	— Значи, трябва да отидеш, нали?
	— Не и ако не го желая. — Джонатан присви устни. — Няма да се втурна само защото Ал Дженингс ме е повикал с пръст.
	— Не ставай глупав — каза безцеремонно Челси. — Знам кой е Дженингс. Добрият сенатор от Южна Каролина, който те гласи за президентската кампания. Разбира се, че трябва да идеш. — Тя посрещна смело погледа му. — И двамата знаем защо е тук. Опитва се да спаси политическия ти имидж. Сигурно е видял общите ни снимки от тържеството във Версай, когато ме представяше като водеща. Не трябваше да ти позволявам да го правиш. Господи, как можах да го допусна.
	— Решението не беше само твое — каза сухо Джонатан. — Може да си убедена, че носиш цялата отговорност за всяка своя връзка, но аз също направих избора си.
	Питър отчаяно се опитваше да избягва погледите им.
	— Да му кажа ли, че не съм могъл да те намеря?
	— Не. — Джонатан улови погледа на Челси. — Кажи му, че ще се радвам да се срещнем. — Той замълча. — Същото се отнася и за мис Челси Бенедикт.
	— Не! — Челси поклати глава — Не ме въвличай в това, Джонатан.
	— Защо? Нима се страхуваш, че не си била права, когато мислиш за себе си като недостойна блудница?
	— Права съм. — Тя нервно свиваше и отпускаше ръце. — Просто не виждам каква полза бих имала ако дойда.
	— Тогава ела само заради мен — каза меко Джонатан. — А и защото ако не дойдеш, ще кажа на уважаемия сенатор да върви по дяволите.
	Той наистина щеше да го направи. Челси се почувства безпомощна и раздразнена.
	— Ами ако там има репортери?
	— Челси, за Бога, не можеш да криеш… — Той се обърна към Питър. — Кажи на Дженингс, че съм съгласен да се срещнем, само ако не бъдат допуснати никакви представители на пресата. — Той запита Челси: — Така добре ли е?
	Тя бавно кимна.
	— Добре.
	Питър въздъхна облекчено.
	— Чудесно. Ще ида да му се обадя. — Той се обърна и бързо се понесе през горичката, сякаш имаше крила.
	Челси някак войнствено изправи рамене, а ръцете й приглаждаха фината златиста материя на роклята.
	— Май ще е най-добре да се покатеря на дървото, ако искаме да свършим със снимките днес следобед. В противен случай Поли ще побеснее, ако отпътувам утре сутрин. — Тя погледна Джонатан и колебливо попита: — Ще дойдеш ли с мен?
	— Не бих пропуснал това. Не ми се случва всеки ден да те видя покачена на дърво. — Устните на Джонатан потрепваха. — Твърдо ще дойда.
	Засега. За днес.
	Челси избягваше да го погледне отново, докато вървяха един до друг към Поли и снимачния екип. Е, нищо не можеше да трае вечно. Трябваше да е щастлива поне, че нищо не наруши последните им две седмици, прекарани заедно.
	Но не се чувстваше щастлива, по дяволите. Искаше още.
	— Изглеждаш вбесена. За какво си мислиш?
	— За едно старо детско стихче, което сякаш е писано за мен. — Тя издекламира тихо:
	„Лакоми очи, лаком стомах.
	Ако можеш, изяж целия свят.“
	Кейтлин ми каза веднъж, че съм алчна. Права е била.
	Той отвори уста да каже нещо, но тя бързо продължи.
	— Ще трябва да сляза в селото да видя Мариса, преди да заминем. Почти не успях да си поговоря с нея, откак съм тук. Изглежда добре, нали?
	— Направо цветущо. — Джонатан сви несигурно вежди. — Тя беше много мълчалива, когато ни запозна. Мислиш ли, че ме харесва?
	Челси го изгледа удивено. Никога не беше виждала Джонатан тъй неуверен.
	— Тя винаги е тиха. Разбира се, че те харесва. Теб всички те харесват.
	— Но тя не е кой да е, а твоя дъщеря — каза Джонатан. — А се надявам да стане и моя.
	Челси се опита да възрази, но после се възпря. Ако срещата им с Дженингс протечеше тъй, както тя си мислеше, тяхната връзка може би щеше скоро да приключи, затова би било глупаво, по дяволите, да разваля със спорове последните им мигове. Вместо това се усмихна и каза:
	— Не се тревожи. Мариса те харесва. Как би могло иначе?

	— Майка ти и Джонатан заминават утре в Кан за делова среща — каза Питър. — А снимачният екип ще отпътува тази вечер за Ница, където ще започне монтажът на рекламните филмчета. Скоро отново цялото имение ще е само наше.
	— Това е добре. — Мариса му се усмихна. — Ако можеш да се справиш с Катрин, Жак и работниците.
	— Знаеш какво имам предвид.
	— Да, знам. Искаш пак да се заловиш за твоите дневници. — Мариса се облегна на ствола на едно маслинено дърво, вперила поглед в оранжево златистите крилца на пеперудата, кръжаща над малката леха с морави виолетки. — Защо са толкова важни за теб тези дневници, Питър? Каза ми, че Кейтлин се интересува от надписа върху „Вихрения танцьор“, но теб какво те вълнува?
	Питър затвори подвързания с кафява кожа дневник на Катерина и се извърна към нея.
	— Не знам. Предполагам, че винаги съм чувствал близки всички онези хора, които са ги писали и… не, не е това. От мига, в който започнах да чета дневника на Катерина се почувствах сякаш част от тяхната история. — Той направи гримаса. — Откакто дойдох във Вазаро, започнах дори да ги сънувам.
	Мариса отскубна стръкче трева и го взе между устните си.
	— Какво точно сънуваш?
	— Кошмари.
	— За „Вихрения танцьор“ ли?
	— Не съвсем.
	Тя поклати глава.
	— Трябва ли да измъквам тайните ти дума по дума?
	И тя щеше да го направи, помисли унило той. Явно беше доловила тревожната нотка в гласа му и сега щеше да настоява. Вече бе разбрал, че кротостта на Мариса прикрива непоколебимата й решителност, особено в случаите, когато ставаше въпрос за доброто на нейни близки.
	— Сънувам Парадигнес.
	— Кой?
	— Не си ли спомняш? Разказвах ти, че Парадигнес бил брат на троянския цар, който дал на Андрос „Вихрения танцьор“ и му помогнал да избяга от Троя преди завладяването й.
	— О, да. Самият той решил да остане и загинал при нашествието на гърците в града.
	Питър кимна.
	— Сънувах го.
	— И какво стана накрая?
	— Точно това, което може да се очаква от мен. Странен сън. Парадигнес седи в голям стол, подобен на трон. Главата му е подпряна на високата резбована облегалка, а очите му са затворени. Сякаш очаква нещо.
	— Откъде знаеш?
	— Усещам го. — Той безпомощно повдигна рамо. — Аз го наблюдавам, а същевременно чувствам, че съм самия той. Мога да усетя тъгата му, примирението и очакването му.
	— Не ми звучи като чак толкова лош сън. Защо те плаши?
	— Защото знам, че ще отвори очи и ще ме погледне. — Питър поклати глава. — Казах ти, че това са много странни сънища.
	Мариса хвърли настрана стръкчето трева, което дъвчеше и коленичи пред него.
	— Чуй ме, сънуваш такива диви сънища, защото последните четири дни умът ти е само в дневника на Катерина. Защо не сънуваш, например, легендите за „Вихрения танцьор“? А ако пак сънуваш този глупав сън, припомни си, че нямаш нищо общо с Парадигнес. Теб никога не биха те хванали, докато мълчаливо очакваш онези гърци да нахлуят и да те убият. Ти си много по-борбена натура. Щеше по-скоро да тръгнеш с Андрос или да спасиш Троя с голи ръце.
	Той смутено се изсмя.
	— Радвам се, че имаш такова мнение за мен.
	— Вярно е. Ако тази вечер Парадигнес пак ти се яви, кажи му да си ходи. Той няма нищо общо с теб.
	— Добре. — Всичко, което Мариса бе казала, беше много смислено. Той не би могъл да й обясни, какви чувства предизвикват тези сънища у него. Да стоиш пред онзи старец, да очакваш с ужас как той ще отвори очи, като знаеш, че това ще стане всеки момент, понеже по някакъв невероятен начин усещаш, че си част от този горд, печален троянец.
	Мариса не беше права, че двамата с Парадигнес са съвсем различни. Тя не съзнаваше, че самата тя е борбената натура и всъщност иска да му внуши това качество с усилие на волята си. Той беше много по-склонен да приеме съдбата такава, каквато е и да се държи достойно, както бе направил Парадигнес.
	Освен това, двамата имаха още нещо общо, за което не би споменал на Мариса. Старецът е бил напълно неспособен да избяга или да се бие, защото, също като Питър, е имал един недъг.
	Парадигнес е бил инвалид.
	— Права си, ще му кажа да се маха. — Питър се изправи и протегна ръка да я издърпа. — Хайде. Ела да отидем с колата до Грас, Опаковах колета за Кейтлин и искам да й го пратя днес следобед.
	Тя кимна и тръгна редом с него.
	— Почакай малко. — Той спря и се отдалечи на няколко крачки. — Слънцето блести през клоните на дърветата и сякаш рисува ореол около косата ти. — Той извади своя „Никон“, провесен на каишка около врата му и се вгледа в нея през визьора. — Какъв фантастичен ефект. Изглеждаш направо като ангел.
	— Снимал си ме вече стотици пъти — възрази тя. — А снимките би трябвало да отразяват действителността. Аз определено не съм ангел.
	— Знам това. — Също като майка си, Мариса можеше да бъде понякога удивително земна. — Все пак, искам да те снимам.
	Не била ангел. Сериозна и сладка, и преливаща от жизненост в най-цветущия период на своя живот.
	Изгревът.

	Мариса и Питър спряха до лехите със здравец по пътя към селото, за да побъбрят с Жак.
	— Наел си нови работници — отбеляза Мариса, оглеждайки полето от хълма, на който бяха застанали с Питър и Жак. — Имаше ли наистина нужда от тях? Брането на здравеца е почти приключило.
	Жак повдигна рамене.
	— Аниз е вече в напреднала бременност, за да работи на полето, а на Пиер му се наложи да отиде за известно време в Лион да помогне на майка си в магазина. Затова онзи ден наех двама сезонни работници да ги заместят. — Той се понамръщи. — Няма да се задържат дълго. Никой от тях не обича да си цапа ръцете или да се поти от усилие.
	— Защо не си ми казал? Мога да идвам да ти помагам сутрин. — Тя се обърна към Питър, който бе насочил фотоапарата си някъде из полето. — Утре ще дойда в парфюмерийната лаборатория следобед вместо сутринта.
	— Какво? — Тонът му беше разсеян, тъй като изщрака още няколко снимки. — Добре. Чудесно.
	— Чу ли какво казах?
	— Че ще се хванеш като робиня в Елисейските полета. — Той мръщеше лице, докато фокусираше апарата върху силното, набраздено от времето лице на Жак, след което щракна копчето. — Бих искал и аз да помогна.
	— Остави това. Имаш достатъчно работа — Погледът на Мариса попадна на двамата мъже, работещи в другия край на лехата. Жак май беше прав, помисли тя. Никой от тях не се движеше в плавния, отмерен ритъм на останалите работници на полето и повечето време двамата се смееха и си говореха, вместо да берат. Високото момче със сламена коса приличаше на англичанин и вероятно беше във ваканция. Другият бе по-възрастен, може би в началото на трийсетте, нисък, набит и мургав.
	— Е, мисля, че ще се справя по-добре от тях, Жак. Съвсем явно е, че нямат желание да се поизпотят.
	— Ще ги раздвижа аз тях. — Жак стисна мрачно устни и тръгна надолу по хълма. — Ще трябва да се поизпотят, независимо дали им харесва или не.
	Той им подвикна:
	— Ей, Кембро, да не мислиш, че това е градинско увеселение? Ние тук берем цветята, а не ги миришем.
	Високото момче със сламена коса го погледна виновно и започна бързо да бере.
	— Също и ти, Ферацо — извика Жак към по-възрастния мъж. — Искаше тази работа. Тогава я върши.
	Ферацо повдигна глава да изгледа Жак и оголи зъби в небрежна усмивка. Погледът му пробяга по Мариса и Питър, застанали на хълма. Огледа ги бавно и спокойно и чак тогава се наведе над оранжево-червените цветове на гераниума.

	Късно следобед същия ден Ферацо позвъни на Ледфорд в парижкия му апартамент.
	— Мисля, че днес един ме снима. Онзи, Московел, дето живее в селото — каза Ферацо, щом Ледфорд вдигна слушалката. — Това не ми харесва.
	— Дали е заподозрял нещо?
	— Не, той снима навсякъде.
	— Тогава не се тревожи толкова. — Ледфорд се облегна на стола си. — Това ли е всичко?
	Ферацо продължи с войнствен тон.
	— Не, хич не ми харесва, дето трябва да се потя из това поле и да слушам празни приказки. Вече цяла седмица се мотая тук. Нямаме уговорка да работя като фермер.
	— Само още малко. Какво прави оная жена от Вазаро, откак се е върнала?
	— Не се е връщала.
	Ледфорд бавно се надигна в креслото си, сякаш нещо го прониза.
	— Какво искаш да кажеш, как не се е връщала? Тя напусна хотела преди четири дни и взе самолета за Ница.
	— Ами, не е идвала тук. Само снимачният екип и Московел и…
	— Защо не си ми казал, че не се е върнала във Вазаро?
	— Мислех, че знаеш. — Гласът на Ферацо стана отбранителен. — Прати ме тук, в случай че тя се завърне.
	Алекс беше пратил някого да я заведе при, него в Истанбул, за да бъдат заедно. Беше взел инициативата в свои ръце и бе успял да измами едновременно Ледфорд и хората му. Как ли сега им си присмива? Мислите на Ледфорд започнаха да се връщат назад във времето към онзи позорен период в Куонтико и в душата му се разбунтува ярост.
	След това потресението му се превърна в толкова силна болка, че едва беше в състояние да мисли. Почувства се предаден. Как можа Алекс да му причини това? Беше позволил на онази мръсница да застане между тях и възвишената им великолепна игра. Ясно защо бе потънал сякаш в земята и Циганина не бе успял да го открие цели два дни. Сигурно в този момент се натиска с оная мръсница. Ледфорд беше вдигнал възпиращо ръка, когато можеше в същото време да нареди на Ферацо да го убие, а ето как му се отплащаше сега.
	Той процеди през зъби:
	— Ама че си тъпак, по дяволите. Исках да знам абсолютно всичко за жената.
	— Не съм тъпак. Не знаех, че ти… да оставам ли сега във Вазаро?
	— Какво? — Ледфорд се опита да разкъса гъстата пелена на болката, за да може да разсъждава. — Откъде се обаждаш?
	— От селската аптека.
	— Кажи ми телефонния номер и чакай там. Ще ти се обадя пак.
	Ледфорд записа номера и затвори слушалката.
	Кейтлин Вазаро. Беше виждал снимките й във вестника от тържеството във Версай, но си спомняше само смътния образ на висока жена с нежни черти на лицето. В началото беше просто пионка, но сега придобиваше все голяма тежест. Не беше си останала примряла от страх там, където й бе мястото след неговото предупреждение. Сигурно и самата тя е взела най-дейно участие в тази измама. Всичко беше по нейна вина. Бе се възползвала от разклатеното душевно равновесие на Алекс след смъртта да Павел, за да го прелъсти, да се опита да го отклони от неизбежната му схватка с Брайън. Тя беше причината за измяната на Алекс…
	Той протегна ръка към телефона, но след това я отпусна. Ще остави това настрана. Ще опита да се изолира от него. Най-напред трябва да си свърши работата в Лувъра. Не бива да действа импулсивно, когато залогът е толкова голям. Откакто Алекс се бе завърнал в живота му, той беше забелязал, че му е все по-трудно да се абстрахира от чувствата си и добре съзнаваше опасността. Щом само успееше да се освободи от тези емоции, ясно виждаше, че е неразумно да упреква Алекс в измяна, след като е нямал и представа какво му е подготвил Брайън в случай, че издържи проверката. Тази неразумност едва не го бе унищожила като момче, но сега вече твърдо я беше овладял.
	Той седна в креслото край масата и се опита да освободи ума си от всякакви чувства. Трябваше да обмисли хладнокръвно и бързо как да покаже на Алекс, че не е спечелил нищо със своята измама и да поправи злото, което му беше причинил.

	Алекс бе застанал до френския прозорец и рязко се обърна към Кейтлин, когато тя влезе в къщата.
	— Къде беше, по дяволите?
	— По-спокойно, Алекс — каза Кемал кротко, като се надигна от кушетката.
	Кейтлин погледна мрачното изражение на Алекс и веднага застана нащрек. Остави тефтерчето и чантичката си на масата до вратата и свали слънчевите си очила.
	— В Археологическия музей. — Тя заобиколи барчето отвори хладилника и извади бутилка лека бира. Без да обръща внимание на Алекс, каза: — Здравей, Кемал.
	— Добър ден, Кейтлин. — Той й се усмихна лъчезарно. — Приятно ли прекара деня?
	— Не, беше ужасно. Боли ме главата, вратът ми е схванат и съм страшно изморена. — Тя си наля чаша бира и постави бутилката обратно в хладилника. — И нямам никакво настроение да се подлагам на инквизиция.
	— Е, това вече е прекалено. — Алекс я изгледа гневно. — Измъкваш се оттук още преди да съм станал и не се връщаш чак до три следобед, а очакваш и да не те разпитвам, така ли?
	— Звучиш като нещо средно между училищен директор и разярен съпруг. И двете роли еднакво не ти подхождат.
	— Той беше много разтревожен — каза бързо Кемал. — Мислел, че си с мен, докато се отбих у вас за обяд.
	— Би трябвало да си с него — каза Алекс. — Но не, ти си се разхождаш из Истанбул сама, без да предупредиш никого.
	— Оставих ти бележка.
	— В която пише само, че ще се върнеш след няколко часа.
	— Не съм очаквала, че ще ми отнеме толкова време. Отидох в музея и не исках никой да ми досажда, докато работя. — Тя вдигна чашата към устните си и отпи глътка бира. — Освен това, Кемал би се отегчил.
	— С теб? Никога.
	— Млъкни, Кемал — каза Алекс.
	Кемал кимна.
	— Май така ще е най-разумно. — Той седна на една табуретка и опря лакти върху барплота. — Продължавайте.
	Кейтлин заобиколи барчето и седна в кресло стил Кралица Ана срещу кушетката.
	— Нямам намерение да ти се извинявам, Алекс. Не мога да позволя на Ледфорд да ме превърне в затворничка. Не съществува причина той да подозира, че не съм се качила на онзи самолет до Ница и е съвсем ясно, че не знае за престоя ни тук, иначе досега да е предприел нещо. Ходеше ми се в музея и отидох.
	— Без предпазни мерки.
	— Три дни наред излизам с Кемал и нищо особено не се случва.
	— Та кой би посмял да те закачи с такъв тигър като мен за пазач — привлече Кемал удивения поглед на Алекс и поклати глава. — Мисля, че е по-добре да си тръгвам. За мен е много трудно да не се намесвам, а и съм объркан на чия страна да застана. — Той се надигна от табуретката и тръгна към вратата. — А, разбира се, чиято и страна да взема, тя неизбежно ще победи, тъй че наистина няма да е честно. — Той отвори входната врата. — Оправяйте се сами. Утре ще се видим.
	Кейтлин остана загледана във вратата, дори след като я бе затворил и внезапно започна да се смее.
	— Той невероятен.
	— Сякаш светът е създаден заради него. — Той опита да се усмихне, но не успя. — Кемал беше прав, много се разтревожих. Достатъчно опасно беше, когато излизаше с него, но това днес надмина всички граници. Ставаш вече прекалено самоуверена.
	— Може би. — Тя отпусна глава върху облегалката на креслото си. — Не можех просто така да си седя тук. Искам да чувствам, че върша нещо.
	— И какво свърши?
	— Разучих всяка плочка и стена с надпис в музея. После поговорих с уредника мосю Модул и го убедих да ме заведе долу в склада, за да разгледам експонатите, които не са изложени.
	— Тогава не е за чудене, че си се изморила.
	— Имаше няколко плочки със знаци, подобни на онези върху „Вихрения танцьор“, но неговите са по-близки до гръцкия.
	— Нима си очаквала да откриеш отговора на загадката точно тук?
	— Не. — Тя отпи от бирата и завъртя глава наляво и надясно, за да раздвижи напрегнатите мускули на врата си. — Когато е бил създаден „Вихреният танцьор“, е имало толкова много разпокъсани държавици и култури, че сигурно повечето езици са били сродни помежду си. Три от надписите в музея не са разчетени и до днес. Ябълката на Нютон не пада всеки ден. Дори не знам откъде да започна.
	— Ти вече си започнала.
	— И аз мисля, че съм започнала, нали? Процесът на елиминиране на вероятностите рядко е удовлетворителен. Показах на уредника снимките от надписа и той каза, че писмеността му изглежда смътно позната.
	— Наведи си главата напред. — Гласът му звучеше съвсем отблизо. Бе застанал точно зад стола й.
	— Какво?
	Той не я изчака да му се подчини. Ръцете му бяха вече на тила й, а силните му пръсти я масажираха, докато палците разтриваха врата й нагоре-надолу.
	Тялото й се стегна, всички мускули се втвърдиха.
	— Не така — каза той строго. — Само се опитвам да ти помогна. Затвори очи и се отпусни. — Връхчетата на палците му потъваха дълбоко в сухожилията на шията й и тя усети как през тялото й минава приятна вълна след явното отслабване на напрежението. Отпусна се сладостно върху възглавниците на креслото.
	— Той каза ли къде мисли, че ги е виждал?
	Тя притвори очи и тъмнината, в която потъна, направи удоволствието от допира му толкова интензивно, че с голямо усилие на волята си припомни за какво всъщност бяха говориш преди това.
	— Не, той каза, че ще помисли отново. Утре ще се обадя да проверя.
	— Не мислиш ли, че малко го притесняваш?
	— Не е толкова голямо притеснение да му напомня, че трябва да помисли.
	— Ами ако и утре не се сети?
	— Ще му се обадя вдругиден.
	— И на следващия и на по-следващия. — Той се изсмя. — Кажи ми, този нещастник дали си има телефонен секретар?
	— Вече няма да действам по тоя начин. Сега сме в един и същи град е мосю Модул.
	— Аллах да го пази, горкия.
	— Не си справедлив. Никога не съм била груба към Питър.
	— Само настойчива. — Палците му натискаха мускулите в долната част на тила й. — Следващият път като отидеш в музея, гледай да извикаш мен или Кемал да те пазим.
	Ръцете му вече се спуснаха към долната част на врата и ключиците й, при което тя почти примря от удоволствие, докато той притискаше, масажираше и отпускаше схванатите й мускули. Приливите на облекчение, заедно с краткотрайните болезнени бодежи караха кръвта да кипне във вените й и тя се почувства отпаднала.
	— Най-добре се концентрирам, когато съм сама.
	— Но не и когато си мъртва.
	Тихо произнесените думи я сепнаха, но не толкова, че да излезе от омаята. Кожата на гърлото и раменете й започна да се затопля и да потръпва под дланите му. Странно, дори и със затворени очи сякаш виждаше силните му, загорели пръсти, впиващи се ритмично в плътта й.
	— Знам, че може би нещо ме заплашва… но не го чувствам като реално. Никога не съм го възприемала като реално. И как би могло да бъде? Струва ми се невъзможно, че съвършено непознат човек би искал да ме убие. Не виждам никакъв смисъл в това.
	— Кейтлин, за Бога, не ставай толкова глупава и безразсъдна. Един човек на прицел е толкова по-уязвим, колкото си мисли, че нищо не го заплашва. Виждал съм подобни неща и преди. Първо си уплашен, после, когато известно време не се случва нищо, те обхваща досада. А тя поражда безразсъдството. — Гласът на Алекс беше дълбок, мек, убедителен. Тя усещаше мириса на цитрусовия му одеколон в обгърналата я тъма. — Няма да ти се меся. Нека само бъда край теб.
	Мускулите й вече се бяха отпуснали и тръпнеха от животворния прилив на кръв, но тя все още не помръдваше. Искаше да чувства още допира му, искаше ръцете му да се плъзнат надолу и да обхванат гърдите й, искаше той да се наведе над нея и да впие зъби в презрамката на… тя се отдръпна рязко от него и се изправи отсечено. Господи, как можеше да изглупява така? Извърна се отривисто към него.
	— Боже мой, наистина си добър, Алекс.
	Той я изгледа напрегнато.
	— Предполагам, че имаш предвид способностите ми на масажист?
	— Дай на един човек това, от което има нужда и той ще направи всичко, което поискаш. Нали така стоят нещата?
	— Да.
	— Вече не можеш да ме манипулираш със секс Алекс.
	— Не съм и опитвал. — Той срещна спокойно очите й. — Поне в началото, исках само да ти помогна.
	— Но би го направил.
	Той се усмихна горчиво.
	— О, да. Бих използвал секса, за да те държа изкъсо, ако това е начинът да запазя живота ти. Бих използвал всичко, което ми е по силите.


>	Глава тринадесета

	Колата се плъзна бавно по моста „Пон Роял“.
	— Това не ми харесва — каза Ханс, загледан в тъмните води на Сена — Не си наел достатъчно хора за такава операция в Лувъра, пък е и твърде скоро след катедралата.
	— Трима са напълно достатъчни. — Ледфорд погледна Ханс. — Та ние ще го взривяваме, няма да крадем картини.
	— Мислех, че не си склонен да взривяваме картини и други такива.
	— „Крилатата Нике“ не е „други такива“ — намръщи се Ледфорд. — Наистина ще трябва да се захвана да те пообразовам.
	Ханс усети силен прилив на облекчение. Напоследък Брайън сякаш се дразнеше от него, отегчен от връзката им. Но щом сега казваше, че ще опита да го направи по-умен, значи все още държи на него. Това беше обнадеждаващо.
	— Нямам си представа от подобни неща, но бих могъл да се науча.
	Брайън се пресегна и погали нежно Ханс по косите. Ханс остана неподвижен, като се опитваше да прикрие отвращението си. Брайън все му докосваше косата, играеше си с нея, навиваше я около пръстите си. Господи, колко мразеше той тази дълга, мека коса. Мразеше да гледа отражението си в огледалото. Това, което виждаше, не беше той. Някои от момчетата твърдяха, че Брайън е педи, но това си бяха чисти лъжи. Брайън го обичаше като син и в него нямаше нищо извратено.
	— Трябва да ти дадем възможност — рече Брайън. — Щом само приключим с тази работа. — Той зави надясно и спря на кея Тюйлери. Носиш ли си ножа? По-добре е да се справиш тихо с охраната на входа.
	Ханс кимна.
	— Веднъж да влезеш в двора всичко е наред. Погрижил съм се за останалите пазачи.
	— С подкупи?
	Брайън кимна.
	— Кордоца и Брентър ще те чакат до стъклената пирамида в Двора на Наполеон. Експлозивите са у тях. Настрой механизма за след десет минути, за да имаш време да се върнеш тук в колата.
	Ханс кимна.
	— Знам си работата — Той понечи да слезе.
	— Почакай. — Очите на Брайън заблестяха в тъмнината, когато се пресегна и погали нежно Ханс по бузата. — Питам се дали знаеш колко много те обичам?
	Ханс се изпълни с трескава радост, както ставаше винаги, когато Брайън го галеше с любов. Преди той да се появи в живота му, никой друг не го беше галил, не се бе грижил за него и за възпитанието му. Той не обичаше да го възпитават, но Брайън го увещаваше, че това е необходимо, че го прави само защото го обича както баща родния си син, и че наказанието е част от родителската любов.
	— Хайде! — прошепна Брайън и отдръпна ръка от бузата на Ханс. — Време е да тръгваш.
	— Ще се видим. — Ханс изскочи от колата и тръгна небрежно по улицата към главния вход.
	Пазачът на вратата бе застанал с гръб към улицата и се взираше в двора, сякаш бе дочул нещо. За Ханс беше смешно лесно да се промъкне зад него. Сграбчи го през гърлото, като запуши устата му с лявата си ръка, докато дясната, стиснала дългия войнишки нож, промуши гръдния му кош в областта на сърцето. Ханс се намръщи от отвращение, когато след бързия край на пазача се разнесе характерната смесена воня от урина и изпражнения.
	Той замъкна тялото в двора, така че да не се вижда и тръгна към стъклената пирамида.
	Брентър и Кордоца бяха застанали там и когато зърнаха Ханс, тръгнаха към него. Обхвана го напрежение, щом видя силното, красиво лице на Кордоца и гъстата му черна коса, лъснала от отблясъците на луната. Беше забелязал два-три пъти през последните няколко месеца как Брайън гледа замислено към Кордоца. Мазен жабар. Никога не бе харесвал тия италиански жабари. Надяваше се само негодникът да е взел всички части за часовниковия механизъм. Последният път беше забравил две от тях и ако Ханс не бе успял да приспособи…
	Залп от куршуми отнесе половината от лицето на Кордоца. Нещо тъмно и меко се разплеска върху стъклата на пирамидата. Мозъкът на Кордоца.
	Брентър изкрещя и залегна на земята. Беше твърде късно. Предната част на черното му яке се обагри с кръв при следващия залп.
	Господи, какво ставаше тук?
	Ханс се хвърли настрани и бръкна в якето да напипа ножа, докато куршумите пронизаха стената до него.
	Какво ли се беше провалило? Нали всичко трябваше да е уредено. Брайън каза, че е уредено…
	— Извинявай, момчето ми.
	Ханс се обърна настрани. Брайън стоеше на лунната светлина с насочена картечница MAC-10 в ръце и с нежна усмивка на устните.
	— Ти каза, че всичко било уредено — рече объркано Ханс.
	Брайън кимна.
	— Наистина беше уредено. Никакви стражи. Само аз.
	— Защо?
	— Това е част от сделката. Бяха необходими няколко жертвени агнеца и аз се чувствах длъжен сам да се заема с касапницата. В крайна сметка аз ви наех. — Брайън вдигна картечницата и се прицели в главата на Ханс. Страхът го прониза целия. Току-що бе видял как мозъкът на Кордоца се разплеска по стъклената пирамида и знаеше какво може да причини това оръжие. Брайън се поколеба, дръпна предпазителя и изстреля кратък залп в тялото на Ханс.
	Болката.
	Ханс изкрещя, преметна се и замря.
	— Това беше само част от сделката, Ханс — каза Брайън със съжаление.
	Ханс лежеше неподвижно, захапал долната си устна, за да възпре крясъците на агонията, които биха предизвикали нов залп от куршуми.
	Той чу звука от стъпките на Брайън по паважа, отдалечаващ се по посока на вратата.
	Той умираше. Брайън го беше убил.
	Дива омраза разкъса вътрешностите му.
	Щеше да умре, защото Брайън бе поискал онази проклета статуя и беше сключил сделка, за да я получи.
	Но той нямаше да умре.
	Не беше умен като Брайън, но пък бе по-млад и по-силен.
	А и Брайън не беше толкова умен. Не беше си свършил работата докрай. Съществуваше твърдо правило, че трябва да се увериш в резултата от изстрела, а Брайън не го беше спазил. Ханс би се справил по-добре…
	Истеричният му смях прозвуча почти като хлипане, докато пълзеше бавно към входа. Беше правил всичко за Брайън. Нека да го направя, Брайън. Нека се убия вместо теб. Мога да го свърша по-добре.
	Той се влачеше бавно, мъчително, усещайки как кръвта му изтича от раните върху паважа на вътрешния двор. Само да излезе оттук и ще спре тая кръв.
	Ще намери кой да му помогне.
	Ще оцелее, по дяволите.
	Защото не можеше да умре, докато Брайън Ледфорд е още жив.

	Както обикновено, след като Алекс и Кейтлин закусиха на следващата сутрин, той се обади на рецепцията в „Хилтън“, за да се осведоми дали са му оставили някакви съобщения. Имаше само едно, предадено към осем и половина същата сутрин.
	Алекс блъсна слушалката и се обърна към Кейтлин.
	— Успех! Съобщение от Ирмак.
	Кейтлин го изгледа стреснато.
	— И какво казва?
	Той погледна към изречението, което беше надраскал върху бележника до телефона.
	— Имам да ти предам нещо. Ела при Голямата Селимова джамия днес в десет преди обяд.
	— Отивам да си взема чантата.
	— Побързай. Трябва да вземем такси, а и в Истанбул има повече от петстотин джамии.
	Кейтлин грабна чантата си от ярешка кожа и преметна презрамката.
	— Никой не знае това по-добре от мен. Кемал сигурно ме е водил във всяка една — каза тя иронично. — И се оказа, че учудващо голям брой от тях пазят останките на някоя велика или царствена особа. Късмет ще е да намерим шофьор на такси, който може да открие точно тази джамия.
	Селимовата джамия беше чак на другия край на Истанбул и на Алекс и Кейтлин им отне повече от час да стигнат до нея. Ирмак ги чакаше отвън и изглеждаше смехотворно с широкия си халат сред тълпата шляещи се наоколо туристи. Ирмак ги съзря и докато отиваше към него, Алекс забеляза, че дебелото му кафеникаво лице лъщеше от мазна пот.
	— Ето го. — Треперещата ръка на Ирмак му връчи плоска продълговата бяла кутия. — Подарък.
	Алекс погледна нетърпеливо в кутията.
	— Не можеш да ме подкупиш, Ирмак.
	— Не е от мен. От Ледфорд е.
	Студена тръпка прониза Алекс, като си припомни увития на спирала син кашмирен шал, поставен върху прага на къщата им в Париж.
	— Ледфорд? Той тук ли е?
	— Не знам — промърмори Ирмак. — Нищо не знам. Остави ме на мира. — Той се обърна и започна да се отдалечава с тромава походка.
	— Почакай! — викна след него Алекс. — Къде е… — Той млъкна.
	Ирмак потъна в тълпата. Вече беше невъзможно да го стигне.
	Кейтлин се взираше в кутията с ужасено лице и Алекс разбра, че тя си спомня за шала, оставен пред собствената й врата.
	— Отвори я — рече тя дрезгаво.
	Той дръпна панделката и бавно отвори кутията. Сред надиплената тънка хартия лежеше като изящен восъчен цвят самотно черно лале.
	Алекс извади картичката, сложена до лалето.
	— Какво е написано? — попита Кейтлин.
	— Не е бележка от Ледфорд — отговори Алекс. — Това е една от ония напечатани картички с кратка история на лалето, които обикновено прикрепят към продаваните на туристите букети. — Той й я прочете на висок глас: — „Обратно на разпространеното мнение, лалето не се е появило най-напред в Холандия, а е било пренесено от Турция в двора на Луи XIV във франция благодарение на френския посланик в Отоманската империя. Цветето се развивало добре там и луковиците му…“
	— Не!
	Погледът на Алекс отскочи от картичката върху лицето й. Беше бледа като мрамор, а очите й блестяха безумно.
	— Не разбираш ли? Черното е цветът на скръбта. Един черен цвят, пренесен във Франция.
	— Боже Господи! — прошепна той.
	Кутията падна от ръцете му. Черното лале се изтърколи на паважа и той го смачка с обувката си, когато се втурна на улицата да спре такси, за да се върнат в къщата.
	Черен цвят, пренесен във Франция.
	Вазаро!

	— Може би е само предупреждение — каза Алекс, докато набираше телефонния номер на имението във Вазаро. — Може би още нищо не се е случило.
	— Не разбирам защо той би наранил някой там. — Кейтлин седна в креслото, цялата напрегната, забила очи в телефона. — Не виждам в това никакъв смисъл.
	— Наистина няма смисъл. Но все пак ще се свържа с Джонатан и ще го предупредя да…
	— Съжалявам, мосю, има смущения по линията. — Гласът на телефонистката от централата беше отегчен. — Моля, обадете се пак по-късно.
	— Смущения по линията — каза той на Кейтлин. После заговори бързо в слушалката. — В селото има аптека. Не знам точно номера. Опитайте да се свържете.
	— Нищо няма да се получи. На таблото ми си личи, че в района има кабелна повреда. Моля, обадете се по-късно.
	Алекс остави слушалката и усети как диафрагмата му се стяга от тревога. Телефонните линии с Вазаро бяха прекъснати. Чак виждаше отблясъка на слънцето върху клещите от неръждаема стомана, които прерязват кабела.
	— Нещо не е наред ли? — прошепна Кейтлин, вторачена в лицето му.
	Алекс избягваше да я погледне, докато търсеше паспорта си в джоба на сакото.
	— Може би няма опасност. Но така или иначе тръгвам за Вазаро.
	— Ти излез на улицата и извикай такси. — Кейтлин вдигна слушалката на телефона. — А аз ще се обадя да резервирам места за първия полет до Ница.
	— Може би нарочно ти устройват капан.
	— А може и да е уловка за теб да ме оставиш тук, за да ме убият.
	Алекс беше обмислил и тази възможност. Параграф 22. Можеше да помоли Кемал да я охранява, докато го няма, но знаеше, че ще полудее от тревога, докато е във Вазаро.
	— Идвам с теб, Алекс. — Гласът на Кейтлин трепереше. — Никой не може да ме спре. Става въпрос за Вазаро.
	Алекс кимна и тръгна към вратата. Вазаро бе центърът на нейното съществуване и нямаше право да опитва да я разубеждава. Можеше само да се постарае да я защити.
	Господи, колко безпомощен се чувстваше. Единствената му надежда беше Джонатан Андреас. Джонатан беше прозорлив, внимателен и разбираше ясно ситуацията. Слава Богу, че все още беше във Вазаро.

	Джонатан и Челси пътуваха цели три часа до лозята на хълма, където Дженингс им беше определил среща в къщата на свой стар приятел.
	На външен вид Албърт Дженингс беше леко закръглен, с пълничко лице и се вместваше напълно в разпространената представа за дългогодишния семеен лекар. Единствената черга, която разсейваше тази заблуда, беше блестящото съвършенство на бялата му коса, подстригана тъй грижливо, че всеки кичур лежеше точно на отреденото му място. Задължителната прическа за един политик, помисли си Челси, докато вървеше след Дженингс и Джонатан към верандата, от която се виждаха лозята.
	По време на дългото пътуване дотук Албърт Дженингс се беше държал приветливо с Джонатан, бе изрядно учтив към Челси и с нищо не даде да се разбере, че тази среща е нещо повече от приятелска сбирка на сънародници в чужда страна.
	— Защо не седнете тук, мис Бенедикт? — Дженингс посочи към тапицираното бяло императорско кресло с филгранна резба, от което се откриваше чудесен изглед към свежозелените хълмове с терасовидно разположени лозя. Самият той се обърна и погледна към огрения от късното следобедно слънце пейзаж. Лозята бяха отрупани с тъмноморави гроздове.
	— Сега е времето за гроздобер. Каква чудесна гледка! По време на Втората световна служих на френска територия и си спомням, че когато се върнах по тия места за пръв път след войната, се заклех, че като се пенсионирам, ще заживея някъде из тази провинция. — Той се засмя. — Но всичко се променя, нали така? Сега вече ми се иска да съм край внуците си. Би трябвало да ме разберете, тъй като имате дъщеря.
	Челси се засмя напрегнато.
	— Да, имам дъщеря. Казва се Мариса.
	Джонатан се разположи в креслото до нея, срещу Дженингс, в знак на мълчаливо съюзничество срещу общия им враг.
	— Чудесно момиче, Ал. За теб ще е удоволствие да я срещнеш.
	Дженингс се усмихна сърдечно, докато се облягаше на каменните перила.
	— Убеден съм, че всяко дете, родено от мис Бенедикт, ще бъде неизменно очарователно. Целият свят оценява по достойнство красотата и таланта на Челси Бенедикт.
	Челси вкопчи нервно ръце в металните облегалки на креслото.
	— Хайде да си дойдем на думата, а? Трудно ми е да изтърпя подобно увъртане. Дошли сме тук заради мен, нали?
	Усмивката на Дженингс не загуби ни най-малко от своя блясък, докато той кимаше.
	— Преценихме, че ще е разумно да поговорим малко с Джонатан във връзка с личните ви отношения.
	Челси му отправи поглед, блеснал от предизвикателство.
	— Постарахме се да бъдем внимателни. Виждаха ни заедно, само покрай кампаниите за „Вихрения танцьор“ и лансирането на парфюма.
	— Не си пъхай носа, Ал. — В тихия глас на Джонатан прозвучаха метални нотки. — Това съвсем не е твоя работа.
	— Но разбира се, че е. — Челси се извърна гневно към Джонатан. — Разбира се, че е негова работа. Ти си обществена собственост.
	— Нищо подобно.
	— Всъщност уредих това пътуване единствено с цел да отправя малко предупреждение във връзка с бъдещите ви намерения — рече Джегнингс. — Права сте, държахте се забележително дискретно, мис Бенедикт.
	— Ние ще се оженим, Ал — каза Джонатан.
	— Не — гласът на Челси прозвуча рязко и тя се опита да го смекчи, когато се обърна към Дженингс. — Кажете му. Какво чакате, по дяволите?
	За секунда в безукорното светско изражение на Дженингс се прокрадна искрица на искрено съчувствие, когато я погледна.
	— Разбирате, нали, че не бих се наел доброволно с подобно задължение. Лично аз изпитвам към вас огромно възхищение.
	— Кажете му!
	Дженингс се обърна към Джонатан.
	— Нищо няма да се получи, Джонатан. Разводът, затворът, гнусният съдебен процес. Тя напълно би провалила шанса ти сред избирателите. В никакъв случай не можем да подкрепим кандидатурата ти, ако се ожениш за нея.
	— Въпреки всичко ти „изпитваш към нея огромно възхищение“ — каза Джонатан с горчивина. — А знаеш ли, че в затворническата килия е успяла да се дипломира и когато излязла оттам, е работила, за да успее да следва в Колумбийския университет, откъдето е получила степен бакалавър по изкуствата? Че владее четири езика? — Дженингс понечи да му отговори, но Джонатан не му даде тази възможност. — И че освен това е в Изпълнителното бюро на Световната детска организация, че даде половин милион за благотворителни цели, засне четири филмчета за кампанията по ограмотяване в САЩ и пропътува двадесет и три града за същата цел?
	Челси го гледаше сепната. Не беше и подозирала, че Джонатан знае толкова много подробности от живота й, преди да се срещнат.
	Джонатан я погледна и й се усмихна леко.
	— Извинявай, че така взривявам този твой образ на суров диамант, който постоянно се опитваш да ми пробуташ, но наистина ли мислеше, че няма да се осведомя за всичко, свързано с жената, която обичам? — Усмивката му помръкна, когато се обърна отново към Дженингс. — Освен това, винаги е по-добре да си се запасил с аргументи, когато очакваш всички да се нахвърлят отгоре ти.
	Дженингс поклати глава.
	— Всяка политическа кампания е разчетена за най-ниския общ знаменател на населението. Съществуват страшно много опасни предразсъдъци и всичко това ще се отрази при избирателните урни. — Дженингс посрещна спокойно погледа на Джонатан. — Дори ако можехме да преодолеем позорното клеймо от съдебния процес, общественото мнение за нея също не е задоволително. Може да е милосърдна като майка Тереза, но все пак стилът й на поведение е непристоен, импулсивен и твърде прям. — Той вдигна ръка да възпре Джонатан, който понечи да възрази. — Съгласен съм, че последното качество заслужава възхищение, но не и когато става въпрос за една първа дама. Тази роля изисква дипломатичност.
	— Свърши ли вече? — попита Джонатан.
	Дженингс кимна.
	Джонатан се изправи на крака.
	— Върви по дяволите! — Той се обърна към Челси. — Нямаме повече работа тук.
	— Не, имаме. — Тя посочи с пръст към френския прозорец. — Поразходете се малко, Дженингс. Аз ще се оправя с това.
	Дженингс се поколеба и после отлепи гръб от колоната.
	— Желаем му само доброто. Този е най-правилният изход.
	— Знам, че е така — каза Челси. — Всичко ще се уреди. Само ни оставете за малко.
	Дженингс кимна и тръгна към верандата.
	— Ще кажа на Пол да поднесе чая по-късно.
	Джонатан изчака, докато вратите се затвориха зад него и произнесе твърдо и ясно:
	— Не, Челси.
	— Не ми казвай „не“. — Челси скочи на крака и отиде да погледне към лозята. — Нямаш повече думата. Прекратяваме срещите си чак докато получиш подкрепа за кандидатурата си.
	Джонатан я изгледа недоверчиво.
	— Но Дженингс греши. Избирателите ще те приемат.
	— Само защото ти си го направил? Ако болшинството от населението се състоеше от цяла армия Джонатановци, може би бихме имали шанс. Но това не е така. Как го каза Дженингс? Най-ниският общ знаменател?
	— Излиза, че аз уважавам избирателите повече, отколкото вие — каза тихо Джонатан. — Убеден съм, че те ценят разума и честността повече, от каквато и да е лицемерна фасада.
	— Не можеш да рискуваш!
	— Но това е моята кариера, Челси!
	— И не бих искала аз да я съсипя. — Очите й блестяха, когато се обърна към него и заговори възбудено. — Затова чуй ме. Ето какво ще направим. Ще се разделим и повече няма да се виждаме чак до вечерта, в която ще се състои лансирането на парфюма, а след това всеки ще си тръгне по своя път, докато кандидатурата ти спечели.
	— Глупости.
	Тя не обърна внимание на думите му.
	— Когато я утвърдят, ще можем да се виждаме публично и съвсем законно, тъй като ще работя за предизборната ти кампания. А след като станеш президент, за теб ще е най-добре да…
	— Да те направя своя любовница и да те вмъквам тайно през задния вход на Белия дом — довърши мисълта й Джонатан. — Съжалявам, любов моя, но намирам това за съвсем неприемливо.
	— Това е всичко, което можем да си позволим — каза тя с безизразен глас. — Говоря ти съвсем сериозно, Джонатан. Никога не съм се виждала в ролята на фатална красавица и отказвам да бъда жената — вамп, заради която мъжете зарязват големите си амбиции. Ако не се съгласиш на моите условия, никога вече няма да се видим.
	Джонатан я загледа втренчено.
	— Само блъфираш!
	— Не съм изкусна като теб в преговорите, Джонатан. Не умея да блъфирам. Имам само едно оръжие и ще го използвам. Ако искаш да има нещо между нас, ще трябва да оползотвориш политическия си шанс.
	През лицето му премина тръпка на гняв.
	— Това не ми харесва, Челси.
	— Да не би да чувстваш мъжествеността си унизена, понеже не ти позволявам да се правиш на велик, благороден герой? — присмя му се Челси. — Много лошо. Тези номера вече не вървят в съвременния свят.
	— Опитваш се да ме разгневиш.
	Тя се извърна настрана.
	— Може би да. Това е все пак някакво разрешение.
	— Погрешно разрешение. Ще кажа на Дженингс, че отказвам да се кандидатирам.
	— Ще бъде само излишна загуба на време, ако се оттеглиш от кампанията. След пет години, а може би и по-малко, ще осъзнаеш, че всичко между нас е свършило и тогава пак ще се отдадеш на призванието си. Защото наистина го желаеш, Джонатан. — Тя срещна погледа му с мрачно изражение. — Знаеш, че държа на обещанията си. Ако ме накараш да се почувствам като някоя негодница, никога вече няма да ме видиш.
	Той я изгледа продължително.
	— Господи, колко си упорита!
	— Бъди сигурен, че е така. — Тя се дръпна от перилата. — Хайде сега, да кажем на Дженингс, че не е нужно да се тревожи повече за мен.
	— Не.
	— Тогава сама ще му кажа. — Челси тръгна към френския прозорец. — А после ще го уведомя по моя импулсивен и непристоен начин, че е по-добре да тегли една на чайното си тържество и да ни закара обратно в хотела, в Кан.
	— Той те уязви.
	— Ами, по дяволите. Знам добре какво представлявам.
	— Не мисля, че знаеш.
	— Е, поне знам какво представляваме ние двамата. — Тя отвори вратата и го погледна през рамо с горчива усмивка. — Ние сме вече история, Джонатан. — И после добави: — Докато самият вие станете история, мистър Президент.
	Джонатан я гледаше втренчено от другия край на верандата.
	— Да знаеш, че няма да ти позволя да го направиш. Ще намеря начин да те спра.
	Точно тази възможност я ужасяваше. Джонатан можеше да бъде не по-малко упорит от нея и вече беше доказал неколкократно през годините своята интелигентност и изобретателност. Никога досега не беше обръщал тази находчивост срещу нея, но тя не се съмняваше ни най-малко, че в негово лице би имала застрашителен противник. Тя отчаяно се бореше да отстои тази крехка връзка, която сега му предлагаше. Мили Боже, тъй се надяваше той да не я провокира за окончателна раздяла.
	— Не прави това — каза тя дрезгаво, докато вървеше отривисто към вътрешността на къщата. — За Бога, не го прави, Джонатан.

	Два часа след като напуснаха къщата, Кейтлин и Алекс вече седяха в самолета на „Ер Франс“ за Ница. Докато той набираше скорост по пистата, Алекс видя заглавията във вестника, който стюардесата му подаде.
C>
#	Екипът на Краков за борба с тероризма в схватка с „Черната Медина“ край Лувъра
C$
	Очите на Кейтлин се взираха уплашено в него.
	— Та това се е случило снощи! „Черната Медина“ никога досега не е нападала два пъти за една седмица. Може би онова цвете е било само предупреждение. — Ръцете й нервно се свиваха и разпускаха върху облегалките отстрани. — Може да е била някаква мрачна шега.
	Ръката на Алекс легна върху нейната. За секунда той помисли, че тя ще го отблъсне. Но после Кейтлин полека обърна дланта си нагоре и я притисна към неговата. За пръв път, откакто й бе признал за своята измама, пожела сама да го докосне.
	Не биваше, обаче, да влага в това особен смисъл. В такъв момент вероятно би хванала за ръка й самия сатана.
	Той стисна леко нейната длан в опит да й вдъхне топлота, сигурност, чувство за подкрепа, докато в същото време разглеждаше вестника.
	Над репортажа имаше снимка на усмихнатия Краков, който си пробива път сред многолюдна тълпа към входа на Лувъра. Алекс се засмя ехидно, като видя захласнатите лица на множеството хора, начина, по който протягаха ръце да докоснат Краков, като че е някакъв светец. Е, защо пък не? Той беше спазил обещанието си. Великият герой беше смазал ако не цялата „Черна Медина“, то поне най-опасното й ядро, което бе унищожило любимата им катедрала „Сен Антоан“. Той беше Спасителят. Трябваше само да протегне ръка и щеше да получи всичко, което си пожелае.
C>
	Една корона лежи в калта и човек трябва само да се наведе, за да я вземе.
C$
	Кой беше казал тези думи? О, да, приписваха ги на Наполеон по време на…
	— Боже мой! — Той се вцепени, ръцете му стиснаха здраво вестника. Кейтлин се вгледа в лицето му.
	— Какво има?
	— Ледфорд каза, че съдружникът му мечтае да бъде Наполеон.
	— И какво?
	— Не е имал предвид Далпре, а Краков, който е обзет от мания за величие.
	— И Краков е съдружник на Ледфорд?
	— Догадките ми са били грешни и Ледфорд се е забавлявал да ме поощри да тръгна по невярната следа. Дори ми намекна за някои мотиви и полуистини, за да звучи всичко по-автентично.
	Алекс бързо прехвърли в ума си цялата тази история, докато самолетът се издигаше във въздуха. Екипът на Краков не беше заловил престъпниците, само ги бяха застреляли. Според репортажа терористите убили пазача на входа при опит да взривят Лувъра, както бяха направили със „Сен Антоан“ предишната седмица. Хората на Краков патрулирали около Лувъра именно, за да предотвратят подобна трагедия и бяха обезвредили тримата терористи, преди още да са заложили експлозивите. За съжаление, те отказали да се предадат и двама от нападателите били убити в последвалата престрелка. Третият успял да избяга, но бил ранен и очаквали да го открият до няколко дни.
	Кейтлин се беше наклонила напред, за да чете през рамото му.
	— Но в това не виждам никакъв смисъл? Краков е… просто е невъзможно. — Тя посочи към вестника. — Та неговите хора са убили двама от терористите.
	— Което автоматически го освобождава от всяко подозрение, носи му огромна популярност и му дава възможно най-добрите предпоставки за следващия ход.
	— Какъв ход?
	— Предполагам, че ще използва нападението срещу Лувъра, за да мотивира неохотно направената промяна във възгледите си по повод Обединението на Европа и да обяви, че е нужна някаква централизирана форма на управление, за да се контролират терористите от единно правителство. — Алекс замълча. — А той ще го оглави.
	— Но всичко това са догадки. Не можеш да бъдеш сигурен.
	— Наистина не мога. — Все пак вътрешно усещаше, че е намерил точното място на парченцето в мозайката. — Ще изчакаме и ще разберем.
	— Краков е героят от детството на майка ми. Тя мислеше, че той би направил всичко, за да… — Кейтлин замълча объркано и се взря с невиждащ поглед през прозореца. — Бог да пази всички нас!

	Катрин седеше край кухненската маса, обхванала с длани чашката с кафе, което току-що бе сварила. Беше направила достатъчно, за да има и за Питър и Мариса, които вечер често наминаваха от селото на приказки, но днес още ги нямаше.
	Тя се намръщи неодобрително, докато оглеждаше нежните си пръсти, хванали чашката. Този лак за нокти беше с един нюанс бежово в повече, отколкото отиваше на светлата й кожа. След като Питър и Мариса си тръгнеха тази вечер, щеше да се качи горе, за да го изтрие и да се лакира с онзи прекрасен розов лак, който си беше купила от Кан предишната седмица. Нищо не можеше да накара една жена да се почувства по-женствена от красивия маникюр. Тя потръпна при мисълта за късо изрязаните, нелакирани нокти на Кейтлин. Дъщеря й наистина имаше по-хубави ръце от нейните и Катрин винаги се беше опитвала да я убеди, че дори и като работи в полето, би могла все пак да поддържа…
	Светлини озариха небето.
	Катрин остави чашката кафе на масата, взирайки се през прозореца над мивката. Колко странно. Два големи пламъка пронизваха хоризонта като гигантски стълбове. Лъчите напомняха прожекторите осветяващи цялото небе, които можеха да се видят по време на кинофестивала в Кан. Денис я беше завел веднъж там и беше много вълнуващо. Всички тези бързи коли, блестящи бижута и известни лица. Денис бе изглеждал тъй хубав в своя смокинг, а тя самата се чувстваше много изискана и пленителна.
	Намръщи се при внезапната мисъл, че светлините не биха могли да бъдат онези от Кан, тъй като трябваше да се спуснеш отвъд хълма, по скалата, за да видиш Кан от тук.
	— Мадам Вазаро!
	Тя се сепна и погледна през рамо, за да различи дребния набит мъж в дънки и протрита синя работна риза, застанал на вратата. Сети се, че е един от новоназначените работници. Италианецът, Фернео или Ферацо, нещо подобно.
	— Изплашихте ме. Не ви чух да почукате.
	Той й се усмихна и тя зърна в ръката му матовия метален блясък на нещо, което дотогава беше крил зад гърба си. Може би беше фенерче?
	— Тъкмо гледах към онези странни светлини. Дали Жак е изпратил…
	Тя така и не довърши изречението си.

	Питър и Мариса бяха изкачили хълмчето край пътя за Вазаро, когато той видя как хеликоптерът каца на поляната пред имението. Върволица мъже в тъмни дрехи и скиорски маски се изсипаха от вътрешността му, сякаш силите на Делта Форс атакуваха вражеска застава.
	— Какво е това? — Ръката на Мариса се вкопчи в рамото му. — Какво искат те?
	— Не знам. — Но той се опасяваше, че знае много добре.
	Светкавичен огън се понесе над полето с рози и храстите бяха обхванати от пламъци.
	— Огнехвъргачки! Боже мой, те палят полята.
	Питър виждаше как мъжете от хеликоптера плъзват във всички посоки, а огнехвъргачките, също като пламнали скиптри, носеха разруха на всичко, до което се докоснеха.
	— Мариса, видя ли… — Рьоне притича зад тях по пътя от селото. Тя се закова на място и гласът й премина в шепот. — Света Богородице, полята! Трябва да спасим полята!
	— Стой там и не мърдай! — Питър сграбчи ръката на Мариса. — Кажи на хората да си стоят в селото и да не се доближават до…
	Силен взрив разтърси земята и Питър инстинктивно бутна жените да залегнат. Сърцето му биеше лудо, до пръсване. Недей умира, кучи сине. Ама че подходящо време си намерил за това, точно когато Мариса се нуждаеше от теб! Последва нов взрив, после още един. Страничните постройки избухваха една подир друга, докато към небето хвърчаха отломки от камък и дърво.
	— Катрин — прошепна Мариса. — Къде е Катрин?
	— Ще отида да я… — Питър надигна глава от земята в момента, в който нова светкавица озари горящия вече пейзаж.
	Голямата къща на имението Вазаро, устояла повече от четири века, внезапно избухна в ярки пламъци.
	Мариса скочи на крака и хукна надолу по хълма към Вазаро.
	— Катрин!
	Кошмар! Питър зърна тънкия силует на Мариса, очертан като в театър на сенките върху фона на погълнатия от огъня пейзаж. Сърцето му туптеше бясно, болезнено, когато се втурна след нея.
	Тя падаше!
	Не беше чул изстрела, но можеше да види тъмночервеното петно върху бялата й блуза, докато тялото й се сгърчи и се свлече.
	О, Господи, не и Мариса!
	Не и Мариса!
	Не и Мариса!
	Тя беше жива, мърдаше, опитваше се да пропълзи към пътя.
	Един набит, мускулест мъж, чието лице му беше смътно познато, тичаше към нея с насочен пистолет.
	— Недей! — Питър усещаше движенията си иреално забавени. Нямаше да стигне навреме. Мариса щеше да умре.
	Той се хвърли напред и покри тялото й със своето.
	Сгърчи се от болката, която експлодира в него. Веднъж. Два пъти. Три пъти.
	— Залегни… Стой мирно… — промърмори той на Мариса. Нещо топло и солено изпълни устата му. — Нека той да помисли, че сме…
	Млъкна и остана неподвижен, с омекнало тяло.
	Нямаше други изстрели. Може би онзи се беше махнал. Може би Мариса е в безопасност.
	Той умираше. Смешно, като си помисли само колко внимателен е бил винаги. Подходяща почивка, подходящи физически натоварвания, избягване на стреса, за да не откаже сърцето му. И всичко това напразно.
	— Питър — прошепна Мариса. Тя бавно се надигаше, измъкваше се мъчително изпод тялото му. — Той си отиде.
	Цялата беше в кръв, но той не можеше да разбере доколко това беше нейната и доколко неговата. Трябваше да опита да й помогне, да я превърже, но май нямаше да успее да я достигне. Рьоне беше останала на хълма…
	— Рьоне… иди при… Рьоне…
	Тя не правеше други движения, само се примъкваше към него. Опитваше да му помогне.
	— Не… живей — промърмори той.
	— И двамата ще живеем. — Тя протегна ръка и стисна силно неговата, а очите й блестяха ярко, озарени от огъня. — Бори се.
	Беше твърде късно. Мариса не разбираше това. Тя беше воин като Андрос, а воините никога не съзнаваха всичко докрай. Но нямаше и нужда да съзнават всичко. Дългът на воина се състоеше в това да брани и пази „Вихрения танцьор“.
	„Вихреният танцьор“. Откъде ли се появи тази мисъл?
	Питър чувстваше как болката го завладява все повече, сякаш експлодира в гръдния му кош. Изведнъж изпита чувство на яростно отхвърляне.
	— Мариса!
	— Тук съм.
	Не искаше да изоставя Мариса.
	И се страхуваше.
	Тя се опитваше да седне, докато пръстите й с труд разкопчаваха ризата му.
	Болката ставаше все по-остра, а страхът му се усилваше. Трябваше да намери начин да премахне страха.
	Той се вгледа в очите на Мариса, взрени в неговите собствени със съчувствие и разбиране. Красиви, тъжни, изумрудени очи. Не, това отново беше „Вихреният танцьор“. Но внезапно двамата се смесиха в едно и протегнаха ръце към него. Страхът му се притъпи.
	Едно необятно царство, безкраен полет, блестящи златни облаци.
	И още нещо.
	Парадигнес. Старецът, седнал със затворени очи в своя висок трон.
	Очите на Парадигнес бавно се отваряха и старецът се вгледа в него. Защо Питър не го бе разбрал досега?
	И той вече не се страхуваше от нищо.

	Вазаро гореше.
	Кейтлин се взираше невярващо, докато двуместната кола под наем вземаше завоя на пътя.
	Поля, горички, лозя — огънят бавно поглъщаше всичко! Огромни кълбести облаци от черен дим се издигаха към небето.
	— Не! — Тя не усети как от гърдите й се изтръгна този див вик. — Не е възможно това да се случва.
	Алекс натисна амбреажа и се понесе по пътя.
	— Алекс… — Те взеха завоя и видяха обхванатото от огъня имение. Северното крило на каменната къща бе отнесено от взривната вълна и от него бяха останали само отломъци, които й напомняха за видени някога снимки на Лондон по време на войната. Пламъците сякаш облизваха прозорците на горния етаж като непристойно изплезени езици. — Майка ми!
	— Знам. Бързам. — Върховете на лимоновите и цитрусовите дръвчета бяха обхванати от огъня и образуваха пламтяща арка, към която Алекс летеше със спортната кола, докато свиха в алеята пред дома.
	— Мама! — Кейтлин задърпа неумело дръжката на вратата веднага, щом колата спря. — Мама е в тази къща.
	— Стой настрана от пушека. Аз ще я открия. — Алекс изскочи, втурна се по стъпалата и блъсна входната врата.
	Смъртта. Смъртта витаеше навсякъде около нея. Вазаро умираше. Къщата умираше, а смъртта все още бродеше из нея, дебнейки Алекс. И той си мислеше, че тя ще стои отвън и ще чака?
	Кейтлин отвори широко вратата на автомобила. Горещината и димът я блъснаха в гърдите като вълна и задавиха дробовете й, докато изтича по стълбището към фоайето. Пушекът смъдеше в очите, обгаряше дробовете й.
	— Алекс!
	— Излизай оттук! — Гласът му се разнесе от задната част на къщата. — Ей сега идвам.
	Тя стоеше в коридора и наблюдаваше как пламъците пълзят надолу по стълбите за втория етаж и по пътя си поглъщат с чудовищен апетит сантиметър по сантиметър жакардовата обюсонова пътека.
	Алекс изтича от кухнята по коридора. Димът ставаше все по-гъст и Кейтлин едва можеше да различи напрегнатото му лице. После забеляза крехкото тяло на Катрин в ръцете му и почувства силен прилив на облекчение. Майка й сигурно е изгубила съзнание от пушека, но поне пламъците не бяха я докоснали.
	— Влизай в колата и карай към селото — каза Алекс дрезгаво, докато слизаше по стълбите с Катрин на ръце. — Аз ще я отнеса през поляната отсреща на пътя.
	Кейтлин поклати глава и се повдигна на пръсти, за да погледне през рамото му лицето на майка си. Алекс я беше извърнал малко настрани и извитата му ръка отчасти я скриваше.
	— Ще я отнесем в колата. Трябва да я заведем на лекар. Димът…
	Кейтлин се приближи още малко.
	— Нямаме време да… — Тя млъкна, щом съзря това, което Алекс се опитваше да скрие от нея.
	Малка къдрава дупка, не по-широка от показалеца й, зееше върху нежното слепоочие на Катрин.
	Кейтлин вдигна очи към бледото лице на Алекс.
	— Алекс!
	— Мъртва е — каза той.
	— Не е възможно. — Не виждаше ли, че Катрин си е същата? Червилото й беше тъй свежо, сякаш току-що си го е сложила, а ноктите на безжизнено провисналата й отстрани ръка бяха лакирани със сребрист бледокафяв лак. Кейтлин пристъпи още по-напред и докосна красиво сресаната коса на Катрин. Всяко косъмче си беше на мястото. Както винаги.
	— Мамо?
	— Кейтлин. — Гласът на Алекс бе изтръпнал от болка.
	— Мамо?
	— Трябва да се махаме оттук — каза Алекс. — Пожарът…
	Пожар. Смърт. Катрин. Вазаро.
	Алекс. Но Алекс още не бе обхванат от пожара. Не беше мъртъв. Трябваше да го отведе по-скоро надалеч от Вазаро, преди смъртта да грабне и него.
	Тя се запрепъва слепешком към ламборгинито в автомобилната алея. Върху покрива му бяха нападали горящи клони от дърветата, ограждащи алеята и бяха прогорили грозни дупки върху бялата повърхност. Колко жалко, помисли си тя притъпено, Катрин щеше да се разстрои от гледката. Тя обичаше това ламборгини и й доставяше голямо удоволствие да го кара.
	Кейтлин отвори вратата и се тръшна на седалката.
	— Не. — Алекс бе застанал край нея с разкривено лице. — Ще трябва ти да шофираш. Аз ще я отнеса долу на пътя.
	Изведнъж тя осъзна какво всъщност се опитваше да й каже. Тази кола беше двуместна, както и спортната, която бяха наели от летището, за да пристигнат във Вазаро по най-бързия начин. Нямаше да има място за Катрин.
	Никъде в този свят нямаше вече да има място за Катрин.
	Тя протегна ръце.
	— Аз ще я държа. Не е много тежка.
	Алекс се поколеба.
	— Дай ми я. — Внезапно гласът на Кейтлин стана рязък. — Аз съм силна. Мога да я държа.
	Очите на Алекс проблясваха сред изцапаното му със сажди лице.
	— Да, знам, че си силна. — Той грижливо положи дребното тяло на Катрин върху скута на Кейтлин, блъсна вратата и изтича отпред към шофьорското място.
	Остра, нетърпима болка прониза Кейтлин до дъното на душата й, когато видя отблизо грозната дупка от куршума.
	Тя протегна трепереща ръка и покри този отвратителен отвор в слепоочието на Катрин с кичур от копринените й коси.
	Катрин не би искала такова грозно нещо да се вижда.
	— Тръгваме ли? — попита Алекс, когато колата потегли.
	Тя не го чу. Майка и дете. Когато е била мъничка, сигурно и Катрин е прегръщала Кейтлин също тъй грижовно, преди баща й да я примами далеч от нея и от Вазаро. Сега ролите бяха разменени и тя трябваше да носи на ръце и да пази майка си при това нейно последно пътуване извън дома.
	Тя придържаше нежно Катрин с двете си ръце, докато Алекс се носеше с бясна скорост под огнената арка на дърветата към пътя за селото.

	Пожар!
	Пламъците вече я обхващаха, поглъщаха я. Едва дишаше.
	Катрин!
	Кейтлин рязко се изправи в леглото, мятайки се трескаво, за да избяга, опитвайки се да измъкне Катрин, преди да…
	— По-спокойно. — Алекс седеше край нея, а ръката му притискаше здраво нейната, за да не отмята завивките. От него се носеше мирис на дим, под очите му се бяха изписали тъмни кръгове и никога досега не беше го виждала тъй измъчен.
	— Ти си в безопасност. Тук сме в къщата на Рьоне, в селото.
	Тя се огледа замаяно наоколо и осъзна, че стаята й е позната. Голямото двойно легло, бледорозовите тапети на цветя. Тя беше дала на Рьоне това разпятие от злато и слонова кост, окачено на отсрещната стена, като сватбен подарък при женитбата й с нейния Пиер.
	Спомените нахлуха в съзнанието й и тя притвори очи, за да ги прогони. В безопасност. Може би тя беше в безопасност, но нищо друго в целия свят не беше вече сигурно или безопасно.
	— Майка ми…
	— Не помниш ли? Отнесоха я в Грас. Знаех си, че не разбираш какво става, откак дойдохме тук.
	Тя смътно си спомняше как пристигнаха в къщата на Рьоне, как тя нежно я изми и я заведе в леглото, но всичко друго й се губеше.
	Отвори очи.
	— Това е леглото на Рьоне и Пиер. Не би трябвало да съм тук.
	— Сега не им е нужно. Те са навън, в полята с останалите работници. Жак се опитва да спаси онова, което е оцеляло от дръвчетата и посевите.
	Тя се съмняваше, че изобщо нещо може да се спаси. Потръпна, като си припомни бушуващият ад в същите тези поля.
	— Защо се случи всичко това? Майка ми никога никому не е навредила. Вазаро…
	— Аз… не знам. — Алекс говореше на пресекулки. — Дошли с хеликоптер. Жак каза, че е било като нападение на командоси. Знаели са точно къде отиват и какво ще вършат. Жак видял един от сезонните работници да скача в хеликоптера при тях, точно преди да отлетят и полицаите считат, че именно той е прерязал телефонните жици и е подготвил всичко.
	— Кой е бил?
	— Един италианец, Ферацо. — Той замълча. — Убил е и Питър Московел. Мариса получила две рани от куршум, но се надяват, че ще се оправи.
	— Боже мой. — Какъв безкраен кошмар. Тя остана безмълвна, опитвайки се да възприеме случилото се. — Направили са го, само за да ни покажат, че могат да ми навредят, нали? Всичко това, само за да накажат мен.
	Ръката на Алекс стисна нейната.
	— Опитай се пак да заспиш.
	Тя поклати глава.
	— Сънищата…
	— Знам.
	Наистина я разбираше, осъзна тя мрачно. Виждаше го по изражението му. Явно познаваше страха от това да затвориш очи и пред теб да изплуват кошмарите на миналото.
	— Добре тогава, недей да спиш. Просто си почивай. — Той я обгърна с ръце и се отпусна в креслото, стиснал я в прегръдките си.
	Бялата му риза беше скъсана на рамото, а мирисът на пушек се усещаше още по-ясно сега, когато бе тъй близо до него.
	— Дрехите ти… миришат на пушек.
	Той целият се стегна.
	— Не успях да се измия. Не исках да се отделям от теб. Забравих, че така може да ти напомням за…
	— Това не ме притеснява. Не мога да избягам от него. — Дълбоко в подсъзнанието си дори чувстваше някаква утеха при мисълта, че Алекс е рискувал толкова много, за да й помогне. Тя сгуши още по-плътно лицето си върху рамото му. — Ако съм твърде тежка, кажи ми. Знам, че не съм перце.
	— Не ми тежиш — каза Алекс дрезгаво.
	Но тя се усещаше натежала вътрешно, толкова обременена от мъка и сълзи, че едва можеше да диша.
	— Аз я обичах. Винаги съм я обичала.
	Алекс седеше безмълвно. Започна да гали косата й.
	— Но не я познавах. Не истински. Бях винаги твърде заета, за да разговаряме… — Нежната й ръка нервно подръпваше една гънка на ризата му. — Бих искала да съм й отделяла повече време. Сега вече никога няма да имам тази възможност.
	— Всеки се чувства така при смъртта на много близък човек. Всички правим грешки. Просто трябва да се примирим с това.
	— Да. — Тя замълча за момент. — Защо са я застреляли, Алекс? Аз ли съм виновна?
	— Не.
	Гласът й пресекваше от болка.
	— Не виждам смисъла. Няма никакъв смисъл.
	— Да, така е. — Гласът му се задави на последната дума и прегръдката му я обхвана още по-силно. — После ще говорим. Сега не мисли за това.
	— Благодаря ти, че беше тъй мил с мен.
	В смеха му прозвучаха остри нотки на отчаяние.
	— Мил ли? Боже мой!
	Тя притвори очи.
	— Ти си по-добър, отколкото си мислиш.
	— Кажи ми го пак след време.
	— Ще го кажа. Добротата е много важно нещо. Сам го каза веднъж, помниш ли?
	— Да.
	— Гласът ти звучи някак смешно.
	— Защото думите ти направо ме убиват.
	Странно, наистина, но в този трагичен момент цялата болка и горчивина, които й бе причинил, изчезнаха напълно. Бяха заедно в мъката, обвързани от общото чувство за вина и тъга. Сега най-важно за нея беше успокоението, което й даваше мисълта, че и той бе обичал Катрин. Ръцете й инстинктивно го обгърнаха здраво, в порив да даде и на него същата утеха, каквато сама бе получила.
	— Съжалявам.
	Той зарови лице в косите й.
	— Не говори повече. Опитай се просто да си почиваш.
	Тя се беше отпуснала мълчаливо, наслаждавайки се на проникващата от тялото му топлина и сила докато се почувства кротка и унесена.
	— Алекс?
	— Да.
	— Знаеш ли, понякога наистина си мислех, че те обичам.
	Усети как тялото му се напрегна до нейното.
	— Не, не казвай това. По-късно ще съжаляваш.
	— Не бих могла да си обясня по друг начин защо страдах толкава силно. — Беше тъй лесно да си признае това, което толкова дълго се бе опитвала да потисне, да назове неназовимото сега, когато бе обвита в було от безчувственост, когато вече нищо нямаше значение. — Съжалявам, не исках да те разстройвам.
	— Не ме разстройваш — каза той глухо.
	— Това е добре. Все пак, явно не съм била права. И двамата знаем, че всъщност това не съществува… — Тя оставаше с плътно затворени очи, за да се изолира от външния свят, но все още усещаше дима, докато се притискаше към Алекс, докато се притискаше към всичко, което я заобикаля.
	Дали Вазаро все още гореше?


>	Глава четиринадесета

	— Как се чувстваш? — Челси нежно докосна ръката на Кейтлин, след като се отдалечиха от гроба. — Мога ли да ти помогна по някакъв начин?
	— Не. — Кейтлин погледна назад към ковчега, положен в пръстта.
	— Никой не може да направи нищо. Нея вече я няма. Всичко това вече го няма.
	Тя обходи с поглед познатите лица, събрани около пресния гроб — Жак, Пиер, Рьоне, по-голямата част останалите работници, неколцина приятели на Катрин от Ница. Джонатан Андреас не можа да дойде на погребението, защото съпровождаше тялото на Питър Московел, което щеше да бъде погребано в родната му Западна Вирджиния. Алекс беше минал оттук по-рано, но сега тя не го виждаше. Кейтлин бързо потисна смътния пристъп на самота, обзел я при неговото отсъствие.
	Алекс беше уредил всички формалности по погребението и задържа настрани репортерите, полицията, Интерпол и правителствените чиновници. Той я беше държал в прегръдките си през онези първи нощи, когато тя се събуждаше с писък и не позволяваше на болката да се върне, докато тя не заспеше отново. Трябваше да благодари на Бога за това благословено вцепенение, което беше защитило чувствата й през целия този кошмарен период. Сега вече не се нуждаеше от помощта на никого и на нищо.
	— Благодаря ти, че ми изпрати тази рокля и не пусна телевизионните камери в гробището.
	— Роклята е моя заслуга, но с репортерите е оправи Алекс — Челси замълча. — И Далпре. Не знам как успя да задържи продавача на сладолед далече от теб. На нас, останалите той определено ни вадеше душата.
	Отново Алекс. Грижеше се тя да има всичко необходимо, да приема нещата по-лесно. Знаеше, че трябва да изпитва благодарност, но нищо не можеше да я извади от вцепенението, да проникне през тази ледена стена, която се беше сключила около нея.
	— Той смята, че съучастникът на Ледфорд е Краков, а не Далпре.
	— Знам. Казал е на Джонатан. Няма особени основания да мисли така и може би греши. — Челси направи гримаса. — Надявам се да е сбъркал. За мен ще е удоволствие да мразя Далпре и в червата — тя хвана Кейтлин под ръка и нежно я отдели от гроба, насочвайки я към вратите от ковано желязо на входа на гробището. — Трябва да се връщам в болницата. Ти нали ще се оправиш сама?
	Кейтлин кимна.
	Челси се намръщи.
	— Не, наистина. Щом Мариса бъде изписана от болницата, ще я изпратя обратно в Лос Анджелис. Къщата ми там има специална охрана. Защо не отпътуваш с нея и не останеш, докато стане време да започнеш рекламната кампания?
	Рекламната кампания. Челси говореше за лансирането на парфюма, сякаш нищо не се беше променило. Щеше да се наложи Кейтлин да поговори с тях за парфюма, но сега не можеше да понесе и това.
	— Много мило от твоя страна. — Наистина беше мило и за момент й се прииска да може да усети нещо под тази ледена празнота. — Но няма да свърши работа. Аз трябва да… Трябва да се върна във Вазаро.
	Челси поклати глава.
	— За Бога, Кейтлин, ти си почти в шок. Не си в състояние да понесеш…
	— Отивам. Ще ме откараш ли дотам, преди да отидеш в болницата?
	Челси се поколеба, после сви рамене.
	— Разбира се. Защо не? Този ден все едно не може да стане по-лош.

	Кейтлин застана на хълма с гръб към развалините на господарската къща. Гледаше към изпепелените поля.
	От маслиновите и портокаловите дръвчета бяха останали само сгърчени, обгорени скелети. Тя беше видяла всичко това през последните няколко дни, но тогава беше побързала да отклони поглед, за да не се поддаде на пристъпа на болката.
	Стоеше с изправен гръб, лице в лице с разрушенията, попиваше ги с поглед, поемаше в себе си болката, която щеше да подхрани студения гняв и решимостта в нея.
	— Не трябваше да идваш тук — Алекс застана до нея. — Не ти ли стигаше досега? Днес беше на погребение.
	— Имах нужда да видя това. — Тя не откъсваше поглед от овъглените поля. — Прав си. Сякаш е умряло мое дете. Никой няма право да направи такова, такова… грозно нещо.
	— Светът понякога е грозно място.
	— Не мисля така. — Кейтлин поклати глава. — Винаги съм мислила, че има неща, с чиято помощ можем да държим злото настрана. Грешила съм.
	Алекс пристъпи по-близо и протегна ръка да я успокои.
	— Кейтлин, това не е краят на…
	— Не ме докосвай.
	Ръката му се отпусна.
	— Добре, разбирам.
	— Не, не разбираш. — Той си мислеше, че тя го смята за виновен за това чудовищно нещо, но тя винеше само себе си. Не искаше да му позволи да я докосне заради опасността, която той представляваше за нея. В миналото той притежаваше по-голяма сила да я накара да _чувства_, отколкото всеки друг. А чувствата застрашаваха бариерата, която тя беше издигнала срещу мъката. Тя вдигна ръка и обгърна с жест опустошената земя пред тях. — Разбираш ли какво означава за мен това? Преди Ледфорд да го направи, всичко, което исках, беше да върна „Вихрения танцьор“ обратно на Джонатан. Но сега искам той да бъде наказан. Искам всички те да си понесат наказанието.
	— Веднъж ми каза, че не вярваш в отмъщението.
	— И ти отвърна, че не са ми причинявали достатъчно зло. Кажи ми, Алекс, сега остатъчно зло ли ми причиниха?
	— Да — той чакаше. Накрая попита. — А сега какво?
	— Връщаме се в Истанбул. Нали не мислиш, че ще се предам? Какво друго ми остава сега? Винаги съм се сърдила на майка си, че е оставила баща ми да навреди на Вазаро. — Тя се разсмя, не можейки да повярва на собствената си глупост. — Но това направих самата аз. Можех да звънна по телефона на Джонатан и да предотвратя всичко това. Но бях толкова глупава, бях…
	— Грешката не беше твоя. Моя беше. — Светлите очи на Алекс горяха на пребледнялото му лице. — Всичко тръгна зле. Не прави това, за Бога, не искам да страдаш повече.
	— Трябва ли просто да оставя всичко, както си е? Трябва ли просто да седна тук и да гледам тези поля? Майка ми е мъртва, имението Вазаро е мъртво и след тринадесет месеца парфюмът ми също ще бъде мъртъв.
	— Не мога да възкреся Катрин, но заедно можем да измислим нещо за останалото.
	— Какво? Да не се готвиш да купиш цветя от другите ферми? След всичките изследвания, които направи, вече трябваше да знаеш, че това няма да свърши работа. Цветята трябва да бъдат отгледани в имението Вазаро, й да запазят цялото богатство на ароматите. Погледни към тези полета, Алекс. Сякаш отгоре им е паднала водородна бомба.
	— Жак каза, че е успял да събере пръчки и разсади от повечето растения. Нека да помисля за това. Казвам ти, че ние можем…
	— Не! — Не можеше да понася да слуша повече за това. Обърна се рязко и тръгна през овъглената ливада към колата, паркирана на алеята пред къщата. Смътно усещаше, че той е натъжен и объркан, но не позволи това да достигне до съзнанието й. Не трябваше да допуска нищо отвъд тази ледена стена, иначе тя можеше да рухне. Стената трябва да се укрепва, да става по-висока, за да заключи мъката в своя обръч.
	— Печелиш, да го вземат дяволите. — Той сграбчи ръката й и я накара да се обърне към него. — Искам да ти покажа нещо. Фотографски филм, намерен сред вещите на Питър. Джонатан даде да го проявят. — Той бръкна във вътрешния джоб на палтото си и извади една снимка. — Дребният набит човек, който работи на полето, е Антонио Ферацо. Погледни го. Запомни Лицето му. Той уби майка ти и Питър. Ще убие и теб, ако има тази възможност.
	Кейтлин се вгледа в снимката. Мъжът на нея се усмихваше, а само преди един ден беше причинил тези разрушения във Вазаро.
	Алекс й подаде друга снимка.
	— А това е Ледфорд.
	Тя дълго и внимателно разглеждаше безизразното румено лице на подгънатата снимка.
	— И двамата изглеждат толкова… обикновени — пъхна снимките в чантичката си. — Не се безпокой, ще ги запомня.
	— Добре ще е да го направиш.
	— Ами Краков?
	— Повиках Голдбаум и му казах да удвои наблюдението върху него. — Той влезе в ритъма на крачките й. — Подготвил съм всичко да отлетим днес от Ница. Не вярвах, че ще успея да те убедя да оставиш нещата така. — Лицето му внезапно стана напрегнато, както винаги, когато прехвърляше различни възможности и проблеми. — Наех самолет, който ще ни свали на частна писта край Истанбул. Ще вземем такси до Капалъ чарши. Там ще те оставя с Кемал, а аз ще разузная около къщата, за да съм сигурен, че там още е безопасно.
	Тя кимна в знак на съгласие.
	— На път към Ница ще спрем в селото и ще кажем на Жак как да се оправи с хората от застрахователните компании. — Той срещна погледа й, докато отваряше пред нея предната врата. — Господи, страх ме е. Размисли. Мога да те изпратя в Порт Андреас, където ще си в безопасност при Джонатан. Не се връщай, Кейтлин.
	Тя се качи в колата, без да му отговори.
	Той изруга и затръшна вратата.

	— Обажда се Ферацо. Намирам се в хотел „Диван“ в Истанбул.
	— Хич не ме интересува къде си ти. Къде са Каразов и оная Вазаро? — попита Ледфорд.
	— Не мога да ги намеря. Цял ден бях на летището, Каразов и женската не се появиха.
	— Да не мислиш, че Каразов ще бъде толкова глупав, че да се качи на пътнически самолет, та да ги очистиш още щом излязат от летището?
	— Е, не можех да рискувам да се върна във Вазаро. Половината Интерпол се мотаеше там, след като драснахме клечката на фермата.
	Брайън въздъхна.
	— Все повече ме разочароваш, Ферацо.
	— Той е добър — взе да се оправдава Ферацо. — Трябваше да ме оставиш да ги оправя и двамата във Версай.
	— Не! Не трябва да пипаш Каразов. Жената е целта ти, идиот такъв. Ако смяташ, разбира се, че можеш да се справиш с нея.
	— Справих се добре във Вазаро, нали? — начумерено каза Ферацо. — Но трябва първо да ги намеря.
	— Може да не е толкова лесно. Циганина казва, че Каразов се е покрил и че дори той не е успял да го надуши, откакто е дошъл в Истанбул. Все пак Каразов може да се опита отново да се свърже с него. — Ледфорд замълча, обмисляйки проблема — Каразов знае за „Улицата на ятаганите“.
	— И пиле няма да позволя да прехвръкне там.
	— Ще дойда в Истанбул след три седмици — гласът на Ледфорд беше мек. — Искам да си разкарал жената, докато пристигна, Ферацо. Няма да търпя повече грешки.
	Ледфорд затвори слушалката, без да чака отговор. Не го изненада това, че Алекс беше положил такива усилия да се освободи от Ферацо. Гневът на Ледфорд беше стоварил върху имението бедствия от такъв мащаб, че трябваше да е станало ясно на всички колко е недоволен той от оная Вазаро. Е добре, време беше Алекс да осъзнае, че тяхната партия шах трябва да бъде играна по правилата и предателството не трябва да се повтаря.
	— Защо не убием Каразов, щом знае за къщата?
	Ледфорд се изправи и се обърна към Краков, който седеше на едно кресло в отсрещния ъгъл на стаята.
	— Той няма да хукне към Интерпол. Не се притеснявай, ще се споразумея с него.
	— Само мен не замесвай. — Краков се надигна — Днес следобед свиквам пресконференция, за да разглася поканата за конференцията. Там ще е последната ни среща, преди да отидем в Истанбул. Смятам, че не трябва да се свързваме и по телефона. Когато всичко това свърши, аз трябва да бъда…
	— Чист като сняг — завърши вместо него Ледфорд с широка усмивка. — Ще ти пазим пелените чисти.
	— Знаеш какво да правиш, нали?
	— Ще уредя утре да звъннат на полицията и да прочетат заплахата.
	— И ще свършиш всичко в Истанбул точно както сме го планирали?
	— Разбира се, ти командваш парада. — Ледфорд приятелски му се усмихна. — Планът наистина е много добър.
	— Няма да съжаляваш за това. Веднъж да взема властта, ти ще…
	— По-добре ще е да тръгваш — прекъсна го Ледфорд. Стигаше му толкова за днес. Повдигаше му се от надутото копеле. — Не бива да излагаме на опасност всичко, когато сме толкова близко до успеха.
	Краков кимна.
	— Радвам се, че разбираш необходимостта от крайна дискретност.
	Ледфорд проследи с поглед как Краков върви към вратата с военна стъпка. Господи, помисли си той, този човек държи гърба си изправен така, сякаш в задника му е пъхната дръжка на метла.
	Краков се обърна от прага.
	— Уведоми ме, когато установиш главната си квартира в Истанбул, в случай, че в последния момент се наложи да предам някакви допълнителни инструкции за теб.
	— Разбира се, че така ще направя. — Усмивката не слезе от лицето на Ледфорд, докато гледаше как Краков отваря вратата. На него ли копелето щеше да дава инструкции? Всички ласкателства, с които Краков напоследък беше засипван, караха егото му да се раздуе като гуменото човече — реклама на гумите Гудиър. Внезапно му се дощя да спука този балон — Мислех дали няма да е добра идея да очистим и жена ти.
	Краков замръзна.
	— Какво?
	— Когато премахваме другите цели в Истанбул, може да се окаже добра идея…
	— Хелга?
	Това го беше разтърсило. Ледфорд притвори клепачи, за да прикрие задоволството в погледа си.
	— Защо не? Би могъл да се правиш на съкрушен вдовец, а съм сигурен, че това ще отклони подозренията.
	— Ще… помисля за това.
	— Заради делото. В крайна сметка аз пожертвах трима добри мъже в Лувъра. Една съпруга не е чак толкова много.
	— Казах ти, че ще помисля за това — изсъска през зъби Краков. — Не смятам, че това е необходимо.
	— Би могъл да я замениш с чифт дългокраки блондинки, с каквито се слави страната ти.
	Краков се изправи с цялото си величие.
	— Ако одобря смъртта на Хелга, това няма да е по детински подбуди.
	— Разбира се, че няма. — Краков почти беше успял да се убеди сам, че прави всичко това от патриотични съображения, а не за да стане бог. Винаги е грешка да мамиш себе си, дори когато лъжеш всички други на света. Брайън прекоси стаята и отвори вратата пред Краков. — Само една идея.
	— Ще те уведомя.
	— Направи го. — Брайън затвори вратата зад Краков и отново посегна към телефона. Не трябваше да изправям копелето на нокти, но Краков беше такъв надут пуяк, че той не можа да устои на изкушението. Упорито вярваше, че Брайън Ледфорд е тъпа горила. Той се разсмя. Краков наистина много ще се изненада, когато разбере, че е имал работа с невероятно хитър човек.
	Брайън реши, че е време да пристъпи към следващата точка от своя план. Вдигна слушалката и набра номера на параходната компания „Уайт стар“.

	— Здрасти, малката. — Челси нахълта в болничната стая, тръсна букета рози на леглото и залепи една целувка по челото на Мариса. Със счупените лява ръка и рамо на Мариса бяха в гипс. Вторият куршум, който я беше уцелил, беше минал първо през тялото на Московел, преди да се плъзне покрай нейните ребра. Божичко, колко беше бледа. — Докторът каза, че си спала добре през нощта. Съвсем скоро ще те изпишат. — Тя седна на един стол до леглото. — Репортерите не дойдоха да те тормозят, нали?
	Мариса поклати глава.
	— Старшата сестра ги спря на регистрацията.
	— Отлично.
	— Как е Кейтлин?
	— Зле. Прилича на робот.
	— Предполагам, че не бихме могли да очакваме нещо друго. — Мариса преглътна. — Беше ли днес на погребението?
	— Надявах се да си забравила, че е днес. — Челси се наведе и стисна ръката на Мариса. — Изпратих цветя от твое име.
	— А Питър?
	— Утре ще го погребват в Западна Виржиния.
	Очите на Мариса се наляха със сълзи.
	— Той спаси живота ми, нали знаеш?
	— Знам. Рьоне е видяла всичко от хълма и ни разказа.
	— Той ми беше приятел, майко. — Две сълзи се плъзнаха по бузите на Мариса. — Беше благ и нежен и… не бях срещал друг човек, когото да чувствам така близък.
	— Тогава го запази в себе си завинаги. Не го забравяй. — Челси стисна по-силно ръката на Мариса. — Аз никога няма да го забравя. Може да се каже, че той спаси и моя живот.
	— Джонатан с него ли отиде?
	Челси кимна.
	Мариса прехапа долната си устна.
	— Не исках той да е сам. От роднините му беше останала жива само една стара леля и той не се интересуваше особено от нея. Беше толкова самотен човек.
	— Джонатан беше негов приятел. Това значи много.
	— Да. — Мариса избърса мократа си буза с ъгъла на чаршафа. — Смяташ ли да се омъжиш за него?
	Очите на Челси се разшириха.
	— Какво?
	— Джонатан. Той е добър човек и ти го обичаш. Смяташ ли да се омъжиш за него?
	— Господи, къде криеш кристалната си топка? Знаеш, че не съм от хората, които бързат да се женят. Ще си останем само двете с теб.
	— Време е да престанем да си бъдем двете с теб. Забрави за мен. Омъжи се, майко.
	— Опитваш се да се отървеш от мен ли?
	— Опитвам се да махна пепелта, с която ти упорито си посипваш главата.
	— Каква отвратителна мисъл. — Челси сбърчи нос с деликатно неодобрение. — Тези вонящи въгленчета. Надявам се, че имам по-добър вкус. — Челси отбягваше погледа на Мариса, но тя не отстъпваше. — Няма да ми позволиш да пропусна този въпрос, нали?
	— Не.
	— Господи, колко си твърдоглава. — Показалецът й взе да описва различни фигури по чаршафа. — Той ще стане следващият президент, малката.
	— Е, и?
	— Знаеш, че аз…
	— Велики Боже. — Мариса зяпна. — Намерила си някой друг, когото да покровителстваш.
	— Не бих искала да се задълбочаваме върху това.
	— Добре. — Мариса замълча — Все едно, има по-важни неща, за които трябва да поговорим.
	Челси предпазливо я погледна.
	— Какви неща?
	— Не се меси в това, майко.
	— В какво?
	— Прекалено е опасно. Нека властите се оправят с това. Не се бъркай там.
	— Напоследък уважението ми към органите на правораздаването доста е намаляло. — Челси трябваше да се сети, че Мариса, която я познаваше най-добре, щеше да отгатне как тя ще реагира на това зверство. — Ти почти загина от загуба на кръв.
	— Но не умрях. Ще се оправя.
	Челси издърпа ръката си и се постара гласът й да не издава нейната ярост.
	— Ферацо не заслужава да остане жив, нито пък Ледфорд.
	— Аз не заслужавам да ме караш да се безпокоя за теб.
	— Удар под пояса. — Челси я погледна в очите. — Слушай, ами ако аз лежах в това легло? Ти какво щеше да направиш?
	Мариса леко се усмихна.
	— Удар под пояса.
	Челси се наведе и я целуна.
	— Приеми това тогава. Носиш го в гените си, малката. Ти си роден боец, също като мен. — Тя стана и взе букета от леглото. — Трябва да ги натопя във вода.
	— Майко, недей да…
	— Не се притеснявай. Обещавам ти да не се правя на Рамбо и няма да се отделя от теб, докато не оздравееш достатъчно, за да бъдеш откарана у дома в Калифорния. — Тя внезапно свъси вежди. — Надявам се само, че Кейтлин и Алекс няма да докопат копелетата, преди да съм отишла в Истанбул.
	Мариса примирено поклати глава.
	— А аз се надявам, че ще успеят.

	Наближаваше полунощ, когато Кемал и Кейтлин пристигнаха във вилата край Босфора.
	Алекс беше в кухнята и вдигна поглед, когато вратата се отвори.
	— Направих кафе. Искате ли малко?
	— Не, благодаря ти. — Кейтлин тръгна през хола към своята спалня. — Много съм уморена. Лека нощ.
	Секунда по-късно вратата се затвори след нея.
	— Вече не е същата. — Кемал гледаше в посоката, където беше изчезнала Кейтлин. — Не ми харесва това.
	— Да не мислиш, че на мен ми харесва? — В гласа на Алекс се прокрадваше гняв. Той наля кафе в чашата пред себе си. — Не приказва, не се усмихва. Някъде другаде е. Така е от онзи ден във Вазаро.
	— Шок — рече Кемал. — Виждал съм понякога да става така с децата в „Харема“. Те не искат да повярват, че това им се е случило. Изолират част от себе си.
	— Понякога с години. — Кемал поклати глава. — Но там това не беше толкова лошо. Поне част от тях остава ненакърнена. С Кейтлин положението е друго. Опасно е, когато си толкова вцепенен, че не чувстваш страх. — Той прехвърли погледа си към лицето на Алекс. — Докато чакахме ти да разузнаеш около вилата, тя ме попита дали е възможно да я вкарам в „Харема“, за да научи нещо повече за Аднан.
	— Господи.
	— Казах й, че няма да има никаква полза от това. Аднан не се е показвал, откакто вие отпътувахте за Вазаро.
	— Къде, по дяволите, би могъл да бъде?
	— Минали са само седем дни — напомни му Кенан.
	Седем дни. Сякаш бяха цяла вечност, изпълнена с мъка и угризения. Мъката на Кейтлин, неговите угризения. Пръстите на Алекс се сключиха по-здраво около чашата с кафе.
	— Тя трябваше да зареже всичко това. За нея е прекалено опасно да продължава.
	— Изпълнена е с омраза срещу Ледфорд. Отмъщението може да донесе голямо облекчение.
	— Не и на Кейтлин. Сега тя мисли, че иска отмъщение, но това противоречи на дълбоките й убеждения.
	Кемал се усмихна на Алекс.
	— Но не и на нашите.
	— Не. Но Кейтлин не е като нас.
	— Какво ще правим тогава?
	— Ще я накараме да спре да мисли за смъртта и да започне да мисли за живота.
	— Малко е вероятно тя да бъде наведена на такива мисли при сегашните обстоятелства.
	— Винаги има начин, стига да се подходи към проблема от правилна гледна точка.
	Кемал въпросително вдигна вежди.
	— „Вихреният танцьор“. Тя има чувството, че е загубила всичко, но „Вихреният танцьор“ остава.
	— Не разбирам. „Вихреният танцьор“ също изчезна.
	— Но не и загадката. Ще се опитаме да я разрешим. — Алекс изпи остатъка от кафето на две глътки. — Ще се опитаме, по дяволите. Ще я разрешим тази загадка. Може да не съм в състояние да й помогна по друг начин, но това мога да направя. — Той постави чашата обратно върху чинийката. — В деня, преди да бъде убит, Московел трябваше да остави една пратка, която да пристигне в офиса на Американ експрес. Искам утре сутринта да я вземеш и да я донесеш на Кейтлин.
	Кемал кимна.
	— Надявам се, че осъзнава каква висока чест й оказвам, като заради нея ставам обикновен разносвач на поръчки.
	— Не смятам, че тъкмо сега тя осъзнава кой знае колко — уморено отвърна Алекс.
	— Но това ще се промени. Търпение, Алекс.
	Алекс хвърли поглед към затворената врата на Кейтлин.
	— Ти прояви търпение. Аз съм прекалено уплашен, за да чакам тя сама да се оправи. Смятам да я накарам да се отърси от вцепенението, каквото и да се наложи да направя за това.

	— Пристигам натоварен с подаръци — пропя Кемал, когато Кейтлин отвори вратата пред него на следващата сутрин. — Ела и ми дари усмивка на радост и благодарност.
	Кейтлин му направи път да мине и затвори вратата зад гърба му.
	— Какво е това?
	С въздишка на облекчение Кемал остави голямата кутия на масичката за кафе.
	— Имаш късмет, че съм як като бик. По-недостоен мъж би рухнал при такова изпитание.
	Кейтлин усети, че в нея проблясва някакво смътно веселие.
	— Какво е това?
	— Не знам. — Кемал извади джобното си ножче и започна да разрязва връзките на пакета. — Има нещо общо с „Вихрения танцьор“. Алекс каза, че е изпратено от Питър Московел.
	— Питър. — Сърцето й се сви от внезапна болка, като си спомни за последния разговор с милия, лъчезарен Питър Московел. Напрегнато гледаше кутията и нетърпеливо чакаше Кемал да я отвори.
	— Три прожекционни апарата. — Кемал продължи да тършува, измъкна голям грижливо опакован плик и й го подаде. — Тежи почти колкото прожекционните апарати.
	— Преводът — промълви тя. Информацията, която беше очаквала толкова дълго, сега беше в ръцете й. Някъде дълбоко в нея потрепна вълнение и късче от ледената стена, обгърнала нейните чувства, се пропука.
	Кемал бръкна още по-надолу в кутията, измъкна още по-голям пакет и й го подаде.
	— Пълно със съкровища.
	Тя отвори пакета, надникна вътре и побърза да го затвори.
	— Само снимки.
	— Може ли? — Кемал протегна ръка.
	Кейтлин се поколеба, сетне му подаде плика.
	Кемал извади снимките и започна да ги прехвърля.
	— Обичам цветята. Колко хубаво е било твоето Вазаро.
	— Да, беше.
	Той вдигна поглед. Тъмните му очи внезапно се изпълниха със съчувствие.
	— Тази радост е била твоя, а вече не е. Сега трябва да се отвориш за другите радости. Не искам да те оскърбявам с безчувствеността си, но човек трябва да приеме загубите.
	— Приех я.
	— Не мисля така — той отново сведе поглед към снимките. — Но ще ти помогна… Коя е тази?
	Спря да прехвърля снимките и се втренчи в една от тях. Лицето му беше странно съсредоточено.
	Кейтлин надникна.
	— Това е Мариса Бенедикт.
	— Младото момиче, което е било ранено? — Лицето на Кемал застина. — Кучи синове.
	— Да.
	Кемал продължаваше да изучава снимката.
	— Смятам, че тя е изключителна. — Очите му се присвиха, изследвайки лицето на Мариса. — Но тя не се смее, нали?
	Кейтлин смаяно го погледна.
	— Да се смее? Не си спомням да се е разхождала блажено ухилена, но тя не е… — Кейтлин спря, понеже осъзна, че не може да се сети някога да е чувала Мариса да се смее.
	Кемал кимна.
	— Тя се усмихва, но не се смее. Това не е хубаво. Някой трябва да я научи да се смее.
	— Всички обичат Мариса. Сигурна съм… — Кейтлин внезапно спря и го погледна удивено. — Как разбра, че тя не се смее?
	— Син мин.
	— Какво?
	— Старинно китайско изкуство за разчитане изражението на лицето. Някога го изучавах.
	— За миг си помислих, че е било шестото ти чувство. — Кейтлин едва-едва се усмихна. — И разбира се, си станал експерт в тази област.
	— Естествено — той взе снимката и я пъхна в джоба на джинсите си. — Ще я задържа. Нали може?
	— Щом искаш.
	— Много искам. — Той измъкна един от прожекционните апарати. — Сега ще занеса тези неща в кабинета и ще ти ги наглася. Ела да ми покажеш къде искаш да ги поставя. — Той бързо тръгна към кабинета.
	Кейтлин погледна плика с превода и усети, че я обзема вълнение.
	Тя здраво го стисна и тръгна след Кемал към кабинета.
	— Постави апаратите на един стол в ъгъла. Бюрото ще ни послужи за поставка и ще фокусираме над него лъча на другите два апарата, които…
	— „Междузвездни войни“ — промълви Кемал, гледайки захласнато холограмата на „Вихрения танцьор“. — Във филма играеха на някаква триизмерна игра. Това същото ли е?
	— Мисля, че кинаджиите използват специални ефекти, а това е нещо истинско. — Кейтлин регулира най-близкия до нея апарат. — Не знам как точно правят филма, но съм учила за основните принципи на холографията. Всичко се прави с лазери. От лазера излизат два лъча, наречени лъч на обекта и референтен лъч. Лъчът на обекта се пречупва в лещи и се насочва с огледало към обекта, на който искаш да направиш холограма. Лъчите от обекта на свой ред се отразяват към фотографска плака.
	Алекс стоеше на прага, слушайки Кейтлин, но нито тя, нито Кемал усещаха присъствието му. Завесите бяха дръпнати и в стаята преждевременно се беше възцарила тъмнина. Двамата бяха клекнали на пода, разглеждайки холограмата на „Вихрения танцьор“. Дори в полумрака Алекс можеше да различи колко открито и непринудено е лицето на Кейтлин. Усети, че в него се размърдва нещо горещо примитивно. Кемал я беше накарал да изглежда така. Кемал беше успял да премине през стената й, докато той не можа.
	— Същевременно референтният лъч също е пречупен през лещи и насочен към плаката, но без да се отразява в обекта. Лъчите се преливат и си взаимодействат, създавайки нови образи. Тези образи достигат до фотографската плака и осветяват емулсията. — Кейтлин разсеяно усукваше кичур от късата си коса. — Светлинни вълни, отразени от всяка точка на обекта, взаимодействат с референтния лъч и се записват на плаката. И когато сетне филмът бъде проявен, полученият при взаимодействието образ е запечатан завинаги.
	— Много интересно — отегчено каза Кемал. — Недей да продължаваш. Наистина знаеш как да разрушиш илюзиите на човека.
	Кейтлин се засмя.
	— Приличаш на Гастон. Той също не обича логичните обяснения, но е само на шест години.
	— Умно момче.
	Алекс се почувства самотен, изолиран и уязвен. Умишлено се размърда, преди да се изправи, за да ги накара да усетят присъствието му.
	— А, ето те и теб — каза Кемал. — Ела да видиш чудото. Това е истинска магия.
	Алекс видя как Кейтлин се стяга и усмивката й угасва, когато тя погледна към него. Ножът се завъртя в раната.
	— Абракадабра.
	Погледът на Кейтлин се върна върху холограмата.
	— Дълго те нямаше. Къде беше?
	— Отидох да видя Модул в музея.
	Тя не помръдна.
	— Защо?
	— Сметнах, че е имал достатъчно време да си спомни къде е видял надписа.
	— Спомни ли си?
	— Едва след като го разпитвах старателно доста време. Затова се забавих толкова. — Той се усмихна на себе си. — Щеше да се гордееш с мен. Вкопчих, се в него със същата упоритост, с която ти си така прочута.
	— Прословута е по-точно. Къде го е виждал?
	— Преди пет години е бил на разкопки в планината Таре, край село на име Тамкало. Разкопките са били спрени поради липса на средства и най-ценните находки са били прехвърлени в музея в Анкара. Селяните помолили някои от антиките да бъдат оставени в импровизирания музей, който направили. Надявали се да привлекат туристи от крайбрежието. — Той замълча. — Но фрагментът от табличка, на който е видял точно този надпис, не бил открит на самите разкопки. Детето на някакъв работник го донесло от планината.
	— Като Мойсей ли? — попита Кемал.
	— Надали — отвърна Алекс. — Момчето намерило отчупено парче от табличка в някаква пещера и го донесло на археолозите срещу малко пари.
	— Тогава остатъкът от табличката може още да е в пещерата — каза Кейтлин.
	— Възможно е.
	Кемал стана изключи апаратите и „Вихреният танцьор“ изчезна от бюрото.
	— Ние с Кейтлин отиваме в Тамкало — каза Алекс. — Ти оставаш тук, в случай че се появи някаква вест за Ледфорд или Ирмак.
	— И така е добре. Не обичам да се катеря по планините. — Той се усмихна широко. — Вместо това ще изоставя моите хлебарки и ще се пренеса тук да защитавам имота ти.
	— Истинска саможертва от твоя страна.
	— Така е, великодушието ми е голямо. Кога потегляш?
	— Утре сутринта.
	— Ще ти трябва джип. Ще наема един и ще го напълня с всичко необходимо за пътешествие.
	— Можем да минем и без златни колчета за палатка.
	— Жалко. Знам къде може да се намери точно такава екипировка и смятах да я включа в сметката ви.
	— Сигурен съм, че и така сметката ще е достатъчно висока.
	— Аз също. Утре джипът ще ви чака пред вратата точно в шест сутринта. — Кемал протегна ръка. — Ще трябва да си направя ключ, за да охранявам както подобава твоя имот.
	Алекс бръкна в джоба си и му подаде месинговия ключ за външната врата и катинара на оградата.
	— Сигурен ли си, че няма да те затрудни? — сухо попита той. — Не бих искал да ти създавам проблеми.
	— Имай ми доверие. Всичко ще е наред. — Кемал се обърна към Кейтлин и се усмихна нежно. — Това ще ти се отрази добре. Остави всички лоши спомени да отлетят и позволи да бъдеш излекувана. — Той излезе от кабинета, без да чака отговор.
	Алекс изпрати Кемал през дневната до входната врата.
	— Ще се опитам да ти звъня тук поне веднъж на ден за доклад. Можеш да се поразмърдаш най-сетне и да се опиташ да намериш Ирмак.
	— Опитвам се. — Острият тон на Алекс накара Кемал да се обърне и да го изгледа изненадано. Сетне кимна разбиращо и меко добави. — Не ми се сърди. Това не се дължи на мен. Статуята я накара да живне.
	В дъното на съзнанието си Алекс разбираше, че Кемал е прав. Но да го вземат дяволите, когато Кейтлин говореше с Кемал, тя не беше така скована и наплашена.
	— Не разбирам за какво намекваш. Нали затова донесе статуетката.
	— Наистина не ти е леко. Някой ден тя ще разбере. — Кемал затвори вратата след себе си.
	— Наистина ли отиваме? — Кейтлин стоеше на прага на кабинета.
	— Разбира се. — Той хвърли поглед към оживеното й лице и влезе в стаята си.
	Ревност. Господи как кипеше, как изгаряше от ревност. Ревнуваше я от Кемал, ревнуваше от този проклет превод, ревнуваше дори от „Вихрения танцьор“. Никога не се беше чувствал така и сега не му харесваше.
	Искаше му се да я сграбчи и разтърси, да я принуди да погледне към него така, както го гледаше през онези кратки дни в Париж, да се притисне до гърдите му както във Вазаро, преди да се превърне в каменна статуя. Част от съзнанието му разбираше, че тези чувства са ирационални и че трябва да се запаси с търпение, както му беше препоръчал Кемал. Но вътрешно се разкъсваше. Искаше само да й помогне, а тя го изолираше, да го вземат дяволите.
	Самозалъгваше се. Искаше и нещо повече. Мотивите му да изтръгне от нейния унес далеч не бяха толкова чисти колкото се опитваше да убеди себе си. Тялото му не се интересуваше от емоционалните проблеми на Кейтлин, то си искаше своето.

	Джипът превали билото и долу изникна малкото селце Тамкало. То лежеше в дъното на долината, оградено от величествените планини, които току-що бяха прекосили. Облаци бяла пара се виеха поне над двадесет горещи минерални извори в селото и околностите. На другия край на селцето се виждаше широк изкоп, над който беше надвиснала сравнително по-голяма къща с плосък покрив, покрит с чимове. Къщата се отличаваше сред другите сиво-кафяви колиби, които приличаха на еднообразни схлупени индиански шатри, строени в редица върху сивкавата песъчлива почва.
	— Господи, никога не съм виждала подобно нещо — каза Кейтлин, докато прибираше превода обратно в плика и се изправи в седалката. — Хората наистина ли живеят в тези причудливи къщи?
	— Най-вероятно. Но пък не виждам някой да се мярка. — Алекс спря джипа и подпря лакти на кормилото. — Изглежда изоставено.
	И Кейтлин не виждаше признаци на живот в селото долу. Никакви хора. Никакъв добитък. Никакви коли.
	— Призрачен град. Мосю Модул не спомена ли… — Тя сама си отговори. — Но откъде би могъл да знае той, щом не е идвал от пет години.
	Алекс мрачно кимна.
	— Явно няма да успеем да се обаждаме всеки ден на Кемал. Селото навярно е умряло, след като археолозите са си тръгнали.
	— Виж земята. Не знам как са могли да свързват двата края, преди археолозите да дойдат.
	— Почвата трябва да е наблъскана с минерали, които изворите са изкарали на повърхността.
	— Вместо да се мъчат да примамват туристите с музей, трябвало е да направят това място курорт с минерални бани. Никога не съм виждала толкова минерални извори на едно място. — Кейтлин потръпна, когато скочи от джипа и тръгна по улицата. Ботушите й вдигаха облачета прах на всяка стъпка. — Може би ще успеем да намерим този музей. Това нещо там на запад прилича на разкопки. Мосю Модул не спомена ли…
	Край главата на Кейтлин избръмча куршум.
	Кейтлин инстинктивно падна на колене. Чуваше как ехото от изстрела отеква в околните планини. Откъде се стреляше? Трескаво огледа странните жилища от двете страни на улицата.
	— Не ставай! — извика Алекс.
	По дяволите. Да не си мислеше, че тя ще тръгне да се разхожда под ръка с хората, които стреляха срещу нея. Запълзя на четири крака към една от подобните на шишарка колиби от лявата страна на улицата.
	Нов куршум вдигна облаче прах пред нея.
	Тя замръзна. Трябваше ли да се насочи обратно към джипа? Хвърли поглед през рамо. Алекс вече го нямаше там. Къде ли… Света Богородице, не беше сега моментът да се чуди къде ли се е дянал той, докато самата тя стоеше изложена на куршумите. Колибата беше по-близо от джипа. Пое си дъх и се претърколи странично към постройката, като всеки момент очакваше следващият куршум да се впие в тялото й.
	Над долината се разнесе пронизителен болезнен писък, последван от обезумяла тирада, произнесена на турски от писклив мъжки глас.
	Кейтлин се изправи на колене зад къщата и видя, че Алекс излиза от покритата с чимове къща край разкопките. В едната му ръка имаше пушка, а в другата пистолет.
	— Ранена ли си? — извика той.
	— Не.
	— Тогава се разкарай оттам по-бързо и ела вътре. Не знаем кой още се крие по тези колиби. — Той се обърна и влезе обратно в къщата.
	Оттам се разнесе нов изблик на гневна турска реч. Кейтлин стана и тръгна по улицата. Как ли се беше промъкнал Алекс в колибата? Трябва да е заобиколил зад другите къщи — шишарки и да е влязъл през задния вход.
	— Кейтлин!
	— Идвам. — Тя ускори крачка и миг по-късно влезе в къщата с плосък покрив. Пред очите й се разкри просторна стая, в която сякаш беше вилняло стадо слонове. На пода се валяха преобърнати маси и столове, музейните шкафове бяха повалени и съдържанието им разпиляно на земята. Единствената част от мебелировката, която стоеше непокътната, беше дълга, грубо скована маса, подпряна до отсрещната стена.
	Високият жилав мъж, повален на пода, изглеждаше побъркан и запуснат като всичко наоколо. Носеше дълъг червеникавокафяв халат на ивици и мърлява бяла чалма. Кейтлин прецени, че той трябва да минава шестдесетте. Трудно беше да се определи точната му възраст през дебелите пластове прах и мръсотия, обвиващи сплъстената му коса и дългата прошарена брада. Горящите му очи се бяха втренчили в нея с фанатичен плам и й напомняха за снимките на аятолах Хомейни. Устата му беше окървавена, но това не му попречи да изригне нова тирада, когато я видя. Кейтлин неволно отстъпи.
	— Кой е той? Защо се опитваше да ме застреля?
	— Именно това се мъча да разбера. Няма да ми бъде особено трудно. Не мога да го накарам да си затвори устата. — Алекс се заслуша за момент. После се обърна към Кейтлин и извиси глас над неспирните гневни хули на мъжа. — Казва се Абдул Касмина и казва, че цялото село е негова собственост. Когато другите избягали, той останал и сега селото по право си е негово. Ние сме влезли незаконно и следователно трябвало да умрем.
	Кейтлин усети прилив на облекчение. За момент си беше помислила, че по някаква невероятна случайност Ледфорд беше успял да се добере и до това място.
	— Луд ли е?
	— Прекрасно умозаключение.
	Кейтлин потръпна.
	— Защо е трябвало да остане самичък?
	— За да царува над цялата околност, може би? Кой знае? — Алекс обходи с поглед колибата. — Като гледам тези маси и шкафове за експонати, бих казал, че това е било музей, преди Абдул да го превърне в личната си кочина. Защо не вземеш да се огледаш и потърсиш парчето от глинена табличка, за което говореше Модул? А аз ще изкарам Абдул навън и ще му задам няколко въпроса.
	Думите едва достигаха до Кейтлин, която вече се беше насочила към дългата маса, подпряна до стената. Кочина беше подходяща дума. Множество глинени гърнета и грубо изработени ножове бяха пръснати по масата. Тя сбърчи нос, като видя десетина мухи, накацали по огризките в една плитка паница. Абдул Касмина определено не се отнасяше с преклонение към древността.
	Парчето от глинената табличка лежеше под едно счупено гърне.
	Тя забрави за мухите. Забрави за всичко, освен за това клиновидно парче сиво-кафява глина. Предпазливо, със затаен дъх, Кейтлин отмести гърнето.
	— Мили Боже. — Едва усети, че устните й мълвят нещо, докато гледа древната писменост. Същата беше. — Алекс! Същата е! — извика тя. Издърпа синята памучна кърпа, която носеше около врата си, сложи в средата фрагмента от табличката и грижовно го уви. Надписът би могъл да се счупи, когато детето го е измъквало от земята, или лудият е можел да го тръшне в пода в пристъп на ярост. Още веднъж огледа купчината предмети на масата, за да се увери, че там няма друга табличка със същите знаци. После се обърна и излезе тичешком от музея.
	— Алекс, чу ли ме? Това е… — Тя се запъна, като видя проснатия на земята Абдул Касмина и надвесения над него Алекс.
	Алекс беше използвал мърлявата чалма на турчина, за да му запуши устата. Вече не само устните на Абдул бяха сцепени, но и около лявото му око бързо се оформяше синина.
	— Ударил си го.
	— Надявам се, че го е заболяло. — Алекс се обърна към нея и тя видя, че скулата му е натъртена. — Той се опита да ни убие.
	— Той не е с всичкия си. Не трябваше. Може би е искал да ни каже да се махаме.
	Абдул изхрачи някаква отровна реплика срещу нея и лицето на Алекс стана още по-мрачно.
	— Не мисля така.
	— Все едно, не трябваше да удряш безпомощен човек.
	— Не беше безпомощен. Цяла седмица ще ходя с тази синина. И аз не го бия. Разпитвам го. — Алекс ръгна Абдул в ребрата с върха на ботуша си. — Той просто се малко се умори и реши да полегне да си почине.
	Устните й неодобрително се свиха.
	— В КГБ така ли разпитват хората?
	— Понякога. — Алекс срещна погледа й. — Искаше да разбереш къде са намерили табличката. Аз открих. — Той махна към планината, която беше най-близо до селото. — Има пътечка, която води до пещера по средата на склона й.
	— Можехме да го научим и по друг начин. Пусни го да си ходи.
	Алекс поклати глава.
	— Не знаем дали не е скрил друга пушка в някоя от тия колиби.
	— Тогава го вържи и го остави на мира.
	Алекс я изгледа за миг, после вдигна като перце гърчещия се и ритащ Абдул и го сложи на рамото си.
	— Веднага се връщам. — Той се скри в музея.
	Десет минути по-късно излезе от къщата вече без товара си.
	— Опакован е много спретнато.
	— Дълго време се губи вътре.
	— Не съм му нанесъл неизлечими повреди. — Той тръгна по улицата към джипа. — И нямам намерение да се извинявам, че съм го накарал да ми даде необходимата информация. Луд или не, той беше подъл кучи син, който искаше да ни очисти и двамата. — Хвърли й поглед през рамо. — Искаш ли да ти преведа какво смята да направи с гяурката, която се осмелява да носи мъжки панталон, щом се освободи?
	— Не. — Стигнаха до джипа. Тя взе плика с превода, който беше оставила в колата, и го пъхна в един от джобовете на раницата на задната седалка. — Не искам да чуя.
	— Не, ти не искаш да чуеш нищо, което би те накарало да повярваш, че аз не съм… — Той сви рамене. — Майната му. Вземай си багажа и да се настаняваме на лагер.
	— Можем да използваме някоя от тези колиби.
	— Прави каквото искаш. Аз предпочитам полето пред мръсотията, която трябва да се е натрупала в тези помийни ями през последните пет години.
	Кейтлин си спомни за мръсотията, мухите и щъкащите насекоми в музея и размисли. Обърна се с гръб към джипа.
	— Ти опъни палатката. Аз ще потърся дърва за огън.

	Кейтлин обърна още една страница и я остави върху купчинката листове на одеялото до себе си.
	— Лягай да спиш — каза Алекс от другата страна на огъня. — Утре ни чака цяла планина за качване.
	— Половин планина — поправи го тя, без да откъсва поглед от превода. — Абдул каза, че пещерата е по средата на планинския склон.
	— И тъй да е. — В гласа на Алекс се промъкна нетърпение. — Все едно, не искам да те мъкна на гръб.
	Тя вдигна поглед.
	— Няма да се наложи да ме носиш. Ще издържа. — Внезапно осъзна, че думите й звучат познато. — Така е казала Хиацинта на Андрос.
	— Какво?
	— Когато са избягали от Троя. — Тя замислено гледаше огъня. — Казала му, че няма да изостава след него. Разбираш ли, Андрос е бил от народа шардана и мисля, че надписът върху постамента на „Вихрения танцьор“ също може да е на шардана. Мисля, че Андрос е накарал да гравират надписа, след като е избягал от Троя.
	— Защо смяташ така?
	— В първата легенда не се споменава за никакъв надпис. Има подробно описание на статуята, но нито дума за надписа.
	— Може да е пропуск.
	— Но именно Андрос е накарал един египетски писар да запише тази история. В предговора Катерина твърди, че членовете на семейството по традиция са започвали родовата история с Андрос. — Кейтлин се намръщи. — Андрос… не разбирам това.
	— Защо не?
	— Андрос е бил войн. Бил е умен и прагматичен, но не е от тези хора, които биха искали животът им да бъде записан и запазен за потомството.
	— Ти си си направила този извод само въз основа на първата легенда?
	— Прочети я и виж дали няма да се съгласиш с мен.
	— Може би утре. Кои са били шардана?
	— Всъщност никой не знае нещо определено за тях. Били са много потайни и не са оставили сведения за себе си. Древните египтяни наричат шардана „морски народ“. Много са се страхували от военните им качества и те наистина по едно време нападнали египетското крайбрежие. По-късно станали наемници под властта на фараоните. Никой не знае защо от врагове са им станали помощници.
	— Е, тази нощ няма да открием това. — Алекс се обърна с гръб към нея и дръпна ципа на спалния си чувал. — Лягай да спиш.
	— След минута.
	— Веднага.
	Тонът му беше наистина остър и я изненада. Докато се беше задълбочила в историята на Андрос, тя не беше забелязала как Алекс става все по-напрегнат. Но сега това си личеше по всяко сковано движение на гърба му, който й беше обърнал. За миг се изкуши да му каже да върви по дяволите, но Бог й беше свидетел, че не трябваше да се стига до нови конфликти между тях. Освен това той вероятно е прав, че тя трябва да си почине, за да посрещне изпитанията, които й беше приготвил следващият ден.

	Изкачването се оказа далеч по-трудно, отколкото очакваше Кейтлин. Стигнаха до пещерата чак късно следобед. Отъпканата пътека се виеше нагоре и на моменти съвсем се губеше, а те бяха принудени да си пробиват път между свлечени скали и камънаци.
	Когато широкият вход на пещерата се откри във варовиковата скала, Кейтлин вече имаше чувството, че се е катерила нагоре не часове, а дни. Раницата на гърба й тежеше поне с тон повече, отколкото когато тръгнаха нагоре.
	Алекс се обърна и й подаде ръка, за да я издърпа през последните няколко метра до ръба.
	— Всичко ли е наред?
	За пръв път й продумваше от началото на изкачването.
	Тя кимна и избърса с шалчето си потта от челото и тила си. Беше останала без дъх.
	— Чакай тук. Аз ще огледам вътре.
	Той изчезна в пещерата.
	Тя изчака за секунда, докато дишането й се успокои, после го последва.
	Светлина влизаше само от входа. Сводът изглежда се сключваше на около десет метра над главата и, но не беше студено и нямаше течение. Вътре беше почти топло. Можеше да различи смътните очертания на скалите и камъните в пещерата и играещия лъч на фенерчето на Алекс, който идваше към нея.
	— Виждам, че спазваш инструкциите, както обикновено.
	— Колко дълбока е пещерата?
	— Около четиристотин метра. Топло е, защото в дъното на пещерата има още един горещ извор. — Той се усмихна лукаво. — И не съм видял символи или надписи по стените.
	— Аз и не очаквах да видиш. — Кейтлин свали раницата от гърба си и я пусна на земята. — Не видях никакви дърва по пътя. Предполагам, че ще се наложи да използваме походния газов котлон. Тази нощ поне няма да ни трябва огън, за да се топлим. Нека сега направим лагера, а утре да започнем да търсим при изгрев — слънце.
	— Изненадан съм, че не искаш да започнем търсенето веднага.
	Тя не обърна внимание на хапливите нотки в гласа му.
	— Ако пещерата е толкова малка, колкото казваш, задачата ни няма да е чак толкова трудна. Би трябвало до утре вечер да сме претърсили цялата пещера. — Тя клекна и започна да разкопчава ремъците по раницата си. — Освен това искам да прочета втората легенда в бележника, докато още е светло. — Можеше да усети погледа му, прикован в гърба й, но предпочете да не се обръща с лице към него. — Вчера аз приготвих вечерята. Сега е твой ред — добави Кейтлин.
	Тя взе превода и отиде до входа на пещерата. Седна на няколко стъпки пред отвора и се облегна на грапавата варовикова стена.
	Долината се простираше пред нея безмълвна, бледа, призрачна под следобедните слънчеви лъчи.
	Чуваше, че Алекс прави нещо в пещерата зад нея, но решително го изключи от съзнанието си. Взе страниците с втората легенда и се зачете. Беше минала само три страници, когато Алекс излезе от пещерата.
	— Дай ми да прочета първата легенда.
	Вдигна поглед и видя Алекс до себе си.
	— Сега ли?
	— Каза, че трябвало да я прочета. — Той седна на земята до нея и взе подадените му страници. — Какво друго трябва да направя?
	Облегна се на скалата и вдиша първия лист.
	Машинописните страници прелитаха между ръцете му с невероятна скорост. Тя си спомни, че през онази нощ в лабораторията той й беше казал, че се научил на скоростно четене.
	Опита се да съсредоточи вниманието си върху втората легенда, разказваща как Андрос и Хиацинта се заселили в Тива и основали рода си, но не можеше да се концентрира. Прекалено ясно усещаше присъствието на Алекс, седнал до нея, вглъбен, попиващ историята на Андрос и Хиацинта, срещнали се в последния ден на Троя. Самата тя я беше прочела само два пъти и можеше да я види пред себе си като на кинофилм, украсена от въображението й, станала трепетно жива.
	Андрос, Хиацинта и Парадигнес…
	И „Вихреният танцьор“.


>	Глава петнадесета

	Златната статуя на Пегас беше висока четиридесет и пет сантиметра, като всяка частица от него беше ослепителна за погледа и пленяваше вниманието. Два идеално подбрани бадемовидни смарагда служеха за очи на коня. Ефирните му криле се прилепваха до мощното тяло сякаш под напора на силен вятър. Сияйни бели перли обсипваха филигранните облаци, по които тичаше Пегас, а в постамента на статуетката бяха инкрустирани четиристотин четиридесет и седем диаманта.
	— Как мислиш, Андрос? — Парадигнес грижовно триеше с мек плат филигранните криле на фигурата, поставена на масата. — „Вихреният танцьор“ заслужава ли да умреш заради него?
	— Какво мисля ли? Мисля, че си луд — грубо каза Андрос. — Царят нареди да хвърлиш статуята в огъня и да не я вадиш, докато не се превърне в безформена буца метал. Какво ще стане, ако открие, че си престъпил заповедта му?
	— Вероятно ще нареди на нейно място да бъда изгорен аз. — Парадигнес не откъсваше поглед от статуетката. — Налей си чаша вино. Искам да ти направя едно предложение.
	Андрос прекоси стаята и вдигна изящната синя кана, на която беше изобразен красиво изрисуван Аполон, препускащ със слънчевата колесница по небосвода. Каната беше красива както всичко останало в покоите на Парадигнес и Андрос често й се беше възхищавал. Наля вино в една чаша.
	— Очаквам твоето предложение. Няма нужда да ти казвам, че ще слушам. Като затворник във вашия град напоследък не съм имал много възможности да избирам.
	— Към теб не са се отнасяли зле.
	— Ти не си — Андрос вдигна чашата до устните си. — Често съм се чудил защо се застъпи пред брат си, когато той искаше да ми отсече главата.
	— Помислих си, че може да ми дотрябваш. Ти си смел човек и имаш изненадващо развито чувство за чест. — Парадигнес отстъпи, сложи кърпата на масата зад статуетката и меко попита: — В името Зевс, не е ли това предмет с удивителна красота?
	— Разкарай го някъде — начумерено каза Андрос. — Съгласен съм, че е прекалено хубав, за да бъде унищожен, но го дръж някъде скрит. Брат ти мисли, че боговете са го дарили с някаква вълшебна сила, която омагьосала Траянор и го накарала да предаде своя народ.
	— Брат ми невинаги се държи разумно. Щом смята, че статуетката е виновна, тогава защо нареди Траянор да бъде провесен от кука, забита в ребрата му? — Парадигнес поклати глава. — Брат ми не беше много умен дори на времето, когато бяхме деца. И винаги се е водел по своите страсти и по алчността си. — Той се намръщи. — Аз трябваше да стана цар, нали знаеш. Аз бях първородният. Да не бяха тези криви колене, щях да заема мястото си в голямата зала и може би сега нямаше да стоим зад тези стени, очаквайки смъртта си.
	— Може би ти няма да умреш.
	— Смяташ да ме утешаваш ли? — Парадигнес поклати глава. — Обсадата продължи прекалено дълго, омразата се вкорени прекалено надълбоко, раните и от двете страни не са излекувани. Когато накрая ни разгромят, няма да има пощада. Ние нямаше да пощадим никого, ако бяхме победители.
	Андрос замислено отпиваше от виното си, изучавайки статуетката. Искаше старецът да спре да увърта и да му каже защо са го довели от затворническата килия. Не се случваше за пръв път братът на царя да го вика на чаша вино и разговор. Но подобна постъпка изглеждаше странна сега, когато градът беше на ръба на гибелта.
	— Прав си. Всеки рано или късно умира. Но няма смисъл да ускоряваш идването на смъртта си, като гневиш своя брат.
	— Ти нямаше вид да се притесняваш, че си си навлякъл гнева му, когато той те разпитваше под ударите на бича. — Парадигнес се усмихна. — Можеше да му кажеш каквото иска да научи и щеше да препуснеш на свобода извън градските стени.
	В погледа на Андрос внезапно проблесна насмешливо пламъче.
	— Какво щях да правя с един кон? Моят народ не е конен, както знаеш. Аз съм морски човек.
	— Добре съзнаваме и това — сухо каза Парадигнес. — Вашите кораби нападат града ни и ни налагат данък от времето на бащата на моя баща.
	Андрос сви рамене.
	— Всеки град — държава граби и опустошава навсякъде, където може. Народът шардана просто се справя с това по-добре, отколкото вие другите.
	— И като резултат на това във вашето царство трябва да има големи съкровищници, пълни със скъпоценности. — Парадигнес докуцука до масата и си наля чаша вино. — Съвсем естествено е брат ми да иска да узнае къде се намира родината ви, за да се докопа до съкровищата. Както сам каза, всички ние сме пирати. Враговете, които ни обсаждат, могат да се бият в гърдите с приказки за мъст, но те също искат само роби и съкровища. Беше лош късмет, че бурята изхвърли твоя кораб на нашия бряг точно преди градът да бъде нападнат.
	Кокалчетата на ръката на Андрос, стиснала чашата с вино, побеляха.
	— Не съм замесен във вашата война и няма да допусна да стана нейна жертва. — Той се усмихна и зъбите му проблеснаха. — Дай ми меч и ме остави да си пробия път навън от града. Обещавам ти, че при следващия пристъп срещу вратите ви враговете ще са доста пооредели.
	— Не се съмнявам, че ще е така. — Погледът на Парадигнес оставаше прикован в каната, от която беше налял вино. — Кажи ми, в съкровищниците на вашия град има ли много предмети, красиви като този.
	Андрос заинтригувано се усмихна.
	— Имаме съкровища, каквито не би могъл да си представиш.
	— Като това?
	— С далеч по-голяма стойност.
	— Тогава защо ни нападате?
	Андрос остана безмълвен.
	— Дори на такъв невинен въпрос ли няма да отговориш? — Парадигнес се усмихна и допря чашата до устните си. — Що за потайни хора сте вие шардана? Доплувате от неизвестността, нападате и грабите, а после изчезвате в мъглата. Почва да ми дожалява за любимия ми брат.
	— Трябва да ти е жал за моите хора, които брат ти принесе в жертва пред олтара на Посейдон, за да спаси вашия град. — Челюстта на Андрос се стегна — Те бяха смели и предани хора.
	— Но врагове.
	— Аз бях врагът — каза Андрос. — Те само ме следваха. — Той пресуши чашата на един дъх. — Можеше да ги направи роби, вместо да ги изколи. Нека проклятието на боговете падне на душата му. — Остави чашата си на масата и се обърна към Парадигнес. — Но на теб не ти се сърдя, старче. Нашите срещи ми бяха приятни. Какво искаш от мен? Точен удар в сърцето, за да избегнеш позора да бъдеш убит от врага?
	— Не — Парадигнес кимна към статуята. — Какво знаеш за „Вихрения танцьор“?
	— Че си постъпил глупаво, като не си се подчинил на заповедта да го унищожиш.
	— Признавам. Какво друго?
	— Само каквото ми казаха стражите. Че враговете ви са го дали като подкуп на вашия сродник, Траянор, за да отвори Западната порта. Че техните войници нахлуха през портата, опожариха я на два пъти оттогава без малко да завладеят града.
	— Следващият път градът ще падне.
	Андрос кимна.
	— Не можете да ги задържате до безкрайност сега, когато портата е разрушена.
	— Треската, която върлува из града, щеше да ни погуби, ако не го беше направило предателството — уморено каза Парадигнес. — Траянор не беше смелчага, но като мен обичаше красивите неща. Знаеш ли какво беше последното му желание, преди да умре?
	Андрос поклати глава.
	— Да види „Вихрения танцьор“. — Парадигнес поклати глава — Още ли се удивляваш, че брат ми е уплашен? Той разбира само войната и битките. Силата на красотата никога не би могла да стигне до сърцето му. — Той се обърна и погледна Андрос. — Но ти разбираш тази сила. Виждал съм те да гледаш към моите красиви неща с възхищение, а не с алчност.
	— О, имаше и алчност. — Андрос се усмихна лукаво. — Не съм толкова глупав, че да не ги претегля на око.
	— Не бих могъл да гледам как „Вихреният танцьор“ загива, нито мога да допусна той да попадне в ръцете на враговете ми. — Парадигнес замълча. — Затова тази нощ преди следващото нападение, ти ще го изнесеш от града.
	Андрос се вкамени, сърцето му започна лудо да бие от внезапната надежда.
	— Вярвам, че си даваш сметка колко налудничаво звучи това. Градът е обкръжен.
	— Това е древен град и той е бил разрушаван и изграждан отново много пъти. — Парадигнес закуцука към отсрещната стена. Дръпна постелката и откри дървен капак, скрит между камъните на пода. — Този проход ще те преведе под днешния град и далеч отвъд, позициите на врага.
	— Брат ти знае ли за прохода?
	Старецът кимна.
	— Но той няма да го използва. Главата му се е завъртяла от славата, а сърцето му е изпълнено с омраза. Ще предпочете да остане тук и да умре, вместо да избяга.
	— Е, аз не съм такъв глупак. С удоволствие ще взема твоя „Вихрен танцьор“ и ще избягам от това място. — Андрос пристъпи към статуетката. — Хайде да се махаме оттук.
	— Аз оставам.
	Андрос изненадано го погледна.
	— Това е моят град, моят дом. — Устните на Парадигнес се извиха. — Може би в крайна сметка и аз съм същият глупак като брат си. — Той се наведе и дръпна медния пръстен, отварящ капака. — Но няма да тръгнеш сам. Изпращам с теб една жена. Тя вече те чака в прохода с меч, фенер, за да осветявате пътя си долу и храна, която да ви стигне поне за… — Внезапната врява в двора го прекъсна.
	— Атака! По стените!
	— Бързай. Отново са направили пробив. — Парадигнес махна към „Вихрения танцьор“ на масата. — Слагай статуетката в ковчежето и се спасявай.
	Андрос бързо направи, каквото му беше казано, вдигна ковчежето и хукна към тайната врата.
	— Кой ме чака в прохода?
	— Хиацинта.
	Андрос се закова на място и бавно поклати глава.
	— И ти ли, старче?
	— Тя не е това, за което я смяташ. — Парадигнес сви рамене. — И както и с „Вихрения танцьор“, не мога да допусна тя да загине.
	— Предупреждавам те. Няма да я глезя и да си губя времето с нея. — Андрос пъхна ковчежето под лявата си мишница и започна внимателно да слиза по въжената стълба към очакващата го тъмнина. — Тя ще открие, че или трябва да издържи на бързината ми, или ще загине.
	— Ще издържи. — Парадигнес леко се усмихна. — Дори можеш да откриеш в един момент, че едва удържаш да не изостанеш зад нея. Както ти казах, тя не е това, за което я смяташ.
	Андрос се поколеба, гледайки към стареца.
	— Ела с нас. Тук те чака само смърт.
	Парадигнес поклати глава.
	— Аз съм сакат и стар, а пътят, по който си поел не е за мен.
	Андрос не отговори веднага. После неуверено каза:
	— Ела. Има начини, по които бих могъл да ти помогна.
	— Ще ме носиш на гръб ли? Не понасям липсата на удобства и предпочитам да умра тук, сред моите съкровища, отколкото в чужда страна. Нека боговете ви закрилят и двамата. — Той потрепери, когато в мрака навън се разнесоха пронизителни писъци. — Побързай! Трябва да си преминал отвъд стените, когато те подпалят града, иначе в тези тунели можете да се задушите от дима. — Той не изчака отговор, а бързо притвори капака и ритна килима отгоре. Андрос остана в тъмнината.

	Парадигнес докуцука до стола си и се отпусна върху възглавниците. С въздишка на облекчение подпря глава на високата облегалка.
	„Вихреният танцьор“ беше в безопасност. Свиреп войн като Андрос щеше да е подходящ страж за статуетката и щеше да я опази от всички, които биха я унищожили. В този свят, където господстваха и процъфтяваха грозотата, кръвопролитията и насилието, едно безкрайно красиво съкровище може би щеше да оцелее.
	Писъците и звънтенето на мечове в двора се разнасяха все по-наблизо. Прониза го студена тръпка, когато осъзна, че скоро ще трябва да умре. Все още можеше да избяга, ако решеше. Въжената стълба щеше да затрудни сакатия човек, но винаги се оказваше, че и той успява да се справи с нещата, достъпни на хората, към които съдбата е била по-благосклонна.
	Не! Беше уморен от мъчителното куцукане из мрака на този свят. Сигурно някъде отвъд тази земя съществува място, където душите на хората с добри сърца се носят в облаците на криле, здрави и блестящи като тези на Пегас, когото беше поверил на Андрос.
	„Вихреният танцьор“.
	Какво ли е да танцуваш в облаците, освободен от земните окови? За секунда му се стори, че наистина усеща в лицето си порива на вятъра. Ликуващото усещане, че летиш шеметно и бързо над планини и реки, а топлите слънчеви лъчи галят лицето ти. Дали това видение му беше изпратено от боговете, за да облекчат последния му час, или беше родено от собственото му отчаяние? Нямаше значение. Важно беше самото видение, а не откъде е дошло. Може би ако се съсредоточи достатъчно, ще успее да изживее отново това най-великолепно от всички усещания.
	Парадигнес нетърпеливо затвори очи и само след миг лицето му се озари от усмивка. Продължаваше да се усмихва и когато враговете разбиха вратата и дойдоха за него.

	Пламъците се виеха в нощното небе, сякаш се опитваха да свалят звездите и да погълнат небесата.
	Андрос стоеше на билото на хълма, вгледан в гибелта на града под себе си.
	— Той беше храбър човек — тихо каза Хиацинта до него. — Сърцето ми скърби за него.
	— Парадигнес ли?
	— Кой друг? — Тя се облегна на една масивна сива триъгълна скала, без да откъсва поглед от пожара. — В този град никой, освен него не го беше грижа за мен.
	— Можеш ли да ги виниш?
	— Ти да не вярваш на тези лъжи?
	— Вярвам само на това, което мога да видя, чуя или опитам. Не вярвам на никого, докато той не докаже себе си. — Той се наведе и вдигна ковчежето, в което беше „Вихреният, танцьор“. — Но ти си доста хубавичка и не започна да скимтиш и хленчиш от бързината, с която се движихме в тунела. Смятам, че за известно време бихме могли да пътуваме заедно.
	— Накъде ще тръгнем сега?
	— На юг покрай брега, към Египет. Ще се наема на служба при фараона, докато спечеля достатъчно пари, за да построя кораб и да се върна в Шардана.
	Тя сведе клепки, за да прикрие погледа си.
	— Би могъл да продадеш скъпоценностите по „Вихрения танцьор“.
	Той поклати глава.
	— Парадигнес умря, за да опази това съкровище. Не бих го предал по такъв начин. — Очите му се присвиха, изучавайки лицето й. — И мисля, че ти знаеше какъв ще е моят отговор.
	— Само се надявах, че това ще е твоят отговор.
	Лъчезарна усмивка озари изящното й лице и внезапно Андрос разбра защо Парадигнес не искаше тя да загине. Всичките богове му бяха свидетели, че с тази жена той не се държеше мекушаво като всички останали. Бързо отклони поглед от нея.
	— Е добре, идваш ли с мен? Пътят няма да е лесен, а към теб ще се отнасям само като към жена, не като към богиня.
	— Винаги съм искала само това. — Хиацинта се обърна и хвърли последен поглед към горящия град долу. — Никой не разбираше това, освен Парадигнес.
	Тя вдигна фенера и омота наметалото си по-плътно около себе си.
	— Дай ми този вързоп с храна. На теб ти стига да носиш статуетката.
	Той се поколеба, претегляйки с поглед деликатното изящество на крехкото й тяло.
	— Ще се оправя и с двете. Ковчежето не е тежко.
	Тя грабна бохчата, в която беше храната и тръгна напред по пътя.
	— Стига си спорил. Трябва да извървим дълъг път, Андрос, и аз ще поема моя дял от товара. Ти определяш темпото, а аз ще издържа на него.
	Изуменият Андрос изпроводи със смаян поглед Хиацинта и после неволно се усмихна, когато тръгна след нея. Парадигнес му беше казал, че ще бъде трудно да не изостава зад тази жена.
	В следващата минута той настигна Хиацинта и двамата мълчаливо тръгнаха рамо до рамо към далечната страна, която се намираше някъде на юг.
	Нито Андрос, нито Хиацинта се обърнаха да погледнат още веднъж горящите стени на Троя.


>	Глава шестнадесета

	Алекс сложи върху кутийката последната страница от първата легенда и замислено се загледа в потъналата в здрач долина.
	— Е? — попита го Кейтлин.
	— Вървели са на юг покрай брега.
	— Да.
	— Тамкало не е толкова далеч от брега.
	Очите на Кейтлин се разшириха.
	— Мислиш, че може да се окаже, че тъкмо Андрос е оставил тук табличката по пътя си към Египет?
	— Не казвам това. Това е само една възможност, която трябва да бъде взета под внимание. Казваш, че шардана били много потайни и са оставили малко следи за съществуването си. Но пък имаме надписа на „Вихрения танцьор“, който ти приписваш на Андрос, а сега откриваме и тази табличка на предполагаемия му път от Троя. Ако няма връзка, то поне съвпадението е доста голямо.
	— Защо му е трябвало да се отдалечава толкова от брега? — Тя погледна към долината. — И защо се е качил до тук?
	— Все още не разполагаме с тези парчета от мозайката.
	Той подреди страниците и й ги подаде обратно.
	— Но ако тази легенда отговаря на истината, тогава съм съгласен с теб, че Андрос е изневерил на себе си, като е наредил историята да бъде записана от писар.
	Тя разсеяно прибра страниците обратно в плика. Мисълта, че Андрос и Хиацинта са били тук на планината, дори в същата тази пещера, я караше да се чувства неловко. Мястото и тъй беше достатъчно призрачно, преда да узнае, че може да е обитавано от духовете на някои от нейните прадеди.
	— Това те безпокои.
	— Разбира се, че не. — Тя стана и прекоси няколкото метра до входа на пещерата. — Навън захладня. По-добре да се приберем вътре.
	Алекс огледа оловносивото небе.
	— Не ми харесват тези облаци — навъси се той. — Мисля, че ще е по-добре тази нощ да приключим с търсенето и по-скоро да се махаме оттук. Хич не ми допада идеята да бъдем затрупани от снежна буря.
	— Отлично. — Нямаше желание да остава тук с Алекс по-дълго, отколкото беше необходимо за целта й. — Веднага започваме да търсим, по-късно ще ядем. Вземи фенера.

	Табличката беше изправена зад един камък в горещия бълбукащ извор в дъното на пещерата. Откриха я само след три часа търсене.
	Сърцето на Кейтлин подскочи от радост, а после бясно затуптя. Тя клекна пред нея. Глинената плочка беше широка около двадесет сантиметра и висока приблизително тридесет. Левият й ъгъл беше отчупен. Тя не можеше да повярва на очите си.
	— Прекалено е лесно — промълви тя. — Беше почти пред очите ни.
	— Защо да не бъде лесно? Да не е Светият Граал. — Алекс клекна до нея. — Може би този, който е издълбал надписа, не е искал да я крие.
	— Трябваше да изкатерим цяла планина, за да я намерим.
	— Това наистина е препятствие, но не е непреодолима преграда.
	Безкрайно предпазливо Алекс хвана плочката и внимателно я подръпна.
	— Забита е в земята. Вероятно затова ъгълът се е отчупил, когато момчето се е опитало да я измъкне.
	Извади от джоба си ножче и започна да разкопава пръстта около табличката. Пет минути по-късно той предпазливо вдигна плочката и я подаде на Кейтлин.
	— Вероятно се е запазила така добре заради влагата в извора. Можела е да се разсъхне и разпадне на хиля… — той прекъсна по средата на думата си, като видя изражението й. — Какво има?
	— Има и други. — Кейтлин се наведе и се вгледа към тъмната ниша в стената на пещерата, която досега беше прикривана от изправената табличка. Бръкна в нишата и извади една глинена плочка, още една, после още една. Пет плочки легнаха пред тях на каменния под, преди нишата да се изпразни. Тя ги гледаше захласнато.
	— Същата писменост — нервно се разсмя тя. — Господи, а аз си мислех, че имам да разчитам само надписа на „Вихрения танцьор“.
	— Ято нашият писар е бил плодовит.
	Кейтлин кимна. Погледът й се местеше от табличка на табличка, а вълнението й се усилваше с всяка секунда.
	Тя ахна, когато очите й се спряха на последната плочка, която беше извадила от нишата.
	— Да — прошепна тя. — Наистина е искал да ни улесни. Гръцки.
	Той се прилепи до нея, изучавайки табличката.
	— Сигурна ли си?
	— Сигурна съм.
	Плочката беше разделена на две с една вертикална линия. От едната страна беше писмеността, която тя смяташе за шарданска, а от другата страна на чертата имаше гръцки букви.
	— Мисля, че ги е написал заради нас. Оставил ни е табличките, а после ни дава и ключа за разчитането им.
	— Тогава защо въобще не е писал на гръцки?
	Тя тържествуващо се разсмя.
	— Откъде да знам? Може би е искал да ни отправи предизвикателство.
	— Но откъде е могъл да знае, че те изобщо някога ще бъдат разчетени? По негово време това не би било възможно.
	— Знам. Розетският камък е открит през 1799 г. При тогавашното равнище на знанията са били необходими години работа, докато бъдат разчетени египетските йероглифи. — Кейтлин замислено сбърчи чело. — Препятствия. Да предположим, че е искал думите му да бъдат загубени, но не завинаги.
	— Това е само догадка — рече Алекс.
	Тя знаеше, че е само догадка, но продължи да следва шапката на мисълта си.
	— Ако това е бил Андрос, това би обяснило защо той е основал семейната традиция да се записва историята на рода. Това би обяснило и защо потомците му са постъпвали така.
	— А как е могъл да бъде сигурен, че историята или семейството ще оцелеят?
	— „Вихреният танцьор“. Постарал се е съдбата на семейството да бъде непоклатимо свързана с „Вихрения танцьор“. Ако оцелее „Вихреният танцьор“, ще оцелее и родът. — Тя погледна надолу към плочките. — И ще оцелеят и легендите, които ни доведоха до тук. Така кръгът ще се затвори и… — Тя спря и вдигна поглед към лицето му, когато осъзна какво всъщност прави Алекс. Той насочваше нейните въпроси и разсъждения, за да я накара да продължи нататък, да достигне по-надълбоко. — Защо ме караш да напредвам пипнешком? Вероятно ти вече сам си стигнал до тези изводи.
	— Може би. — Той грижливо започна да подрежда плочките на купчинка. — Но ти ми даде ясно да разбера, че „Вихреният танцьор“ е твоя запазена територия. Сметнах, че няма да се зарадваш на ничия помощ.
	Но той беше намерил начин да й помогне и все още я оставяше да контролира положението. Топла вълна заля тялото й, когато погледна към него на светлината на фенера. Лицето му беше напрегнато, веждите му смръщени, докато той внимателно поставяше плочките една върху друга. Като момченце, подреждащо кубчета. Странно наистина, никога не си беше мислила за детство, когато ставаше дума за Алекс. Той винаги беше напълно зрял мъжкар, излъчващ интелигентност, хумор и сексуалност.
	Сега можеше да усети сексуалността.
	Кристално ясно усещаше силата на неговите ръце, местещи деликатните таблички с такава невероятна грижовност, начина, по който мускулите на гърба му опъваха мекия плат на джинсите, когато той клякаше. Издуването на мускулите на плещите му, когато се пресегна за последната табличка и я сложи на върха на купчинката. Внезапно й се прииска да посегне към него, да го докосне, да пъхне ръка между бедрата му…
	Той се изправи и отстъпи назад.
	— Аз ще нося плочките, а ти осветявай пътя с фенера. Ще се пукна от яд, ако се спъна и изпусна… — Той се стегна и тя видя как мускулите на корема му се напрягат.
	Тя не можеше да диша. Не можеше да откъсне поглед от него.
	— Кейтлин?
	Той можеше да го види. Кейтлин усети, как в нея се надига паника. Надигна се и грабна фенерчето.
	— Прав си. Не искам ничия помощ. — Тя се плъзна покрай него и бързо тръгна към изхода на пещерата.
	Чу го да казва нещо, но вече беше прекалено далеч, за да различи думите. Тогава той бързо я последва, а тропането на ботушите му по каменния под отекваше между сводовете. По стените на пещерата можеше да види как сянката му я следва, увеличена до гигантски размери. Тя всеки миг щеше я застигне и това увеличи паниката, която и тъй я беше обладала.
	Беше вече клекнала и тършуваше за нещо в раницата си, когато той стигна до изхода на пещерата. Без да поглежда към него, тя извади една синя пола и му я хвърли.
	— Увий плочките в това и ми ги дай. Аз ще ги нося в моята раница.
	Той вдигна полата от земята и уви табличките в нея. После внимателно ги остави на пода до стената на пещерата.
	— Казах ти да ми ги дадеш.
	— Ела тук.
	Тази едва доловима славянска интонация в гласа му. Тя остана клекнала със свити рамене, гледайки упорито в отворената си раница.
	— Не искам.
	Той пресече пещерата и застана до нея.
	— По дяволите, ще поискаш.
	Наведе се и изключи фенера.
	Мрак. Топлина. Алекс.
	Сърцето й биеше толкова силно. Сигурна беше, че Алекс може да го чуе.
	— Няма нищо. Развълнувана бях заради табличките.
	— Което пропука бронята ти и ти ме пусна до себе си. Няма да споря за щяло и нещяло. Смятам да остана вътре, да го вземат дяволите.
	— Включи отново фенера!
	— Не искам да ме виждаш. Искам само да ме усещаш.
	В гърлото й за миг се образува буца, но по цялото й тяло премина първична тръпка. Зърната на гърдите й се стегнаха и опънаха ризата.
	— Не — отчаяно прошепна тя.
	— Искаш го! — Той я вдигна на крака и започна да разкопчава ризата й. — Кажи ми, че го искаш.
	Можеше да долови миризмата му в мрака, миризма на варовик, на мускус и на мъж. Той разкопча сутиена й и го свали заедно с ризата. Защо тя не помръдваше? Защо не се бореше с него?
	— Грешиш. Не искам това.
	— Никога не се предаваш.
	Ръката му сграбчи гърдата й и започна да я мачка, докато устата му силно смучеше.
	— Вземи ме, усещай ме. — Пръстите му се сключиха около гърдите й, после се плъзнаха надолу и бавно започнаха да мачкат плътта през джинсите й. — Тук.
	Гърбът му се изви й тя простена, когато зъбите му притиснаха зърното на гърдата й. Едва съзнаваше, че той разкопчава нейните джинси, но в следващия миг и джинсите, и бикините се свлякоха под коленете й.
	— Излез от тях. — Алекс падна на колене на пода, мачкайки с длани голите й бедра и зарови лице в жилавите кичури в долната част на корема й. — Направи го.
	Езикът му…
	Тя ритна дрехите си, пръстите й пипнешком се заровиха в косата му и гърбът й се изви. Той разтвори бедрата й и я прилепи до стената на пещерата. Голите й бедра и гърбът й бяха притиснати до студения камък, но въпреки това отвсякъде я обгръщаше топлина. Топлите ръце на Алекс държаха бедрата й, топла вълна се надигаше в нея самата. Можеше да чуе острия звук на учестеното си дишане в горещия мрак.
	— Не мога.
	— Можеш. Именно това искаш. Вземи го.
	Зъбите му нежно се сключиха около малкия израстък, поиграха с него, после го дръпнаха. Тя не знаеше дали не е стенала, пищяла, докато нови и нови приливи на страст я изгаряха.
	Дръпна я долу и тя усети под голата си плът хладния, копринен полиестер на спалния чувал. Той беше върху нея, разтваряше бедрата й. Смътно осъзна, че той не си е свалил дрехите.
	Проникна дълбоко в нея.
	— Алекс!
	— Забрави кой съм — промълви той. — Мисли си, че съм непознат. Вземи, каквото искаш. Забрави за всичко друго.
	Какво говореше той? Никой непознат не би могъл да я накара да се чувства така.
	Той проникна леко, после дълбоко, без да я оставя да привикне към ритъма му.
	Тя се гърчеше върху спалния чувал, като конвулсивно си поемаше въздух.
	— Всичко е наред. Усещаш ли ме? — Той се отдръпваше и проникваше дълбоко, огромен, плътен, горещ. — Добре ли е?
	— Не е…
	Той се издърпа, докато почти излезе от нея, а палецът и показалецът му започнаха да мачкат и дърпат чувствителната й плът.
	— Добре ли е така, да го вземат дяволите? Недей да мислиш за мен. Мисли само за това.
	Тя се надигна, оголвайки се да поеме повече от него.
	— Така е добре. — Той се отдръпна още малко. — Искаш ли да вляза по-дълбоко? — Ръката му помилва гърлото й, потупа го и после се стегна, палецът потъна в ямичката. — Искаш ли да го усетиш тук?
	— Да! — Утвърдителният вик дойде като неудържим взрив.
	Той проникна толкова дълбоко, че сякаш щеше да я разкъса, и замръзна.
	— Още?
	— Още.
	Полудя вътре в нея, разкъсвайки я, въртейки, дълбаейки в нея със сила, която беше толкова първична, колкото стоновете и виковете, който тя откри, че надава. Беше като гръм, който удря, удря, удря…
	Вдигна краката й над главата си, за да проникне още по-дълбоко. Тя беше открита, всеки мускул се стягаше, откликваше, докато той връхлиташе като разярен бик. Ток протичаше по цялото й тяло, страстта й нарастваше, завихряше се, докато вече не можеше да си поеме дъх, не можеше да чуе нищо, освен накъсаното му дишане в мрака над нея.
	— Дай — каза ниско Алекс и влезе докрай в нея. — Сега.
	Тя се сгърчи в агонията на върховния миг и усети как той се отпуска в нея, след като свърши.
	Рухна върху нея, дишането му беше учестено и накъсано. Гърдите му се повдигаха и отпускаха, когато той жадно изпълваше с въздух дробовете си.
	После започна да се измъква от нея, остави я. Можеше да го чуе в тъмнината, но в нея нямаше достатъчно сила, за да се събуди любопитство, фенерът проблесна в мрака и той го пъхна в ръката й.
	— Дръж това.
	Тя смътно осъзна, че я носи нанякъде. Къде отиваха?
	— Седни тук за момент.
	Той я остави на камъните, ограждащи топлия извор. Взе фенера от нея и го остави на съседната скала. Около него се виеха облаци пара, а по тъмната му коса и загорялата кожа на лицето и врата му се появиха капчици. Съединените им огромни сенки на стената на пещерата изглеждаха странно. Не плашещи, както преди й се беше видяла сянката на Алекс, а просто особени…
	Той опита водата с ръка и после я потопи в топлия, бълбукащ извор. Приятното чувствено изживяване я измъкна от летаргията и изтощението, върна я обратно към реалния свят. Погледът й се спря върху лицето му.
	— Бях груб с теб — той се усмихна лукаво. — Меко казано. Почти те разкъсах. Не искам утре да ме обвиняваш, че съм ти докарал мускулна треска.
	И тя му беше помагала. Беше пощуряла, беше се държала като разгонено диво животно, чифтосващо се в мрака.
	— Това… не означава нищо — каза тя, запъвайки се.
	— Значи нещо. — Алекс седна на камъка и се загледа в нея, отпусната във водата. — Значи, че си жива — погледна я той в очите. — Означава, че макар майка ти да е мъртва и да смяташ Вазаро за мъртво, ти не си мъртва. Ти имаш нужди и желания, силни и слаби места, всичко, което си имала и преди. Това означава, че животът продължава.
	Кейтлин смаяно го изгледа.
	— Казваш, че си направил това само за да ми помогнеш?
	— По дяволите, не. — Той се усмихна безгрижно. — Направих го, защото вътре в себе си те желаех толкова силно, че щях да се пръсна. Мислех, че ме познаваш достатъчно, за да не очакваш само благородни чувства у мене.
	— Очаквам.
	— Не, ти очакваш, аз да бъда злодеят в пиесата. Със същия успех можех да подпаля Вазаро със собствените си ръце.
	— Не те обвинявам за…
	— Проклет да съм, ако не го правиш. — Той уморено вдигна рамене. — Но не повече, отколкото аз сам се обвинявам. Ставай — Започна да сваля ризата си. — Хайде, ставай.
	Тя се изправи в басейна и откри, че той е бил прав. Между краката й пулсираше тъпа болка.
	Той я вдигна от басейна и започна да я подсушава с ризата си бързо и без видим интерес.
	— Не се притеснявай. Знам, че прибързах. Всичко си е както преди, докато ти не поискаш.
	Подаде й фенера, отново я взе на ръце и я занесе обратно към предната част на пещерата.
	— Или докато аз отново не загубя търпение.
	Той взе фенера и отиде до спалния си чувал в другия край на пещерата. Кейтлин го наблюдаваше как се намества в него. После се пресегна и изключи фенера.
	Тя лежа дълго време с отворени очи, преди да заспи. Платът на спалния чувал милваше чувствено голата й плът. Тялото й още тръпнеше.
	От извора е, побърза да си каже тя. Но защо го искаше отново?
	Беше направила ужасна грешка. Не трябваше да допуска това да се случи. Барикадите бяха рухнали и тя вече не се чувстваше в безопасност.

	Жената беше прекалено нервна. Щеше да се наложи да умре.
	Изтегнал се на леглото, Ханс наблюдаваше как Жан-Мари Ньоние изприпка през стаята с торба покупки в ръце и се шмугна в кухничката, като старателно отбягваше да погледне към него. Страхът на курвата почти може да се пипне, помисли си той и това го изпълни със самодоволство и удовлетворение. Жан-Мари се страхуваше от него от момента, в който й беше позволил да го подбере като клиент от едно закътано кафене. Това беше преди повече от шест месеца. Нейният страх беше като балсам за душата му всеки път, когато идваше при нея, след като беше превивал гръб под ярема на Ледфорд.
	— Донесе ли вестници?
	— Да. — Тя грабна вестника от плика и хукна да му го донесе. — Хората на Краков още те търсят.
	Същото правеше и Ледфорд. Ханс се усмихна при мисълта колко ли отчаян трябва да е Брайън, след като три безкрайни седмици е претърсвал цял Париж за него. Наистина беше голям късмет, че беше опазил в тайна от Брайън присъствието на Жан-Мари в своя живот. Брайън нямаше да я одобри. С нея Ханс беше господарят.
	— Ще трябва да си тръгнеш от тук.
	Ханс погледна студено към Жан-Мари.
	— Наистина. Не мога да си позволя да те държа повече тук. Трябва да си изкарвам хляба, а не мога да доведа клиентите в къщи, когато ти си на леглото.
	— Още не съм достатъчно здрав, за да си тръгна.
	— Какво ще стане, ако открият, че съм те крила? Хората на Краков биха могли да нахълтат тук и да ме убият.
	— Как да си тръгна? — Ханс се пресегна да вземе вестника, който тя стискаше. — За да напусна тази страна, ми трябват фалшиви документи, а нямам и пари.
	— Ще намеря пари. Имам малко спестени.
	— О? — Той беше започнал да разгръща вестника, но се спря и я погледна с подновен интерес. — Трябва ми също пластичен експлозив и часовников механизъм. Смятам да изпратя колетчета с малка изненада за Ледфорд и Краков.
	— Само ми кажи къде да ги купя и ще ти взема.
	— Наистина си нетърпелива да ми видиш гърба — иронично се намръщи той. — Не ме ли обичаш вече?
	— Разбира се, че те обичам. Не те ли приютих, не намерих ли лекар, на който може да се има доверие? — Тя преглътна. — Просто си мисля, че ще е по-безопасно и за двама ни, ако напуснеш Париж.
	— Може би си права — каза разсеяно Ханс. Беше зърнал заглавието на вестника. Тъпата мръсница не му беше казала за призива на Краков. Навярно си мислеше, че Ханс се интересува само от новините, които са пряко свързани с него.
C>
#	Краков призовава европейските лидери да се срещнат за консолидиране на обединена Европа
C$
	Това вече беше сериозно. Срещата, за която Ледфорд беше казал на Ханс. Бързо прехвърли вестникарската статия. Срещата беше насрочена чак след три седмици, за 26-ти ноември, и то в Истанбул. Поради сегашната популярност на Краков, върху Картрайт беше оказван значителен натиск, за да се появи там, но въпреки това имаше силни съмнения дали старата дама ще приеме поканата.
	Тя щеше да дойде. Краков и Ледфорд щяха да се погрижат всички да дойдат като овце на заколение.
	Но Ледфорд нямаше да е единственият касапин там. След три седмици Ханс отново щеше да е здрав. След три седмици той щеше да е готов за Ледфорд.
	— Кога ще си тръгваш? — В гласа на Жан-Мари се прокрадваше нетърпение.
	— След три седмици. Ако успееш да ми намериш документи.
	— Три седмици?
	Можеше да види разочарованието по лицето й и това внезапно го изпълни с ярост. Тя да не си мисли, че на него му е приятно да лежи изнемощял и безпомощен в нейния скапан пансион? Той изруга под нос и видя как разочарованието й се смени със страх. Така беше по-добре. Тя трябва да знае кой командва тук. Ако беше научил нещо от Брайън, то беше колко опияняващо може да е чувството, че контролираш друго човешко същество. Беше виждал удоволствието по лицето на Брайън всеки път, когато потискаше Ханс. Сега Ханс беше този, който потиска.
	— Първо ще ми трябва паспорт, турска виза и толкова пари, колкото успееш да събереш. После ще поговорим за пластичния експлозив. Разбра ли?
	Тя побърза да кимне.
	— Сега ми донеси моя нож и едно огледало.
	Очите й уплашено се разшириха.
	— Ножа ти?
	— Действай.
	Тя бързо отиде до отсрещния край на стаята, взе огледалцето от чантата си и му го донесе.
	— Ножът ти е в чекмеджето на нощното шкафче.
	— Донеси го.
	Тя взе кожената кания и му я подаде.
	— Сега дръж огледалото пред мен.
	Тя седна на ръба на леглото му и вдигна огледалото пред лицето му.
	— Какво смяташ да правиш?
	Огледалцето трепереше в ръцете на Жан-Мари. По дяволите, тя да не мисли, че той би могъл да се огледа по този начин?
	— Дръж го неподвижно — нетърпеливо каза той.
	Огледа се. По бузите му имаше само златист мъх, но след три седмици той щеше да се сгъсти в брада. Спря се на облака от златна коса, обвиващ лицето му. Извади ножа от калъфа, стисна кичур коса и го отряза с острото като бръснач оръжие.
	— Не! — дръпна се Жан-Мари, когато Ханс насочи студения си поглед към нея. — Исках да кажа… беше толкова хубава.
	Той не й обърна внимание. Стисна меката златиста маса. Хубава. Той не беше хубав. Не беше слабак, в какъвто Брайън се опитваше да го превърне. Когато приключеше с това и си възвърнеше приличния вид, щеше да покаже на курвата кой командва тук. Беше прекалено болен, за да я изнасили, но нямаше причина да не я потормози малко. Да види, как тези печални очи го гледат така, че той да се чувства като истински мъж.
	Внезапно му хрумна нещо, което го накара да се усмихне. Може би като свършеше със своята прическа, трябва да се погрижи да направи една и на Жан-Мари. Много старателно подстригване. Това щеше да е все пак някакво забавление, а тя беше общо взето скучен компаньон. Но той знаеше, че същата нервност и стеснителност, които го бяха привлекли, щяха да се превърнат в сериозен недостатък, щом тя излезеше извън контрола му.
	Да, щом измъкнеше от нея всичко, което му трябва, щеше да се наложи жената да умре.

	Снегът започна да се сипе преди зазоряване. По обяд, когато Алекс и Кейтлин стигнаха в селото, джипът им беше покрит със сняг.
	До него беше паркиран друг джип. На покрива му седеше Кемал и клатеше крака.
	— А, идвате най-сетне — пъргаво скочи от покрива той. — Чудех се дали да не тръгна да ви търся. Радвам се, че ми го спестихте.
	— Какво правиш тук, Кемал? — попита Кейтлин.
	— Не се обадихте — усмихна се той. — Така че дойдох да ви спасявам. Кой е онзи буен луд в колибата? Уплаших се, че може да ви е убил и излапал труповете ви.
	— Да не го пусна?
	— Не съм такъв глупак!
	— Защо дойде? — повтори Алекс, докато сваляше раницата си.
	— Не ми ли вярваш? След като се отказах от удобствата на твоята къща, за да прекося хиляди и хиляди километри прашен път, пълнейки дробовете си с дим и изпарения, а накрая да се сблъскам и с този ужасен сняг? — Той извади от задния си джоб един вестник и го хвърли на Алекс. — Реших, че трябва да видиш това. Вчера Краков призова за обединена Европа и покани всички лидери от ЕО на среща в къщата, която е наел. — Той се усмихна и кротко допълни. — В Истанбул на „Улицата на ятаганите“.
	— Значи си бил прав, Алекс. — Кейтлин надникна през рамото му, когато той разгърна вестника. — Това ли пише тук? На турски е. Разпознавам единствено името Краков.
	Кемал поклати глава.
	— Това е вчерашен вечерен вестник. Пише, че „Черната Медина“ е забранила срещата и заплашва да вземе мерки, ако тя се състои.
	— Много умно — каза Алекс. — Предполагам, че британският лъв се дърпа?
	Кемал кимна.
	— Както и останалите държавни глави.
	— Ледфорд иска да накара всички да дойдат, за да не ги обвинят, че са се поддали на заплахите на терористите, нали? — попита Кейтлин.
	Алекс кимна.
	— Като кара „Черната Медина“ да заплашва конференцията, той същевременно иска да покаже, че терористите се боят от обединена Европа и я смятат за заплаха. Дори Картрайт да е нямала намерение да играе по свирката на Краков, сега ще трябва да излезе от укритието си.
	— Ледфорд е рискувал.
	— Не особено. — Алекс погледна Кемал. — Обзалагам се, че Краков е направил изявление в смисъл, че той и неговите последователи ще дойдат на срещата, но че ще прояви разбиране, ако някой от видните гости предпочете да не идва.
	Кемал кимна.
	— Точно така.
	— Което означава, че от Краков няма да се потърси отговорност, ако нещо стане на конференцията. В крайна сметка нали той ги е призовал да не идват?
	— Значи мислиш, че „Черната Медина“ ще нападне конференцията? — попита Кемал.
	— Как смяташ? — Алекс сгъна вестника и го хвърли в джипа. — Убийствата на няколко ключови фигури ще хвърлят Европа в паника.
	— И могат да се окажат последния тласък, който да изведе Краков на власт — промълви Кейтлин.
	Кемал направи гримаса.
	— Това означава, че трябва да се хващам за работа. Утре ще сменя Хаман, който наблюдава къщата. Но срещу тази саможертва вие трябва да ми обещаете, че ще ме каните на вечеря всеки ден, за да ме спасите от моите хлебарки. Ще ви докладвам, после ще ви пея и…
	— Когато отворят къщата опитай се да се вмъкнеш и да огледаш вътре — прекъсна го Алекс.
	— За какво ще трябва да се оглеждам?
	— Картини. Статуи. Не мисля, че ще са там, но трябва да сме сигурни.
	— Ще проверя — Тонът на Кемал беше изненадващо сериозен. — Ще се обадя и на моя приятел от летището да гледа за Ледфорд.
	— И щом започнеш да следиш къщата, не искам повече да идваш във вилата.
	— Не? — погледът на Кемал помръкна от разочарование.
	— Защо да не идва? — попита Кейтлин.
	Кемал направи гримаса.
	— Разбирам. Бои се, че докато котката дебне мишката, друга мишка може да издебне котката. Не иска да ги доведа до вас. — Сви рамене и небрежно махна с ръка. — Има основания да бъде предпазлив. Но не разбира, че аз съм тигър, а не проста котка. Мога да погълна всички мишки на една хапка.
	— Звучи малко кръвожадно — сухо каза Алекс. — Да не говорим, че ще ти докара разстройство. Защо просто не се ограничиш с наблюдение на мишата дупка? Ще се срещаме с теб всяка вечер на залез-слънце на Капалъ чарши, на „Улицата на майсторите на чалми“.
	— Щом настояваш — въздъхна Кемал. — Все едно, хлебарките ми взеха да се чувствуват самотни.
	Погледът му се спря на планината, а после се плъзна към лицето на Кейтлин.
	— Имаше ли успех?
	— По-голям, отколкото очаквах — усмихна се тържествуващо тя.
	— Това е добре. — Той я гледаше внимателно, после се усмихна. — Да, много добре. Сега далеч не си така напрегната.
	Тя се изчерви, сведе поглед и започна да сваля раницата си.
	— Син мин?
	— Шесто чувство. — Той се обърна, отиде до джипа си и седна зад кормилото. — Ще се видим отново във вилата. Тази нощ ще трябва да ме глезите, щом се налага да се жертвам и да се заема с такава досадна задача като шпионирането на двореца. — Запали двигателя и включи на задна скорост. — Между другото Алекс, нали знаеш, че ще трябва да платиш за наемането на този джип и за моите притеснения?
	— Предположих, че ще получа сметката.
	— И то висока. — Кемал се усмихна със задоволство. — В крайна сметка странстващите рицари не вървят евтино.
	Обърна джипа и изчезна в облак сняг и белезникаво сив прах.
	Кейтлин грижливо закрепи раницата с табличките на пода в багажника на джипа.
	— Предполагам, че се започва, нали?
	Алекс бавно кимна.
	— Все още мога да те отведа някъде на безопасно място.
	— Не искам да ходя никъде.
	— Глупости. — В гласа му имаше такова ожесточение, че тя смаяно се обърна към него. — Какво, по дяволите, ти липсва? Още имаш корени. Дръж се за тях, за Бога. Може и да не искаш да говориш за Вазаро, и на мен това ми стига. — Алекс пристъпи напред. — Но Вазаро е част от теб. Разрушено и опожарено, но все пак, част от теб. Не може да живееш без корени.
	— Ти живееш.
	— Защото никога не съм имал такива. Ти си различна. На теб ти трябват… — Той се запъна и хвърли раницата в джипа. — Да се връщаме в проклетия Истанбул.
	Кейтлин се качи в колата.
	— Ами Абдул Касмина?
	— Нима би могла да забравиш за своята благотворителна мисия? Нали няма да имаш нищо против да го вземем с нас и да го осиновим? — Той обърна джипа. — Ще спрем в най-близкия град и ще предупредим властите за копелето. — Каза той, натискайки газта. — Хрумна ми един начин да ускорим разчитането на писмеността. Националната агенция за сигурност има нов компютър, който декодира и символи, и букви. Все още е секретен, но може да помолим Джонатан да натисне някои лостове и да ги накара да ни го пратят. Иначе ще минат години, преди да излезе нещо смислено от тези плочки.
	— Не мога да работя с компютри.
	— Работил съм и преди с декодиращи компютри. Мога да те науча — каза той, без да я поглежда. — Не се опитвам да ти се налагам. Само предлагам.
	Ако машината можеше да помогне за по-бързото разчитане на табличките, щеше да е идиотско от нейна страна да откаже. Макар плочките да нямаха нищо общо с новината, която им донесе Кемал, думите му я накараха да се чувства сякаш й оставеше малко време.
	— Благодаря ти — официално отговори тя. — Ще ти бъда признателна за помощта при набавянето на компютъра.
	— Ще позвъня на Джонатан, щом се приберем във вилата. Може да му се наложи да понатисне тук и там.

	Ферацо беше виждал този човек и преди.
	Бавно се отлепи от тухлената стена на магазина срещу двореца на „Улицата на ятаганите“.
	Наблюдаваше как къдравият младеж подхвърля през рамо някаква шега на по-възрастния мъж, който стоеше в каросерията на камиона. После прекоси двора. Изглеждаше по-скоро момче, отколкото мъж и походката му беше по младежки жизнерадостна. Устните му се свиха и той започна да си подсвирква някаква песен на Брус Спрингстийн, която Ферацо смътно разпозна. Беше „Glory Time“, „Glory Days“ или нещо такова. Младежът спря до фонтана, за да закрепи по-сигурно една елегантна малка масичка на широките си рамене и после мързеливо се запъти към входа на двореца.
	Да, Ферацо със сигурност го беше виждал и преди. Лицето му беше прекалено запомнящо се.
	Преди два дни беше видял напереното хлапе на прага на едно кафене недалеч от двореца, а днес то разтоварваше мебели от склада, където преди повече от година Ледфорд беше наредил да ги оставят, когато купи къщата.
	Съвпадение?
	Ферацо не вярваше в съвпаденията.
	Отново се облегна на стената и скръсти ръце на гърдите си.
	Вече почти беше решил днес повече да не следи двореца, но сега щеше да дочака младежа да излезе.

	— Защо турците не носят фесове като във филмите? — небрежно подхвърли Кейтлин към Алекс, докато наблюдаваха потока минувачи, течащ покрай щанда за платове. — Когато за пръв път дойдох в Турция, май очаквах да видя въртящи се дервиши и жени с фереджета.
	— Фесовете са забранени със закон още през 1926 г., когато Турция започна да търси свой модел за развитие към Запада, вместо към Изтока. Манастирът в Коня, където се провеждат религиозните церемонии, при които дервишите се въртят до припадък, е затворен през 1925 г. Доколкото си спомням, и сега веднъж годишно те се въртят в една спортна зала в Коня, но се съмнявам в това да е останала някаква мистика — разсеяно отвърна Алекс, докато напрегнато търсеше с поглед Кемал сред тълпата. — А туркините в градовете са едни от най-разкрепостените жени в света. Само по селата може да се намерят жени, които още носят фереджета.
	— Което говори много за градски живот. — Тя сведе поглед към богато избродираното кадифе, което опипваше. — Кемал трябваше вече да е тук.
	— Закъснява само петнадесет минути. Каза, че трябвало да се върне в склада с товарачната бригада.
	— Защо мислиш, че произведенията на изкуството няма да са в двореца?
	— Може да са ги пренесли от Европа в Турция, но Ледфорд никога не би ги оставил в неохранявана къща.
	— Може да са някъде другаде в Истанбул.
	— Ще видим това, когато Ледфорд се появи на сцената. — Той кимна към топа пурпурно кадифе в ръцете й. — Харесва ли ти?
	Ръцете й веднага се отделиха от кадифето.
	— Не, благодаря.
	— За Бога, това е само парче плат. Искам да ти подаря нещо.
	— Защо?
	— Изпитвам нужда да ти дам нещо. Толкова ли е странно? Бог знае, че взех достатъчно от…
	— Ето го Кемал — прекъсна го тя. — Изглежда много доволен от себе си.
	— Нима е толкова необичайно? — саркастично запита Алекс. — Наистина щеше да е странно, ако Кемал изглежда засрамен и гузен.
	— Знам, че го харесваш.
	— Той също знае, че го харесвам. Негодникът си мисли, че може да очарова птичките така, че да слязат от дърветата.
	— Е, и?
	Алекс неохотно се усмихна.
	— Ами прав е.
	— Той е ухилен до уши и… о, Господи!
	Алекс замръзна, като видя изражението й.
	— Какво има?
	— Зад него. — Думите едва се откъсваха от вцепенените й устни. — В тълпата зад него.
	Алекс се завъртя, обхождайки с поглед тълпата, изпълваща пазара.
	— Не виждам…
	— Сигурна съм, че го видях. Там беше, казвам ти. Снимката, която ми показа. Знам… Ферацо!
	Следващите мигове бяха неясен водовъртеж от образи и звуци. Блестящото метално око на дулото на един пистолет гледаше точно срещу главата й.
	— Не! — Алекс се извъртя, бутна я на земята и ритна щанда, докато падаха.
	Виковете на продавача на платове, когато топовете сатен и кадифе паднаха на улицата.
	Тътенът на изстрел, прокънтял из целия пазар.
	Болезненият удар на твърд метал в мека плът.
	Болезненият стон на Алекс, когато падна върху нея.
	Писъците на тълпата, която се разпръсна обезумяла във всички посоки.
	Топлотата на кръвта. Не нейната кръв. Кръвта на Алекс!
	Обзе я паника. Кръвта на Алекс… стичаща се от слепоочието му.
	Не можеше да види Ферацо. Но това нямаше значение. По улицата имаше толкова много хора, че той може да е наблизо, да идва към тях, вече да е върху тях.
	Кейтлин отчаяно започна да дърпа отпуснатото тяло на Алекс към ъгъла на будката за платове. Брадатият продавач беше сгърчен на пода и веднага започна да й крещи нещо на турски.
	— Млъквай — каза тя ожесточено и бутна продавача настрана. — Не виждаш ли…
	Нямаше смисъл да си губи времето. Човекът явно не можеше да я разбере. Повече не му обърна внимание. Притисна главата на Алекс до гърдите си. Беше ли още жив? Така беше притискала и Катрин по време на кошмарното пътуване към селото. Катрин с куршум в слепоочието…
	— Кейтлин! — Гласът на Кемал.
	— Тук съм — извика тя. — Внимавай, Кемал.
	— Него го няма. Избяга, след като стреля по теб. — Кемал клекна до нея и се вгледа в Алекс. — Мъртъв ли е?
	— Не знам — прошепна тя. Пресегна се и издърпа ивица сатен от разбърканата купчина платове, натрупани на пода. Внимателно започна да попива кръвта по слепоочието на Алекс. — Толкова много кръв има…
	Продавачът пак започна да я ругае, но Кемал се обърна и му извика на турски нещо, което накара очите на мъжа да се разширят от възмущение. Той млъкна, стана и се отдалечи.
	— Макмилън… никаква полиция.
	Погледът на Кейтлин се закова върху лицето на Алекс. Очите му бяха отворени, а от устните му излизаха думи. Наведе се по-близо до него.
	— Макмилън. Доктор… кажи му… Ферацо. — Алекс затвори очи и се отпусна в безсъзнание.
	В безсъзнание, но жив.
	От облекчение дъхът й секна, а главата й се завъртя.
	— Полицията скоро ще дойде — настоятелно каза Кемал. — Не трябва ли да го преместим?
	Куршумът се беше плъзнал покрай слепоочието на Алекс, но все пак можеше да е опасно да го местят. Откъде можеше да знае? Но пък Алекс каза „никаква полиция“.
	— Можеш ли да го носиш?
	Кемал кимна.
	— Разбира се, аз съм много силен. — За пръв път обичайната му напереност се беше стопила. Той вдигна отпуснатото тяло на Алекс. — Ти върви напред и се оглеждай за полиция. Щом излезем от Капалъ чарши, ще ви покажа някои странични улички, които трябва да са безопасни. Към вашата къща ли?
	Кейтлин стана и погледна Кемал, който се олюляваше под тежестта на товара си.
	— Къде другаде?

	Наложи се Кейтлин да проведе четири телефонни разговора с Куонтико, щат Вирджиния, преди да накара да я свържат с Род Макмилън. Щом чу гласа му в слушалката, пристъпи направо към въпроса.
	— Алекс Каразов беше прострелян.
	Мълчание на другия край на линията.
	— Мъртъв?
	— Не, но му е нужна медицинска помощ и не иска тукашната полиция да се намесва.
	— Още ли е в Истанбул?
	— Да. — Тя накратко му разказа какво е станало. — Каза да ви предам, че е бил Ферацо.
	— Дайте ми адреса ви там.
	Тя му даде адреса и обясни как да се стигне до къщата.
	— Ще изпратя някого там до четиридесет и пет минута. — Макмилън замълча. — Вие ли сте Кейтлин Вазаро?
	— Да.
	— Разкарайте се от него.
	Пръстите й се стегнаха около слушалката.
	— Какво?
	— Първо онази каша във Вазаро, сега това. Вие сте мишената. Не искам Каразов да е край вас, да го вземат дяволите.
	Кейтлин затръшна слушалката, без да отговори.
	— Идва ли някой? — Кемал излезе от стаята на Алекс с леген вода. — Още е в безсъзнание.
	— Макмилън каза, че ще изпрати човек до четиридесет и пет минути.
	— Добре. Това човек на Ледфорд ли беше?
	— Да, казва се Ферацо. Те… смятат, че той е човекът, който е убил майка ми и Питър Московел.
	— И стреля по хубавото момиче от снимката?
	Кейтлин кимна.
	— Лош човек. — Кемал занесе легена в кухнята и изля кървавата вода в мивката. — Грешката е моя. Аз го доведох до вас.
	— Можеше да ни намери и иначе.
	Кемал поклати глава.
	— Не внимавах достатъчно. Дори не усетих, че ме следят. — Подпря легена на мивката. — Може би не съм толкова добър, колкото винаги съм си мислел. Отрезвяваща мисъл.
	— Всеки може да сбърка.
	— Не и по такъв начин. — Лицето му беше необичайно мрачно. — Можеше да умреш. Алекс е почти мъртъв. Съжалявам, Кейтлин.
	— Стига толкова. Сега трябва да се захващаме за работа и да оправим всичко.
	Той лукаво се усмихна.
	— Много си великодушна, Кейтлин.
	А не беше великодушна към Алекс, осъзна внезапно тя. Каза му, че само тя е виновна за това, което стана във Вазаро. Но в сърцето си не искаше да повярва в това, защото не можеше да понесе сама да поеме цялата вина.
	_Изпитвам нужда да ти подаря нещо._
	В съзнанието й отекнаха думите на Алекс, казани точно преди тя да забележи Ферацо. Е, беше й подарил нещо. Почти й беше подарил живота си и още можеше да умре заради това, че се беше опитал да я спаси.
	— Не — поклати глава тя. — Грешиш. Изобщо не съм великодушна.
	Обърна се и се насочи през стаята към спалнята на Алекс.

	Алекс се върна в съзнание чак към четири часа на следващата сутрин. Кейтлин дремеше в креслото до леглото му и внезапно се събуди.
	Алекс я гледаше. Сините му очи блестяха на светлината на лампата.
	— Здрасти. — Тя разтърси глава, за да прогони последните остатъци от съня. — Ще се оправиш. Куршумът само одра слепоочието ти, но и това е доста сериозно. Докторът каза, че било равносилно на удар с чук. Имаш сътресение на мозъка и трябва да пазиш леглото още една седмица.
	— Ферацо?
	— Изчезна в тълпата, след като стреля.
	— Каза ли на Макмилън?
	Тя кимна.
	— Той изпрати лекаря.
	Алекс леко се усмихна.
	— С максималната възможна бързина.
	— Каза ми да се разкарам от теб.
	Усмивката му изчезна.
	— Да го вземат дяволите. Забрави за това. Сега не мога да те пусна. Още си в опасност. Трябва да останеш, докато всичко приключи.
	Тя помълча малко, после го попита:
	— Как се чувстваш?
	— Главата ми ще се пръсне.
	Тя потръпна.
	— Беше почти като предишния път. Все си мисля за майка ми…
	— Катрин… — Алекс също се смълча за миг. — На сутринта искам да се обадиш на Джонатан. Не му казвай какво е станало тази нощ. Предай му, че според мен конференцията за Обединена Европа може да изкара Ледфорд от дупката му и ще можем да го хванем. — Очите му се затвориха. — И не се отдалечавай от вилата, докато… — Той спря.
	— Докато?
	— Дай на Макмилън време да оправи Ферацо.
	Да оправи Ферацо? А, той имаше пред вид Макмилън да има достатъчно време, за да уреди убийството на Ферацо. Потръпна от откритата бруталност на думите.
	Алекс навярно беше усетил нейното отвращение, защото отново отвори очи.
	— Необходимо е. Той пак ще се опита.
	— Не споря. Смятам, че светът няма да загуби от липсата на Ферацо.
	В погледа на Алекс проблесна изненада, после устните му се разтегнаха в уморена усмивка.
	— В крайна сметка може би и ти ще намериш мястото си в моя свят.
	Очите му отново се затвориха и след секунда той спеше дълбоко.
	Кейтлин се отпусна в креслото и се вгледа в лицето му.
	Неговият свят. Нейният свят. Двата свята сякаш се преливаха, ставаха едно цяло. Тя вече не знаеше къде е нейното място. Това, което изглеждаше ясно и безспорно в дните на отчаяние след смъртта на майка й, сега сякаш се разтваряше и губеше във въздуха. Тя вече не беше наивната девойка, която Алекс срещна, когато за пръв път дойде във Вазаро. Но не беше и жената, която стоеше на хълма и гледаше останките на Вазаро. Тя се променяше, развиваше се, ставаше…
	По дяволите, не знаеше каква става. Сега в нея царуваше хаос от объркани и противоречиви чувства. Един Бог знае до каква магия щяха да доведат тези чувства, когато кристализират.
	Но когато видя Алекс окървавен на улиците на пазара, беше открила една непоклатима истина. Истина, с която трябваше да се изправи лице в лице и да се пребори.


>	Глава седемнадесета

	— Ферацо.
	Ферацо скочи в просъница. Очите му трябваше да привикнат с мрака на хотелската стая. Беше превъртял два пъти ключа на вратата, но шепотът сякаш идваше не от фоайето, а от стаята.
	Чу нещо. Звук, изшумоляване, движение.
	_Нещо._
	Ръката му се плъзна под възглавницата и напипа дулото на пистолета.
	— Ферацо.
	Ферацо се изтърколи от леглото и тежко се строполи на пода, напрягайки поглед да открие нещо в тъмнината.
	Една сянка се мярна вляво от завесите на прозореца. Той запълзя на четири крака край леглото.
	— Ти ме използва, Ферацо.
	— Кой, по дяволите, си ти?
	— Мразя да бъда използван.
	Думите не идваха откъм прозореца, а от противоположния ъгъл на стаята. Как се беше скрил там? Ферацо се извъртя с лице към ъгъла.
	Там нямаше никой.
	— Смятам, че човек трябва да знае, когато умира.
	Гласът отново идваше откъм прозореца, но там нямаше нищо, да го вземат дяволите.
	— Да умра? Няма да стане, кучи сине.
	— Алекс Каразов е мой приятел.
	Накарай го да говори. Скоро ще го засече къде е.
	— Не исках да очиствам Каразов. Грешка беше. Целта беше оная Вазаро!
	— Но все пак ме използва, за да ги откриеш.
	Господи, това беше само напереното хлапе, което го отведе до Каразов и жената. Ферацо усета прилив на облекчение и предпазливо се надигна. Нямаше опасност. Щеше да се оправи с момчето без затруднения. Нямаше начин едно наперено вчерашно хлапе да го…
	В мрака светна фенерче и ръката на Кемал се материализира в нищото и се стовари под носа на Ферацо с безпогрешна точност, трошейки костите и размазвайки ги към мозъка.
	След две секунди той беше мъртъв.

	— Не трябваше да ставаш от леглото. — Кейтлин вдигна поглед от списанието и се намръщи, като видя Алекс, който беше застанал напълно облечен на прага на своята спалня. — Знаеш, че докторът каза да лежиш една седмица. Минали са само четири дни.
	— Достатъчно добре съм. Не мога да остана в това проклето легло и минута повече. — Той тръгна към нея през дневната. — Какво четеш?
	— _Нюзуик._ Има статия за Краков.
	— Ами френското списание?
	— Препрочетох го вече четири пъти. Трябва ми време да го асимилирам. Кемал ми донесе цял куп книги и списания от международната книжарница в града.
	Тя наблюдаваше Алекс, който се наведе да вземе един брой на _Пари Мач_. Следобедните слънчеви лъчи, заливащи стаята, осветяваха върха на тъмната му коса и подчертаваха ярко бялата квадратна превръзка на неговото слепоочие. — Не трябва и да четеш. Лекарите забраниха.
	— Глупости. — Той започна да трупа списанията на разбъркана купчина върху масичката за кафе. — Не мога да лежа тук и да вегетирам. Само ще взема тези и ще ги прехвърля набързо.
	С внезапна болка Кейтлин си спомни за онази нощ в лабораторията, когато той я видя с ръце, пълни с книги. Единствено тогава го беше виждала така неспокоен и потиснат, както очевидно беше сега.
	— Не! — Тя стана и измъкна списанията от ръцете му. — Може би утре. Докторът ще дойде пак утре сутринта и ще го попитам дали може да четеш по малко.
	Той се намръщи.
	— Ще трябва да звънна на Джонатан. Онази проклета машина трябваше вече да е дошла.
	— Наистина дойде. Кемал я донесе от офиса на Американ експрес. Накарах го да я сложи в кабинета.
	— Защо не ми каза?
	— Защото знаех, че веднага ще се хвърлиш да я инсталираш. Сега седни, а аз ще ти направя чай. — Тя тръгна към кухничката. — Щом го изпиеш, може да се върнеш в леглото.
	— Тази рана не е нищо. В Спецназ нямаше да ми дадат за нея повече от половин ден в леглото.
	— Тогава трябва да са били невероятно тъпи.
	Алекс продължаваше да я гледа изправен.
	— Няма ли да седнеш? — попита го тя, отчаяна. — Сега не си играеш на мъже с малките ти приятели — войничета. От теб се очаква да бъдеш интелигентен човек със зрънце здрав разум.
	На лицето му се мярна изненада, после той неохотно се усмихна и се отпусна в люлеещия се стол, който тя му показа.
	— Така е по-добре. — Чайникът започна да свири. Тя го свали от печката и направи чай. — Защо си бил в Спецназ?
	— Баща ми така искаше.
	— Трябвало е да разбере, че при военните ще загубиш себе си.
	Той не отговори. Когато тя вдигна поглед го видя да я наблюдава с присвити очи.
	— Различна си — бавно каза той. — Променила си се.
	— Наистина ли? — Тя изнесе подноса с чайника от кухненския бокс и го остави на масичката за кафе. — Защо баща ти е искал да станеш военен?
	— Той беше военен през целия си живот. Всички други професии му изглеждаха безполезни. — Гласът му беше разсеян. Той я наблюдаваше как налива чай в две чашки. — Острието вече го няма. Вече не се забиваш в мен.
	Тя само го погледна.
	— Защо?
	— Не осъзнавах, че те обвинявам за Вазаро.
	— Трябваше да ме обвиняваш.
	Тя поклати глава.
	— Хайде да започнем на чисто.
	— Толкова чисто, колкото може след всичко, което се случи между нас.
	Вдигна чашата си и между тях се възцари мълчание. Той отпиваше от чая.
	— Ще трябва да ти намираме работа в настоящето, за да не си спомняш за миналото.
	Той остави чашката на масичката за кафе, отпусна се в креслото си и протегна крака. Алекс внезапно беше започнал да кипи от жизненост, потиснатостта и безпокойството бяха изчезнали. Върнала се беше тази вродена властна самоувереност, която вдъхваше чувството, че той командва тук — самоувереност, която притесняваше Кейтлин.
	— Ако си свършил с чая — каза тя, — трябва да се връщаш обратно в леглото.
	— След няколко минути.
	— Започва да се стъмва. По-добре да запаля лампата.
	— Остави я загасена. Още не се е стъмнило.
	Не, само че вечерният здрач придаваше интимност на стаята. Тя се облегна назад в сянката.
	Златният залез ставаше все по-мек.
	— Защо Спецназ? — внезапно попита тя.
	— Към това ли се връщаме. — Той сви рамене. — Защото те бяха елитен корпус, а аз исках баща ми да се гордее с мен.
	— И той гордееше ли се?
	— Да, за известно време. Да има син в Спецназ за него беше като още един медал. Придавах му допълнителен блясък. После КГБ ме вербува и отидох в Москва. — Гласът му беше напълно лишен от чувство. — Според баща ми от мен вече не можеше да се извлече никаква слава, така че той прекрати връзките ни.
	— Заболя ли те?
	— Не си спомням. Предполагам, че тогава съм бил уязвен и ядосан. Трябваше да се досетя как ще свърши всичко. Когато ме взе от училище, той ясно ми даде да разбера какво очаква от мен.
	— Училище?
	— Бях в държавно училище в Букурещ. Майка ми умря, когато бях на пет години, но по това време вече бях проявил необикновени интелектуални възможности. Задържаха ме там, за да ме показват на различни партийни велможи, идващи на посещение. После, когато навърших шестнадесет, баща ми се върна в Букурещ и те бяха принудени да ме предадат. Той ме взе със себе си в Русия.
	— Искаше ли да отидеш с него?
	— О, да. Подадох се на обичайните илюзии за дом и семейство.
	— Къде се запозна с Павел?
	— В Спецназ. Заедно минахме през подготовката. — Той замълча. — Ще отговоря на всичките ти други въпроси, но бих предпочел да не говоря за Павел.
	— Защо?
	— Много ми беше близък. Беше мой приятел. Трудно ми е да говоря за хората, които са ми близки. — Той побърза да добави. — Обещавам ти, ще говоря за всичко друго.
	— Не си задължен да отговаряш на никой от въпросите ми.
	— А трябва. Каза, че съм знаел всичко за теб и това те правело уязвима. Опитвам се да изравня положението. — Той леко се усмихна. — Сега, когато знам, че няма да го използваш, за да ми вадиш душата. Какво друго искаш да знаеш?
	Тя поклати глава и се изправи.
	— Не е моя работа.
	— Веднъж ме попита защо избягах от Русия. Омръзна ми да ме използват. Мислех, че в Америка ще ми позволят да заживея свой собствен живот. — Той направи гримаса. — И там не се получи. Просто смених един господар с друг.
	Нищо чудно, дето Алекс смяташе, че всеки използва всеки в реалния свят. От дете той е бил използван от родителите си, училището, властите — и то напълно безскрупулно. Кейтлин осъзна, че дори тя се беше опитвала да го използва. Беше му сърдита, че я е манипулирал за своите цели, но тя не беше ли използвала и парите, и интелекта му, за да получи каквото беше искала за Вазаро? Вдигна подноса и го отнесе обратно в кухнята.
	— Отивай в леглото. Не трябва да ми разказваш нищо повече.
	Алекс се надигна.
	— Кажи ми, ако промениш мнението си.
	— Няма да го променя.
	Той се наведе и взе две списания от масичката за кафе.
	— Не. — Тя хвърли поглед през рамо. — Остави ги.
	Той се усмихна и пусна списанията.
	— Само проверявах.
	— Кемал ще дойде по-късно. Може да поиграе карти с теб.
	— Може ти да поиграеш с мен сега.
	— Не. — Той идваше по-близо с всяка дума, всеки жест, а тя трябваше да поддържа дистанцията. По дяволите, тя дори не знаеше дали той не изпитва към нея просто някаква смесица между похот и чувство за дълг. — Ще трябва да почакаш Кемал.
	Той се вгледа в нея. Беше благодарна, че в стаята се е смрачило и не може да види изражението й.
	— Мога да чакам — меко каза той и се обърна.
	И тя разбра, че не става дума за идването на Кемал.

	Кемал изтегли една карта и хищно се усмихна.
	— Отново ще те заколя. Можеш още сега да се предадеш.
	— Ще се държа до край. — Алекс погледна картите си. — Днес следобед позвъних на Макмилън да уреди Ферацо да не се мотае наоколо и да не заплашва повече Кейтлин.
	Кемал хвърли двойка пика.
	— И как е очарователният мистър Макмилън?
	— Озадачен.
	— Това е съдбата на хората с бедно въображение.
	— През нощта, когато бях прострелян, Ферацо е бил убит в хотелската си стая.
	— Не искаше ли тъкмо това? Сега Кейтлин е в безопасност.
	— Това не го е направил човекът на Макмилън.
	— Нима?
	— Трябва да открия кой го е направил.
	— Какво значение има?
	— Не ми харесва идеята, че на сцената се появява нова фигура.
	Кемал се засмя и поклати глава.
	— Аз го направих.
	Алекс замръзна.
	— Ти си убил Ферацо?
	Кемал сви рамене.
	— Боях се, че човекът на Макмилън няма да се задейства достатъчно бързо.
	Алекс изпитателно го гледаше.
	— Но това не е било всичко.
	— Той ме използва, за да стигне до вас — простичко каза Кемал. — Мразя да ме използват. Мисля, че и с теб е горе-долу така, нали?
	Алекс остана смълчан за миг.
	— Да. — Той сведе отново поглед към картите. — Поел си голяма отговорност. Това може да не хареса на Макмилън. Той обича сам да командва парада.
	— Беше изолиран случай и няма да се повтори. Не обичам да убивам. Имам нежна душа. — Той разтвори три попа. — Какво ще кажеш за това?
	Алекс захвърли своите карти.
	— Нежна като на тигър.
	— Само когато е необходимо. — Лицето на Кемал внезапно стана сурово. — Във всеки от нас има частица от дивака. Ето защо ни е даден разум, с който да избираме. Всеки ден сме изправяни пред избор дали да мразим или да обичаме, дали да бъдем добри или зли.
	— И ти на кое се спираш?
	— Зависи какъв е залогът. Понякога ни се иска да бъдем добри, но трябва да правим компромиси.
	— Ферацо компромис ли беше?
	— Не. — Кемал се усмихна нежно. — Не се наложи да правя компромис. Той ме използва и рани моя приятел.
	Пръстите на Алекс стиснаха по-здраво картите.
	— Ти си мой приятел — каза Кемал. — Не знаеш ли това?
	Алекс безмълвно се вгледа в него.
	— Не трябва да отговаряш. Знам, че ти е трудно — продължи Кемал.
	— Какво ми е трудно?
	— Да повярваш на някого дотолкова, че да го наречеш свой приятел. И аз имам подобен проблем. — Черните очи на Кемал внезапно проблеснаха дяволито. — Разбира се, за мен остава утехата да знам, че всеки на този свят гори от желание да се сприятели с човек, който има забележителни качества като мен.
	— Не бих използвал точно думата забележителни.
	— Зашеметяващи, ослепителни, гениални?
	— Пак не попадаш точно в целта.
	— Хубав, талантлив, изку…
	— Не мога да издържа повече. Въздухът в тази стая се замъгли.
	— Просто съм честен. — Кемал се отпусна в стола си. — А ти честен ли си с мен?
	— Относно твоите забележителни качества?
	— Не. — Кемал махна към колодата карти върху завивките. — Аз взех последните три ръце. С твоята фотографска памет би трябвало да си спомняш какви карти съм хвърлил. Да не ме оставяш да печеля?
	— Не. — Погледът на Алекс се плъзна встрани, после се върна върху картите. — Паметта беше доста обременителен талант, но аз се научих да я обуздавам.
	— С какво би могла да ти попречи?
	— Така играта става по-интересна. Не държа чак толкова да побеждавам.
	Кемал продължи да го гледа, усмихвайки се разбиращо.
	— Пък и това е малка отстъпка, която човек прави. — Алекс вдигна поглед внезапно се усмихна и добави — Когато е с приятел.

	— Събуди се, Кейтлин.
	Кейтлин се надигна в леглото. Сърцето й бясно туптеше. На светлината на лампата Алекс се виждаше като масивен силует на прага.
	— Какво има? Ледфорд ли?
	— Не. Всичко е наред. Не можах да заспя и реших, че трябва да поговорим. Искам да ти покажа нещо.
	Тя хвърли поглед към часовника на нощното шкафче.
	— В четири и половина сутринта ли?
	— Защо не се облечеш и не дойдеш с мен?
	Кейтлин разтърка сънените си очи.
	— Не можем ли да изчакаме. Толкова ли е важно?
	— За мен е.
	Кейтлин се поколеба за секунда, после отметна завивките.
	— Добре. След петнадесет минути.
	Алекс се обърна на прага.
	— Сложи си палто или жилетка. Не е студено, но въздухът реже.

	— Мостът на Галата? Алекс, измъкваш ме от леглото посред нощ, за да видя моста на Галата? Кемал вече ми го показа. Това беше едно от първите места в списъка му.
	— Призори ли?
	— Не, беше светло.
	— Повечето туристи идват през нощта, но мисия, че е най-хубав на зазоряване. — Алекс я хвана за ръка и нежно я притегли. — Когато слънцето се покаже, това е ново начало… като зората във Вазаро.
	Тя замръзна.
	— Не мога да си представя неща, които да си приличат по-малко, отколкото Истанбул и Вазаро.
	— Не се наостряй срещу мен. Чувстваме се добре заедно. — Алекс не погледна към нея, когато се опряха на черния железен парапет и се загледаха във водите на Златния рог. — Искам да поговорим за Вазаро.
	— Не искам да говоря за Вазаро.
	— Знам — спокойно отвърна Алекс. — Ето защо трябва да го направим. Погребваш Вазаро, преди то да е умряло. Свързах се с Жак, той има достатъчно пръчки и разсади от унищожените цветя, за да започне отново.
	— Никога няма да е същото.
	— Да, няма да е същото. — Ръцете на Алекс се пресегнаха и сграбчиха парапета. — Но трябва ли да бъде? Знаеш ли, бях много объркан от отношението ти към Вазаро. Ти си роден боец и бях озадачен, че толкова, лесно се предаде. — Тя понечи да възрази, но той я изпревари — Да, знам, че беше заради шока. Но защо ти не се окопа като Жак и не започна отново? И миналата нощ се сетих. Заради нагласата ти е.
	— Нагласа ли?
	Той кимна.
	— Спомних си, че веднъж ми каза, че от дете си приела като свой дълг да опазиш и съхраниш Вазаро. Винаги си била защитникът на Вазаро, само наместник там, където предишните поколения са основали и развили нещо. И макар не поради твоя грешка, ти не си могла да опазиш това, което те са създали? — Той се извърна и я погледна. — Но не виждаш ли? Сега ти си станала нещо повече от страж. Можеш да промениш Вазаро и до го оформиш така, както ти поискаш.
	Гласът му потрепваше от напрежение.
	Кейтлин усети, че в нея пламва странно вълнение.
	— Всичко това звучи много обнадеждаващо.
	— Има надежда, Кейтлин. Ние можем да накараме Вазаро отново да оживее.
	— Ние?
	— Мога да ти помогна. _Позволи_ ми да ти помогна.
	Кейтлин се загледа в тънките като моливи минарета в далечината.
	— Може би си прав за това, но все още не съм в състояние да го възприема напълно. Прекалено много ме боли да си мисля за Вазаро тъкмо сега.
	— Добре. Забрави за Вазаро. Да поговорим за парфюма.
	Тя нервно се разсмя.
	— Господи, никога ли не се предаваш? Парфюмът е мъртъв. Стопи се като ланския сняг.
	— Не мога да се предам — отвърна Алекс. — Не и докато не съм оправил всичко.
	— Алекс, имаме запас от парфюма само за тринадесет месеца. Не можеш да лансираш един парфюм, щом няма как да изпълниш поръчките.
	— По дяволите, как да не можем. Помислих за това. — Челото на Алекс се набразди от напрежение. — Ако направим всичко както трябва, „Вазаро“ би могъл да стане най-елитният парфюм на света.
	— И как точно ще го постигнем?
	— Като разчитаме на един от най-първичните инстинкти на човешкото същество.
	— Кой именно?
	Алекс се ухили.
	— Желанието да притежаваш нещо, което е забранено или недостъпно. Кое смятаме за най-великолепната стока на света? Диамантите, смарагдите, златото… Всичко, което е рядко и трудно достъпно. Защо произведенията на изкуството стават по-скъпи в секундата, в която творецът умре? Защото знаем, че няма да се появят други платна, освен вече съществуващите.
	Кейтлин усети внезапен импулс, подтикната въпреки волята си от неговия ентусиазъм.
	— Казваш, че понеже имаме запаси за тринадесет месеца…
	— Десет години.
	— Какво?
	— Ще разпределяме парфюма така, сякаш това са последните капки вода на една пресъхнала планета. — Алекс се наклони към нея с оживено лице. — Ще го продаваме в няколко подбрани магазина по света. Всички те ще са готови да режат гърла, за да получат няколко дози. — Той замълча. — По хиляда долара за унция.
	Очите на Кейтлин се разшириха от изненада.
	— Няма да стане.
	— Трябва да вдигнем цената, за да поддържаме мистиката — рече Алекс. — Повярвай ми. Ще стане. След целия шум по пресата за разрушаването на Вазаро от „Черната Медина“, никой няма да каже, че това е маневра за изтръгване на пари. Парфюмът наистина е рядък и ще бъде незаменим дълги години.
	— Десет?
	— Жак пресмята, че за седем години растенията, от които се прави парфюмът, ще пораснат отново. Но аз смятам, че трябва да дадем на публиката още три години, за да може мистиката на „Вазаро“ да заеме трайно място в ума им. После ще понижим цените, за да завладеем по-широк пазар. По това време всяка жена на света ще чувства, че най-желания лукс на света е да има флакон „Вазаро“.
	Кейтлин го погледна смаяно.
	— Планирал си всичко.
	Той се усмихна.
	— Като не ми позволяваше да правя нищо друго, докато лежах болен. — Веждите му се сключиха, когато се замисли. — Ще предприемем широка рекламна кампания с Челси, след като обявим новия парфюм, но ще прехвърлим основното ударение върху това колко са редки и статуетката, и парфюмът. Ще пускаме рекламите пестеливо и само в най-престижното време. Мисля, че би било добре, ако някой държавен глава подари на друг унция от парфюма. Може би най-високопоставената жена във Франция да го даде на кралица Елизабет, да кажем. Защо се смееш?
	— Защото внезапно ми дожаля за кралица Елизабет. — Очите на Кейтлин проблеснаха. — Ами ако горката жена реши, че не иска да има нищо общо с моя парфюм, по какъвто и да е начин — дори като признае, че го е получила за подарък?
	Алекс се ухили.
	— Просто ще открием какво иска и ще й го дадем.
	— Ти наистина ли смяташ да лансираш докрай парфюма? — попита го тя трезво.
	— Разбира се. Всъщност вече се обадих на рекламната агенция и отложих началото на кампанията за десети декември. Щом продаваме концепция, вместо истинския парфюм, няма причина да не можем…
	— Ако Ледфорд ти направи услугата да се появи навреме.
	— Ще пристигне. Ще стане, Кейтлин. Вазаро ще бъде излекувано, парфюмът ще бъде лансиран, всичко. Ще направя така, че всичко това да стане. Вярваш ли ми?
	Тя започваше да му вярва. Надеждата набираше сили, пускаше корени.
	— Мисля, че се боя да ти вярвам.
	— Трябва да ми вярваш. Нуждаеш се от Вазаро, нуждаеш се и от твоя парфюм. И двете са част от теб.
	— Казвал си това и преди.
	— Защото почти от първия миг, в който те срещнах, започнах да мисля за теб, Вазаро и парфюма ти като за едно цяло. Спомням си, че веднъж прочетох, че…
	Той отвърна поглед от нея и цитира:
C>
	Коя е тая, която възлиза от пустинята като димен стълб, накадена със смирна и тамян с всякакви мироварски прахове?
	По-сладки от вино са твоите милувки и благоуханието на твоите мазила е по-приятно от всички аромати.
	Твоите разсадници са градина с нарове, с най-хубави плодове, килери с нарди, нард и шафран, тръстика и дърчин с всякакви благовонни дървета, смирна и алое с всякакви най-хубави аромати.
	Ти си градински извор, кладенец с жива вода, изтичаща от Ливан.
	Дигни се ветре от север, завей и ти, ветре от юг и повей над градината ми и ще се разлюлеят ароматите й!
C$
	Кейтлин смаяно го погледна. Какво й беше казал той току-що? Лицето му беше невъзмутимо както винаги, но все пак й се струваше, че зад тези прелестни думи се крие и по-лично чувство. „Песен на песните“ на цар Соломон.
	— Това беше подчертано в Библията, която взех онази нощ от твоята лаборатория.
	Тя откъсна поглед от него и нервно се разсмя.
	— Беше ми казал, че главата ти е пълна с банални неща. Отговорът му прозвуча странно непохватно след красноречието на библейските думи, които току-що бяха отзвучали.
	— Това си ти и Вазаро. Не е нещо банално, Кейтлин.
	— Нима? — Независимо от всичко, думите я бяха покъртили. Трябваше да размисли върху тях и какво те биха могли да означават за нея. Извърна се настрана и пъхна ръце в джобовете на палтото си.
	— Огладнях от дългото ходене. Да видим дали не можем да намерим кафене, което да отваря рано.
	— След миг. Почти е време…
	— Време за какво? Не е…
	Песента на мюезина, висока и сладка, призоваваща правоверните на молитва, разкъса тишината. Розовата утринна светлина започна да прозира сред мъглата, обгърнала изящните минарета и куполите на древния град, както топлата червенина по бузите прозира през воала на одалиска.
	Кейтлин слушаше захласнато. Алекс имаше право. Чувстваше се, сякаш беше чула чучулигите у дома във Вазаро.
	У дома.
	Каза си, че няма дом.
	Но Алекс каза, че тя самата е Вазаро.
	Песента на мюезина свърши. Кейтлин пое дълбоко дъх и се обърна към Алекс.
	— Хубаво е. Прекрасен завършек на…
	Той поклати глава.
	— Не завършек. Начало. — Хвана я под ръка и тръгна към другия край на моста. — Ето защо те доведох тук. Да ти покажа, че може да се започне отново.
	Начало. Винаги се беше чувствала част от неизменната красота, наследена от миналото. Странно беше, когато си помислеше, че може да се наложи тя да създаде ново бъдеще за Вазаро. Странно… и вълнуващо.
	Повървяха малко, потънали в мълчание.
	— Ето го твоето кафене. — Той махна към едно малко дюкянче на кея с раиран червено-бял навес. Набита жена с прошарена коса, облечена с мъжко сако от туид, тъкмо отваряше вратата. — Вероятно не сервират яйца с шунка, или любимите ти кроасани, но може би имат…
	— Няма значение. — Тя тръгна да слиза по стълбите към кея. — Надявам се само да има чай.
	Спокойният глас на Алекс я настигна.
	— Ще ми позволиш ли да ти помогна?
	— За Вазаро ли? Още не знам. — Тя се поколеба, после се обърна и му се усмихна — Но точно сега ми трябва помощ.
	— Табличките.
	— Ще инсталирам днес компютъра и ще ти покажа как да работиш с него.
	— Това не е достатъчно. Искам да поработиш по тях заедно с мен.
	Той замръзна.
	— Искаш да ги споделиш?
	— Искам заедно да намерим отговора. — Знаеше ли той, че тя не би могла да му даде по-голям дар?
	— Аз… ти благодаря. — Той я хвана за ръката и я повлече към вратата на кафенето. Гласът му беше леко дрезгав, когато добави: — Нека приключим със закуската и да се захващаме по-бързо с проклетата работа.

	— Всичко е уредено — каза Челси с влизането си в болничната стая на Мариса — В четвъртък цял рояк лекари и сестри ще посрещнат самолета в Лос Анджелис. — Тя седна до леглото. — Ще те откарат у дома и ще те пъхнат в собственото ти легло.
	— Не се чувствам достатъчно добре, за да пътувам.
	— По дяволите, как да не се чувстваш. Цупиш се като мече през последните четири дни. — Челси направи гримаса. — Уплаших се като последна глупачка през първия ден заради теб, дяволче такова. Помислих си, че имаш усложнения.
	Мариса леко се усмихна.
	— Може и да съм имала.
	Челси поклати глава.
	— Опитваш се да ме задържиш.
	— Не знаеш какво може да ти донесе следващият ден.
	— Е, поне последните четири дни не ни донесоха никакви дарове от небето.
	— Не си ли си променила решението?
	Челси протегна ръка и здраво стисна дланта й.
	— Престани да се безпокоиш. Казах ти, че няма да правя никакви глупости. Просто ще се появя на онази конференция и ще направя каквото е по силите ми. Ще омагьосам няколко дипломати, ще задам няколко въпроса…
	— Ще си навлечеш големи неприятности.
	Челси се разсмя.
	— Детинщини. Ще внимавам. Ти само се оправяй. — Тя стана — Сега си почини малко, докато аз сляза до стаята на медицинските сестри и видя дали мога да примамя онази сестра далеч от _la belle France_, в слънчевата Калифорния. — Тя смръщи вежди. — Кажи пак как й беше името.
	— Дезире Ларю.
	— Така беше. Как бих могла да го забравя? Звучи като име на порнозвезда. — Челси излезе.
	Мариса замислено я проследи с поглед. Изиграла беше единствения си коз, като беше останала да лежи безпомощно в леглото. Сега трябваше да вика подкрепления.
	С лявата си ръка посегна към телефона на нощното шкафче. Закрепи слушалката под брадичката си и набра телефонистката.
	— Искам да се свържа с Джонатан Андреас в Порт Андреас, Вирджиния, Съединените щати. Не знам номера.

	— Обяд — обяви Кейтлин от прага на кабинета.
	— Минутка само — отвърна Алекс, приведен над компютъра.
	— Веднага. Не си хапнал почти нищо и кажи-речи не си спал от два дни. Нека аз пробвам следващата схема.
	— Още един опит.
	Тя пресече стаята и решително постави ръка на рамото му.
	— Аз ще го направя. Нали нямаше да се налагаш.
	— Господи, нима правя това?
	Тя се разсмя.
	— Недей да изглеждаш толкова ужасен. Не очаквах нищо друго. Това е част от природата на звяра.
	— Нищо против ли нямаш?
	— Не. — Тя строго сви вежди. — Но ще имам, ако се наложи пак да те лекувам, защото си се преуморил.
	Той озадачено я погледна.
	— Защо нямаш нищо против?
	Тя само се усмихна и поклати глава.
	— Марш да ядеш.
	— Още само един опит. Мисля, че наближаваме. — Той зададе някаква команда. — Провери принтера.
	Тя отиде до принтера и провери какво е излязло.
	— Пак боклук.
	— По дяволите. — Той започна да пише нова команда, после виновно вдигна поглед. — Добре, да бъде както ти искаш. Ще се върна след десет минути.
	Кейтлин се усмихна на себе си и поклати глава. После седна пред компютъра.
	След малко усмивката й се стопи и тя нетърпеливо се наведе напред, притеглена от схемите и таблиците на екрана.

	Джонатан чакаше прав от другата страна на бариерата, когато Челси премина през митницата в Истанбул. Усмихна се, като я видя и Челси усети, че се разтапя от нежност, но бързо се прикри с едно намръщване.
	— Какво, по дяволите, правиш тук? — попита тя.
	Той посочи другите й два куфара на носачите, които беше довел.
	— Мислех, че двете с Мариса действате съгласувано.
	— Мариса. — Челси поклати глава — По дяволите, дори от болничното легло тя се опитва да ми подрежда живота. Тя ли те повика?
	— Преди два дни. — Джонатан я хвана под ръка и я преведе през фоайето към изхода. — Добре си побъбрихме. Когато я видях за пръв път, усетих само ведростта, която излъчва. Но тя определено се е метнала на майка си.
	— Което значи?
	Джонатан се ухили.
	— Твърдоглава е като дявол. Успя да ме убеди с дипломатичността на посланик, но ми даде недвусмислено да разбера, че трябва незабавно да си размърдам задника, да отида в Истанбул и да те наглеждам.
	— Не се нуждая от наглеждане.
	Джонатан отвори вратата на таксито, чакащо до бордюра.
	— Тогава ти ме наглеждай. — Даде бакшиш на носачите и влезе след нея в таксито. — „Хилтън“ — каза той на шофьора.
	— Смятам да отседна в „Шератон“.
	— Направих резервации в „Хилтън“.
	— Тъкмо затова трябва да отседна в „Шератон“.
	Джонатан поклати глава.
	— Искам да си при мен.
	— Ти дори не трябва да си наблизо. Казах ти…
	— Знам какво ми каза. Нещата се промениха.
	— Не чак толкова.
	— Нямам намерение да споря с теб, Челси. — Той хвана ръката й. — Налагаше се да дойда в Истанбул независимо дали ти си тук или не. Питър беше мой приятел. Не заслужаваше да го застрелят като животно. Ледфорд трябва да бъде спрян.
	— Ледфорд. Неговите яйца трябва да бъдат отрязани, а косматото му тяло заляно с газ и хвърлено на клада.
	Джонатан леко се усмихна.
	— И аз казах същото.
	— По-дипломатично. Ти винаги казваш нещата както трябва.
	— А ти винаги казваш неукрасената истина. Кое е по-добро? Истината или дипломацията?
	Тя неохотно се усмихна.
	— Виждаш ли? Пак го правиш.
	Ръката на Джонатан стисна по-силно нейната.
	— Както и да ги казвам, думите ми никога не стигат до теб, Челси.
	— О, стигат. Просто не мога да се вслушам в тях. Медиите ще…
	— Истанбул не е като кошер, пълен с нагли репортери. Никой няма да разбере, че сме тук.
	— Всеки втори репортер в Европа ще се приземи следващата седмица в Истанбул, за да отразява конференцията за обединена Европа.
	— Можем да променим нещата, когато поискаме.
	— Алекс и Кейтлин са тук, в Истанбул. Може би ще бъде добре да отседна при тях.
	— Дори не знам къде са. Алекс се бои за безопасността на Кейтлин и няма да рискува да издаде адреса си. Каза, че щял да се свърже с мен в „Хилтън“.
	В такъв случай тя нямаше реално оправдание да не остане с него. Челси усети такъв прилив на радост, че се побоя да го погледне в очите, докато питаше.
	— Направи ли резервации за отделни апартаменти?
	Джонатан се усмихна.
	— На различни етажи.
	Челси се отпусна на кожената седалка.
	— Предполагам, че за известно време ще бъде безопасно. — И побърза да добави. — Но само за няколко дни.
	Джонатан се наведе и я целуна по бузата.
	— Ще поговорим за това по-късно.

	В три часа сутринта стана пробивът.
	— Успях. — Кейтлин нетърпеливо погледна през рамо към Алекс, седнал в креслото в другия край на кабинета. — Мисля, че се получи.
	Той скочи.
	— Сигурна ли си?
	— Прекалено съм уплашена, за да съм сигурна. Провери принтера.
	Тя зададе командата и стаи дъх. Компютърът разчете символите и тя включи принтера.
	Алекс се надвеси над машината, която започна да изплюва получаваната информация.
	— Алекс?
	Той прочете:
C>
	Аз, Андрос от Шардана, ви поздравявам и възнасям…
C$
	Кейтлин нададе радостен писък, скочи иззад бюрото и хукна към принтера.
	— Успяхме!
	Алекс се ухили, обърна се да я хване и я завъртя във въздуха.
	— Дяволски си права. Наистина успяхме.
	Тя се откопчи от него и се наведе над принтера, за да прочете думите, които машината бълваше.
C>
	Аз, Андрос от Шардана, ви поздравявам и възнасям благодарствена молитва към боговете, че е останал някой, който да прочете моите думи. Докато седях тук, се чудех дали варварите няма да доведат света до гибел, преди да се сдобият със знанието, необходимо за разчитане на тази табличка. Битката е магьосница — изкусителка както би трябвало да знам аз, който откликнах на нейния призив. А варварите обичат войната дори повече от стражите на „Вихрения танцьор“. Нали разбирате, те не се бият по-добре, но повече се радват. Може би Великите лечители на Шардана са имали по-голям успех, отколкото твърдят, в обуздаването на насилието в нашите души. Често съм си мислил, че нашето призвание е повече да защитаваме техните тайни, отколкото да изкупим склонността към насилие у нас.
	Сега няма да пиша повече. Дадох ви достатъчно думи за вашата цел. Не съм учен, а този начин на писане е толкова груб, че ме влудява и кара да се чувствам безсилен. Защо варварите тъй и не измислиха саавзена?
C$
	Принтерът млъкна.
	— Саавзен? — прошепна Кейтлин.
	— Забеляза ли, че говори за Стражите на „Вихрения танцьор“ в множествено число? Той е бил единственият страж, на който Парадигнес е поверил „Вихрения танцьор“, а говори сякаш… — Алекс се замисли и очите му се присвиха над листа. — Сякаш смята целия свят, освен Шардана, за варварски. А е познавал най-високо развитите цивилизации на своето време — гръцката, троянската, египетската… — Той се върна при компютъра. — Да видим следващата табличка.
	— Не!
	Алекс се обърна да я погледне и я видя как тя поклаща глава.
	— Това е повече, отколкото предполагах. Искам да размисля върху него.
	— Тук е това, което искаше.
	— Утре.
	Очите му се присвиха изпитателно.
	— От какво се боиш?
	Тя не беше сигурна в себе си, но нещо в думите на Андрос беше накарало червената алармена лампичка да светне.
	— Утре.
	— Добре тогава — той изключи принтера. — Ще го направим на сутринта. Идвай в леглото.
	Тя изключи компютъра и лампата и излезе след Алекс от кабинета. На прага не се стърпя и с копнеж погледна към принтера, разкъсвана между страх и любопитство.
	Кои бяха Лечителите на Шардана?

	Два часа по-късно Алекс усети как Кейтлин предпазливо се отдръпва от него и се измъкна от леглото. Той знаеше, че тя лежи будна и че въпреки опасенията си беше прекалено развълнувана, за да заспи. Алекс знаеше как се чувства тя. Той също не можеше да заспи. Мистерията, която разкриваха беше прекалено примамлива и мозъкът му отказваше да превключи на по-ниска скорост.
	Кейтлин тихичко се плъзна към вратата. Знаеше, че тя отива в кабинета, за да разчете табличките. За миг се изкуши да отхвърли завивките и да я последва.
	Но това си беше загадка на Кейтлин, загадката, която тя искаше да разреши от ранно детство. Именно тя трябваше да е човекът, който пръв да прочете отговорите. Ако имаше късмет, по-късно щеше да поиска да ги сподели с него.
	Принуди се отново да се отпусне, чакайки да изтекат часовете до утрото.

	Утринната светлина струеше през стъклата и хвърляше златисти отблясъци по русите къдрици на Кейтлин. Тя седеше сгушена в голямото кресло до прозореца. Когато Алекс надникна от вратата, тя тъкмо довършваше поредната страница и я постави върху другите на пода до креслото.
	Алекс й се усмихна. — Не можа да се стърпиш.
	— Опитах се да заспя, но не успях — гузно го погледна в очите. — Не исках да те изолирам. Просто исках да узная. Беше по-силно от мен.
	— Не се чувствам изолиран. — Той прекоси стаята и клекна до нея. — Загадката си е твоя. Разчете ли всички таблички?
	— Всички, освен първата. Тя изглежда е по-лична и не съдържа толкова информация. — Кейтлин поклати глава. — Невероятно е, Алекс.
	— Шардана?
	— Да. Нито съм чувала, нито съм чела за култура, подобна на тяхната. Шардана е бил вулканичен остров в Средиземно море, ограден с високи скали и без видими проходи към вътрешността. Цивилизацията им се е изградила като напълно изолационистка и самозадоволяваща се. Гражданите са били заплашени с изгнание, ако разкрият на чужденците нещо за Шардана. В крайна сметка забранявали всякаква търговия или връзки с външния свят за всички, освен за неколцина избраници.
	— Трудно можеш да ги обвиняваш, ако са имали нещо, което си е струвало да ограбиш. Както казва Андрос, това е бил свят, населен с варвари.
	— Имали са нещо, до което си е струвало да се добереш — рече Кейтлин. Били са лечители. Вярвали са, че основата на всяко човешко благо е бил здравият дух в здравото тяло.
	— И?
	— Цялата им култура се е изграждала в съответствие с тази философия. Всеки мъж и жена са били обучавани да лекуват, а най-надарените са получавали титлата Велик лечител и юрисдикция над целия остров. За да станеш Велик лечител на Шардана е било необходимо да намериш лечение за някоя болест, или да удължиш човешкия живот.
	— Господи. — Той можеше да види накъде води това. — От колко време е съществувала тази йерархия, в момента, когато Андрос е писал това?
	— Петстотин години. — Кейтлин срещна погледа му. — Във всяко поколение е имало поне един Велик лечител.
	— И поне едно лечение или откритие.
	— Повече. В Шардана средната продължителност на живота е била сто и петдесет години. Термините се различават, но по думите на Андрос излиза, че са намерили начин да лекуват и предотвратяват инфаркта, рака, диабета шарката, полиомиелита, проказата… — Кейтлин безпомощно махна с ръка. — И болести, за които никога не съм чувала. Знаеш ли какво значи това. Значимостта още я зашеметяваше. — Те са били супермени в медицината.
	— Смята се, че египтяните са правили деликатни операции на мозъка векове преди новата ера.
	— Но това е нещо повече. Това означава… — Тя се запъна и стисна дръжката на креслото. — Означава милиони спасени човешки същества. Означава удължаване със седемдесет и пет години на живота.
	Той стоеше неподвижен.
	— Говориш така, сякаш Шардана още съществува.
	— Не мисля, че би могла. Планетата е станала прекалено малка, за да скрие подобно общество. Но медицинските им познания може още да съществуват. Спомняш ли си какво казва Андрос за тайните на Великите лечители?
	— Да.
	— Шардана изпращала специални войни, за да правят набези и да донасят съкровища, които да допринасят за славата на града — държава. Войни, за които се е смятало, че са душевно непригодни за мирния живот в Шардана. Техните вождове са били известни като Стражите. — Тя погледна към листовете на пода. — И основната им задача била да охраняват „Вихрения танцьор“.
	— „Вихреният танцьор“ е бил създаден от народа Шардана?
	— Той е бил най-голямото постижение на техните творци, хранилище за тяхната култура. Целта е била да се създаде толкова ценен, толкова красив предмет, че никои да не понесе унищожаването му.
	— Тогава как гърците са се добрали до него?
	— На Шардана е имало изключително висока вулканична активност и често са ставали земетресения. След като създали „Вихрения танцьор“, са го поставили под стражата на своите войни, които разпратили по света. По този начин статуята щяла да оцелее, ако островът бъде сполетян от някакво голямо бедствие. Андрос казва, че корабът на Шардана носещ „Вихреният танцьор“, бил нападнат и ограбен от един от капитаните на Агамемнон. Когато вестта за това стигнала до Шардана, Андрос бил изпратен да прибере „Вихрения танцьор“. Преследвал флота на Агамемнон, когато корабът му бил изхвърлен на брега от буря и троянците го пленили с екипажа му. — Тя вдигна поглед към Алекс. — Останалото знаеш сам.
	— Не съвсем. Използва думата _хранилище_ във връзка с „Вихрения танцьор“.
	— Надписът на „Вихрения танцьор“ се превежда като _„Пламъкът гори вътре“_. Великите лечители са вложили вътре във „Вихрения танцьор“ цялото познание, до което са достигнали по времето на Андрос.
	Алекс я погледна смаяно.
	— Как?
	Тя сви рамене.
	— Не знам. Андрос не казва. Може би е гравирана във вътрешността на статуята, я може би този саазен има нещо общо с това Очевидно в много отношения са били по-напреднали от нас, може би са имали техен еквивалент на микрофилмите. Каквото и да са направили, аз съм сигурна, че то още съществува. Народът на Шардана очевидно е възнамерявал да подсигури своите тайни срещу всички опасности. — Тя сви рамене. — А сега „Вихреният танцьор“ е у Ледфорд. По дяволите, страх ме е. Знаеш ли колко ще плати всяка страна, за да докопа тази информация? Двамата с Краков могат да станат всичко, което си поискат.
	— Но Ледфорд не знае какво има в ръцете си. Просто трябва да му отнемем „Вихрения танцьор“, преди да му е хрумнало, че той може да е нещо повече от произведение на изкуството.
	Текстът на последната табличка силно се различаваше от другите. Беше неравномерен, писан накъсано, на пресекулки, сякаш по различно време.
C>
	Жената, Хиацинта, е болна от болестта, която вилнееше из Троя. Колко печално би било тя да избегне съдбата на Троя, само за да умре на тази планина, където намерих убежище от варварите върлуващи по крайбрежието.
	Болестта я надви преди четири дни. Мислете каквото си искате, но не от мекушавост аз останах с нея. Макар и да е варварка тя беше добър спътник, предана и мила по много начини. Съвсем разумно е желанието ми да продължа пътя с нейната компания.
	Мисля, това е болестта от мръсната вода. Мога да я излекували ако поискам.
	Какви ги приказвам? Тя е само жена. Няма да престъпя клетвата си заради една жена. Ако ще мре, да мре.
	Гори от треска. Вика насън през нощта. Защо това ме наранява?
	Тя умира…
	Аз съм страж. Не мога да престъпя клетвата си. Коя варварка си струва жертвата никога да не се върнеш в Шардана?
	Отвори очи преди четири часа и се опита да ми се усмихне.
C$
	Накрая последните редове бяха написани с трепереща ръка.
C>
	Мисля, че самият аз ще умра ако боговете ми я отнемат.
C$
	— Тя не е умряла — тихо каза Кейтлин. — И той не се е завърнал повече в Шардана. Помогнал й е.
	— Поне според легендите изглежда е станало така.
	— Но той никога не е разкрил тайната си. Защитавал е Шардана и „Вихрения танцьор“ от варварите.
	— До днес. И както е предполагал, по света и днес има варвари.
	— Да. — Тя се обърна към него. — Но сега има и нови стражи.
	— Не ме гледай мен. Аз не съм овчарско куче, пълно с идеали.
	— Нима? — Тя му се усмихна. — Но каза, че аз съм си избрала такава роля, а ти определено беше мой защитник. Мисля, че в тебе би могло да има повече от Андрос, отколкото предполагаш.
	Той притеснено вдигна рамене.
	— Глупости.
	— Какво предполагаш, че е станало с Шардана?
	— Ти изучаваш древността. Описанието на Шардана не ти ли напомня нещо?
	— Не се сещам за култура, основана на лечението. — Кейтлин се за мисли. — А може би… Авалон? Островът на лечителите, където крал Артур бил отнесен, когато получил смъртоносна рана?
	— Аз си мислех за вулканите и земетресенията. Някой учени смятат, че Атлантида е била унищожена от земетресение, последвано от приливна вълна. Това би обяснило защо народът Шардана е спрял пиратските набези и те са станали наемници в Египет. Нямали дом, където да се приберат. — Той сви рамене. — А може би Шардана не е било нито едно от тези две места. Може би легендата за Шардана никога не е била разказана. — Той събра компютърните разпечатки на купчинка. — Смятам сега и аз да прочета тези неща, а после ще разкарам компютъра и принтера.
	— Защо?
	— За да инсталирам отново прожекционните апарати. Трябва да проучим онази холограма на „Вихрения танцьор“ и да видим дали ще можем да открием как да проникнем в проклетото нещо. — Той се навъси. — Щом са обичали толкова много хубавите неща, не мога да повярвам, че просто са го запечатали и ни карат да го счупим. Може би начинът, по който са разположени скъпоценните камъни ще ни подскаже нещо…

	Ако Кейтлин си мислеше, че разчитането на табличките е трудно, то през следващите няколко часа тя разбра, че е почти невъзможно да се открие как може да се разтвори статуетката. Беше ясно като бял ден, че ги чакат още много дни работа.
	Кейтлин беше толкова изтощена, че си мислеше, че тази нощ ще заспи, щом отпусне глава върху възглавницата. Но един час след като беше оставила Алекс, тя продължаваше да лежи с отворени очи.
	Внезапно отхвърли завивките и стана от леглото. Миг по-късно стоеше пред вратата на спалнята на Алекс.
	— Алекс.
	Можеше да види как тялото му се стяга. Той се надигна в леглото.
	— Да?
	Тя тръгна към него.
	— Не искам повече да бъда сама.
	Той отметна завивките с мълчалива покана.
	— Никога не си била сама.
	Кейтлин се плъзна в леглото и легна до него, без да го докосва.
	— Нима?
	Той нежно я зави до брадичката и после легна в своята половина на леглото.
	— За теб винаги съм бил тук.
	— Защото ти беше жал за мен ли?
	— Не, не заради това.
	— Секс?
	— Не и заради това. Макар Бог ми е свидетел, че определено има и такъв момент.
	— Чувствам се… неуверена.
	— Аз не.
	— Всичко наоколо се пременя. Какво да правим?
	— Да спим, да проникнем в проклетата статуя, да открием Ледфорд, да отидем в Ница, да лансираме твоя парфюм, да организираме производството…
	Тя се засмя.
	— Трябваше да се сетя, че ще имаш отговор.
	— Отговорите са нещото, с което се справям най-добре.
	— Има нещо друго, с което се справяш още по-добре.
	Той се стегна.
	— Не трябва да ми плащаш за това, че съм тук заради теб, Кейтлин. Нали приятелите са затова.
	Не любовници, а приятели. Смътно си спомняше, че веднъж, много отдавна, тя самата се убеждаваше, че не са любовници, а приятели. Толкова много неща се бяха случили оттогава, сякаш бяха изтекли десетки години.
	— Приятели ли сме, Алекс?
	— Искам да бъда твой приятел. Уважавам те… Вярвам… ти.
	Думите прозвучаха на пресекулки, сякаш той се насилваше да ги каже. Но въпреки това тя усети, как в нея се разлива топлина. Имаше същото чувство както при моста на Галата, че той се опитва да й каже нещо друго. За Алекс Каразов страстта беше нещо достъпно, но след дългите години на преследване и предателства, доверието и дружбата се бяха превърнали в огромни и редки дарове. Беше дарил с приятелството си само Павел, а след смъртта на Павел единствено Кемал беше успял да се плъзне и настани в сърцето на Алекс.
	— Кажи ми, споменавал ли си някога на Павел колко близък го чувстваш?
	— Защо питаш?
	— Правил ли си го?
	— Не. — И побърза да добави. — Не беше необходимо. Той знаеше какво изпитвах към него.
	— Разбирам.
	Най-накрая Кейтлин започваше да се ориентира в дълбочините на Алекс Каразов. Колко предпазлив е, помисли си тя с внезапно съчувствие. Толкова предпазлив, колкото тя винаги е била. С изненада осъзна, че използва минало време. Кога предпазливостта й към Алекс беше започнала да се стопява и да отстъпва място на доверието? Започнаха със секса, преминаха през цялата гама от страст, отчаяние, враждебност и чак сега започваха напълно да разбират другия.
	— Докосни ме.
	Той се стегна.
	— Казах ти, че не трябва да ми плащаш за…
	— Кой плаща? — Тя се претърколи и се притисна до него. Усети внезапен пристъп на желание, когато плътта срещна плът. Пълен кръг. Бяха пропътували целия кръг и се връщаха към секса. Но изведнъж осъзна, че той ще бъде по-дълбок, обогатен от пътуването. — Просто се възползвам от това, което правиш най-добре.

	— Алекс — прошепна тя, почти в просъница.
	— Да.
	— Има нещо, което трябва да знаеш — Тя се сгуши по-плътно до него, без да отваря очи.
	Ръката му помилва нейната коса.
	— Какво?
	— Обичам те.
	Тя усети, как тялото му се стяга, но той не каза нищо. Не беше очаквала отговор. Знаеше, че може никога да не й каже тези думи, но всичко беше наред. Тя имаше нужда да му ги каже.
	— Не беше прав. Тя наистина съществува.
	— Наистина ли? — гласът му беше хриплив.
	— Да. Лека нощ, Алекс.
	Усети, че топлите му устни докосват тила й с безкрайна нежност.
	— Лека нощ, Кейтлин.

	Кемал небрежно хвърли компютърните разпечатки.
	— Много е интересно.
	— Интересно? — Кейтлин повдигна вежди. — Кемал, това ще разтърси света.
	— Не. — Черните му очи блестяха, но лицето му остана сериозно. — Аз мога да разтърся света, а това е просто интересно. Но за момента нито ти, нито Алекс можете да претендирате да се включите в тази група. Не ми е интересно с вас, когато работите толкова много. Алекс не се е показвал от кабинета цял ден.
	— Той смята, че има някакъв модел, по който са подредени скъпоценните камъни по основата на статуята. Основата е единственото възможно място, защото това е единствената част от статуята, която може да бъде отворена, без да се разруши симет…
	— Виждаш ли? Модели, легенди, чудотворни лекарства… Нямаш време за важните неща.
	— За теб ли?
	— Не бих си позволил нескромността да се съглася с теб. — Той отвори вратата — Ще те оставя с това нещо и ще видя дали бих могъл да изкопая нещо толкова интересно относно Ледфорд, че да те поразсее. — Той въздъхна. — Е, ако се проваля в някое начинание, това наистина ще разтърси света.
	Кейтлин се засмя. После се обърна и хукна обратно към кабинета и Алекс.


>	Глава осемнадесета

	След два дни Кемал се обади на Алекс и щом той вдигна слушалката, каза:
	— Ирмак се е върнал.
	— Сигурен ли си?
	— Миналата вечер лично го видях да влиза в „Кафас“.
	— Къде, по дяволите, е бил?
	— Казах ти, че си го уплашил. — Кемал замълча. — Може би е имал и други причини, а не само това, за което си мислехме.
	— За какво намекваш?
	— Поразпитах за Ирмак. Смятах, че знам всичко за него, но ми се стори странно, че толкова се уплаши от теб. Затова реших да проверя нещата. — Той отново замълча. — Нашите съдби бяха свързани толкова дълго, че се изненадах да…
	— Кемал.
	— Стигам до същността Аднан има връзка с циганите.
	— Какво?
	— Първата жена на баща му е била от едно племе, което всяка година идваше в Еридна…
	— Мислиш ли, че Ирмак е Циганина?
	— Ами баща му е положил клетва, иначе не би могъл да се ожени за майка му. Това прави Аднан циганин, но не зная дали той е Циганина. Това обаче обяснява защо изчезна от хоризонта веднага щом разбра кого търсиш. На Ледфорд няма да му хареса, ако разбере, че го търсиш толкова усърдно. Вероятно колкото го е страх от Ледфорд да не го убие, толкова го е страх и от теб.
	— Казваш, че Ирмак няма връзки, за да се снабди с фалшиви документи.
	— Доколкото знам, не. В момента проверявам. В града има няколко фалшификатори, които може би са включили в бизнеса си и паспортите.
	— Ела с мен в „Кафас“ тази вечер.
	— Съжалявам. С това трябва сам да се оправяш. Снощи след шоуто се опитах да вляза в „Харема“, но ме спряха на вратата. Аднан е дал заповед да ме държат на разстояние от него. — В гласа на Кемал прозвуча подигравка. — Това беше за мен като нож в сърцето. А някога бяхме толкова близки.
	— Аз мога ли да вляза?
	— Вероятно. Пазачите на Аднан не те познават. Ти обаче не можеш просто така да обикаляш и да го търсиш. Нека помисля… — От другата страна на слушалката настъпи мълчание, преди Кемал рязко да каже: — Ето какво можеш да направиш. Ще кажа на Мелис да ти помогне. Ти трябва да вземеш Кейтлин.
	— Съмнявам се, че ще дойде с мен там.
	— Отидете довечера в „Кафас“ и останете след шоуто, а после си запазете стая в „Харема“ като редовни посетители. Аз ще накарам Мелис да дойде при вас и когато няма да има никой наоколо, да те заведе при Аднан.
	— А как ще се измъкнем от „Харема“ след разговора с Ирмак?
	— По същия начин, по който ще влезете — през „Кафас“, като всички доволни клиенти. Само трябва да се увериш, че Ирмак не е вдигнал тревога.
	— Ще го направя, ако се добера до него.
	— Вярвам ти. Имам безкрайно доверие в теб. Ще се видим в къщата, когато всичко това свърши. Ще съм приготвил кафе и ти ще ми разкажеш подробно за вечерното развлечение.
	— Помни, че не ти плащам, за да правиш кафе.
	— Как можеш да кажеш такова нещо, след като аз планирах цялата операция? Сега ти само трябва да я изпълниш.
	— Само?
	— Мозъците винаги са по-ценни от мускулите. Прекрасно е, когато човек има и двете — както е при мен, но съм сигурен, че ти можеш да компенсираш всяка липса с…
	— Довиждане, Кемал.
	— Довиждане, Алекс.

	Както предсказа Кемал, Алекс и Кейтлин без проблем преминаха край двамата пазачи в дрехи на евнуси, които стояха на вратата между „Кафас“ и „Харема“. Щом влязоха вътре, ги поеха момичета в червени дрехи. Обикновено те се осведомяваха за желанията на клиентите и ги придружаваха до вратата, зад която ги чакаше избраното удоволствие.
	Алекс и Кейтлин се озоваха в просторна стая с огледала на тавана и двете врати. Плътен бял килим покриваше тюркоазеносините плочки, а леглото беше в същия цвят и с меки възглавници, като за халиф. Тя се опита да се усмихне, кръстосвайки из стаята.
	— Казваш, че това място е като фантазията на султана. Мили Боже, това е прекалено ласкателно — въздъхна тя. — Колко време трябва да останем тук?
	— Докато дойде Мелис. Кемал не уточни. — Алекс все още стоеше на вратата. — Безпокоиш ли се?
	— Малко — намръщи се тя. — За пръв път съм в харем.
	— Аз също.
	Върху маса от палисандрово дърво блестеше кристална кана с вино. Алекс отля в две чаши от рубинената течност и й подаде едната. Кейтлин неуверено отпи.
	— Прекалено сладко е, като всичко в тази стая. Доста е силно.
	— Е, за какво да си говорим?
	— Моля?
	— Нали трябва да правим нещо. Нямаме голям избор, освен ако не искаш да използваме стаята по предназначение.
	Тя изведнъж си представи мъжете и жените в „Кафас“, които се извиваха, възбуждаха и сливаха телата си. Представлението тази вечер изобщо не я беше впечатлило и тя бе чакала по-скоро да свърши.
	— Не искам — добави тя.
	— И аз — отвърна Алекс.
	— Ще може ли Ирмак да ни каже къде е Ледфорд?
	— Ако той е Циганина, а не просто негов човек, трябва да знае. Ще трябва да…
	Леко почукване на вратата прекъсна Алекс.
	— Мелис? — Кейтлин остави чашата си на шкафчето.
	— Вероятно. — Той бързо отиде да отвори.
	— Дойдох за вас.
	— Ти ли си, Мелис?
	— Да. — Дребното, изящно дете, което се вмъкна в стаята, не изглеждаше на единадесет години, както им беше казал Кемал. Златистата му коса се спускаше на вълни върху раменете, а то носеше викториански костюм — колосана бяла дреха със сатенен колан в прасковен цвят, бели чорапи и черни лачени обувки. — Трябва да изчакаме един момент. — От вълнение цветът на лицето й се променяше под фината кожа и думите едва излизаха от устата й. — Кемал каза, че трябва да сте в пълна безопасност. Пазачите отидоха в стаята на Симал, но ние трябва да почакаме, докато започнат.
	— Да започнат ли? — После Кейтлин разбра и стомахът й се сви. Запита се дали тази Симал е толкова малка, колкото Мелис. Когато Кейтлин беше на възрастта на Мелис, тя тичаше сред цветята на полето и си играеше с приятелки. Тя едва каза:
	— Трябва да направим нещо, Алекс. Не мога да гледам как…
	— Зная. Ще направим нещо — отвърна Алекс. — Първата крачка е да се отървем от Ирмак.
	— Кемал мисли, че вие ще ни помогнете, ако и ние ви помогнем — прошепна Мелис, а малката й ръка нервно оправяше бялата колосана пола. — Тук не ми харесва. Искам да се махна.
	Болезнен спазъм сви гърлото на Кейтлин.
	— Ще се махнеш оттук. Знам как се чувстваш.
	Мелис спря замислен поглед върху лицето на Кейтлин и бавно поклати глава.
	— Не — каза тя. — Вие сте много мила, но не разбирате. — Тя се обърна и отвори вратата. — Аз ще вървя напред. Следвайте ме на четири крачки.
	Те преминаха празния коридор и Мелис спря пред една от вратите.
	— Аднан — каза тя тихо. — Сега трябва да вървя, иначе ще ме уволнят.
	Тя се спусна безшумно по коридора като мъничък призрак от минала епоха.
	— Чудя се кой, по дяволите, ще я уволни. Иска ми се да убия този Ирмак — свирепо подметка Кейтлин.
	— По-спокойно — отвърна с мрачно лице Алекс, докато отваряше вратата — Всичко с времето си. Обещавам ти, че ще я измъкнем оттук. Аз самият искам да го убия, но това не е…
	Аднан Ирмак вече беше мъртъв.
	Кейтлин се взираше шокирана в мъжа свлякъл се върху масивното бюро.
	— Това ли е Ирмак?
	— Да. — Алекс бързо се приближи към него. — Затвори вратата.
	Кейтлин се подчини, гледайки кръвта, която течеше от гърлото на Ирмак и се разливаше в локва по хартиите на бюрото.
	— Убит ли е? — попита тя.
	— Трудно е сам да си прережеш гърлото…
	— Не трябва ли да се махаме оттук?
	— Една секунда само.
	Кейтлин се взираше хипнотизирана в локвата кръв и преглътна, борейки се с отвращението.
	— Кой мислиш, че го е направил? Ледфорд?
	— Възможно е. Може би е помислил, че сме напреднали твърде много и е искал да накара Аднан да замълчи. — Алекс повдигна тялото на Ирмак, за да достигне средното чекмедже. Главата на мъртвия се заклати. — Може да е бил всеки. Някоя от неговите проститутки или клиент, когото е изнудвал. — Той затвори чекмеджето. — Според Кемал в Истанбул не са го обичали твърде много.
	— Какво търсиш?
	— Документи. Информация. — Алекс отвори дясното чекмедже. — Джакпот.
	Кейтлин пристъпи напред мъчейки се да не поглежда към Ирмак.
	— Намери ли нещо?
	— Чекмедже, пълно с паспорти — Алекс беше отворил и най-горното. — Първокласна изработка.
	— Тогава значи Ирмак е бил Циганина.
	— Така изглежда. — Алекс отвори долното чекмедже и измъкна два големи черни тефтера. — Да видим какви документи е криело това копеле.
	Той отвори първия, погледна вътре и го затвори.
	— Това е счетоводството на „Харема“. — После отвори и другия и бързо го прелисти. Внезапно лицето му се озари от усмивка. — Б.Л. Познаваме ли човек с тези инициали?
	— Брайън Ледфорд.
	— Правилно. — Той измъкна носна кърпа, внимателно изтри следите от пръстите си и след това пъхна тефтера под бялата си роба.
	— Да се махаме — той дръпна Кейтлин за ръката. — Ледфорд може да е оставил тук някои от своите главорези и той да ни разпознае.

	Когато Кейтлин и Алекс влязоха в къщата, Кемал остави настрана китарата си и стана.
	— Идвате тъкмо навреме. Кафето е готово. Седнете, а аз ще взема подноса. — Той погледна Алекс и поклати глава. — Трябвало е да свалиш тази дреха, след като сте напуснали „Кафас“. Тя не ти отива. За да я носиш, е нужен известен усет, какъвто ти очевидно нямаш.
	— Дай кафето и си спести критиките. — Алекс измъкна дългия тефтер и го остави върху масата, след което се съблече и хвърли дрехата на един стол до вратата. — Книжата на Ирмак са твърде обемисти и не могат да се скрият под обикновено сако.
	Кемал влезе в кухнята и взе подноса.
	— Трябва да си бил доста убедителен, за да го накараш да тръгне с тях. Измъкна ли някаква информ…
	— Той е мъртъв — прекъсна го Кейтлин. — Убит.
	— Наистина ли? Алекс? — Кемал беше спрял на вратата, а после прекрачи стаята с поднос в ръце.
	— Не съм аз — каза Алекс. — Беше мъртъв, когато влязохме.
	— Много лошо. Значи не си могъл да го разпиташ. — Кемал остави подноса на масичката. — Как е станало?
	— С нож. Гърлото му беше прерязано.
	— Отвратително. Сигурно е било ужасно за Кейтлин — Кемал й се усмихна мило. — Седни. Изглеждаш ужасно. — Той я постави да седне и й подаде една от чашите. — Изпий го. Ще се почувстваш по-добре. — После се обърна към Алекс: — Мислиш ли, че тефтерът ще ти даде някаква информация?
	Топлата течност загря Кейтлин и пропъди гаденето, което чувстваше в стомаха си. Те гледаха на това толкова нехайно. Ирмак беше зъл човек и без съмнение си беше заслужил смъртта, но тя не преставаше да мисли за кървавата локва.
	— Не зная — отвърна Алекс. — Нямах възможност да ги разгледам.
	— Тогава виж ги сега — седнал на пода до стола на Кейтлин с кръстосани крака, Кемал се изви, за да си вземе кафе. — Ще мълча като гроб. — Той се намръщи, забелязвайки как Кейтлин потръпва. — Извинявай, Кейтлин.
	Алекс прелистваше тефтера.
	— Боже, та този човек е снабдявал половината търговци на Африка и Европа!
	— Казах ти, че Ирмак е богат. — Кемал доближи чашата до устните си. — Има ли адреси?
	— Не. Само списъци на стоки и дати на доставка.
	— Значи си стигнал до под кривата круша.
	— Може би не. — Пръстът на Алекс се спусна надолу по списъка и спря при инициалите Б.Л. — Тук има странни неща. Трябва да ги проуча.
	— Нали нямате нищо против да ви напусна за момент? — Кемал отпи глътка кафе, остави обратно чашата върху подноса и се надигна. — Трябва да свърша нещо.
	— Какво?
	— Хрумна ми, че когато пазачите открият Ирмак, в „Харема“ ще настане пълен хаос — той пристъпи към вратата. — Ако действам бързо, ще успея да се възползвам от бъркотията.
	— Какво искаш да направиш?
	— Децата — каза тихо Кемал. — Мелис и другите. Ако имам късмет, ще ги измъкна навън преди някой друг да е взел „Харема“ в свои ръце.
	— Това може ли да се случи? — попита Кейтлин.
	— Вероятно така ще стане — отвърна Кемал. — Ирмак ми каза, че е взел властта в „Харема“ от предишния му собственик.
	— Ще дойда с теб — Алекс стана.
	Кемал поклати глава.
	— Тази вечер са те видели там. За мен ще е по-опасно, ако те взема.
	— Какво ще правиш с децата?
	— Ще правят компания на хлебарките у нас за един-два дни, докато намеря място…
	— Доведи ги тук — предложи Кейтлин. — Ще повикаме Джонатан и той ще им помогне.
	— Те са шест — Кемал беше спрял на вратата. — Ще ти създадат доста грижи.
	— Доведи ги.
	— Още като те видях за пръв път усетих, че имаш майчински инстинкт — произнесе тържествено Кемал.
	— Лъжеш. Ти забеляза единствено бюста ми.
	— Това е същото. Уверявам те, беше най-невинно чувство.
	Той вдигна робата, която Алекс беше захвърлил на стола, навлече я и се обърна към него. Зае поза с ръка, сгъната пред гърдите, леко разкрачен.
	— Виж, ето как трябваше да изглеждаш с тази дреха. Като горд цар на пустинята, като мъжествен халиф, който…
	— Отивай да вземеш децата.
	Кемал се ухили и излезе, а бялата роба царствено се развя зад него.

	— Това беше Алекс. — Джонатан затвори телефона и се обърна към Челси. — Каза, че Кейтлин има нужда от помощта ни. Миналата вечер се е сдобила с шест деца.
	— Предполагам, не по обичайния начин. — Челси се дръпна назад в стола си. — Какво, за бога, е станало?
	— Не ме питай. Алекс не обясни. Две момчета и четири момичета на възраст от десет до четиринадесет години. Той обаче спомена, че децата са сексуално малтретирани.
	— От родителите им ли?
	— Трябва да питаш Кейтлин.
	— Добре.
	— Е, според логиката на нещата ти трябва да се заемеш с проблема. Ти си председателка на организация, която помага на малтретирани деца.
	— Прав си. — Тя се засмя, докато ставаше от стола и оправяше полата си. — Когато решавам чужди проблеми съм изключително добра. Уморих се до смърт и се разболях, за да може по някакъв начин конференцията да започне. Хайде да тръгваме.
	— Ти ще отидеш. Алекс ме помоли да отида с него в посолството и да се опитам да открия плана за охраната на конференцията.
	— Какъв е адресът на Алекс?
	— Той каза, че долу във фоайето ще те чака един придружител, за да те заведе там, където двамата с Кейтлин са отседнали. Името му е Кемал Немид.

	— Нито крачка повече няма да направя. Ние се въртим в кръг. — Челси хвърли студен поглед към Кемал, отпускайки се върху перилата на оградата, водеща към една порутена сграда — Вече два пъти видях този магазин отсреща на улицата. Два часа ме мъкнете в кръг из тези затънтени улици.
	— Ходенето е добро за здравето.
	— Но не и когато носиш шестсантиметрови токчета.
	— Не трябва да носите такива обувки. Кейтлин е далеч по-практична.
	— Кейтлин е с една глава по-висока от мен.
	— А, това ли било? — Кемал се усмихна. — Тя е много красива. Вие също сте привлекателна, но аз лично предпочитам високи жени.
	— Защо тогава ме съветвате да се появявам в ръста на Палечка?
	— Аз не се опитвам да ви изтощя, а просто да се отърва от всеки, който може да ни следи, за да бъдат Алекс и Кейтлин в безопасност. — Усмивката на Кемал беше изчезнала. — Нямам кола, а такситата и колите под наем са лесни за проследяване. Най-добре е да се върви пеша.
	Челси спря за момент поглед върху сериозното му изражение и неохотно се изправи.
	— По дяволите, да тръгваме.
	Кемал незабавно се отправи надолу по улицата.
	— Въпреки всичко трябва да ми благодарите, че ви давам възможност да станете по-издръжлива. Кейтлин има голям напредък, откакто веднъж й показах колко здравословно е ходенето…

	— Пристигнахме. — Кемал отвори вратата на къщата. — Андреас прати тази прекрасна дама.
	— Мислех, че никога няма да се добереш дотук. — Кейтлин нежно я прегърна. — Даже не знаех, че си в Истанбул, докато днес Джонатан не каза на Алекс по телефона.
	Челси на свой ред я прегърна и, накуцвайки, влезе в къщата.
	— Ако знаех, че вашият приятел Кемал живее тук, никога нямаше да дойда.
	— Тя никак не обича да върви пеш. — Кемал затвори вратата. — Но се оплаква повече от теб, Кейтлин. Къде са децата?
	— Още спят в стаята на Алекс. С изключение на Мелис — намръщи се Кейтлин. — Тя не иска да яде и не е спала, откакто я доведе тук снощи. Просто седи в градината — Кейтлин повдигна рамене. — Но другите изглеждат доволни.
	— Тя е уплашена. Децата винаги се плашат от промените. Ще отида да поговоря с нея. — Кемал излезе в градината.
	Челси и Кейтлин го последваха и застанаха на вратата, наблюдавайки го как коленичи до русото дете, седнало на пейката и как започва да му говори.
	— От къде е? — попита Челси.
	— От публичен дом.
	— Боже господи! — Челси поклати глава. — Да се чуди човек в какъв свят живеем.
	— Така е.
	— А другите?
	— Също. Кемал ги изведе всичките оттам.
	Изражението на Кемал беше съсредоточено и нежна усмивка играеше на устните му, когато протегна ръка и докосна с пръст страните й. Детето със златиста коса в бялата си викторианска рокля и силният, тъмнокос млад мъж със синя фланелка и джинси, бяха в изненадващо красив контраст между минало и настояще.
	Сега Мелис се усмихваше — съвсем лек полъх от усмивка.
	— Може би той не е толкова лош, колкото мислех — призна неохотно Челси. — Малкото момиченце поне не смята така.
	Мелис стана и хвана Кемал за ръката.
	— Тя е гладна — извика Кемал. — Как ще може да спи, като не я храните?
	— Аз й предложих… — Кейтлин замълча, защото Кемал предупредително поклати глава. — Ще направя сандвичи.
	Мелис се усмихна лъчезарно на Кемал и двамата полека тръгнаха обратно към къщата.
	— Изглежда притежава някакъв чар — забеляза Кейтлин.
	— Тя очевидно се разбира с него. — Челси кимна замислено и тръгна към телефона на масичката. — Ще се обадя в Ню Йорк на директора на Организацията за защита на децата, за да ми даде телефона на някой от Истанбул, с когото да се свържа. Пред децата сега не трябва да се поставя езикова бариера. Трябва да бъдат приети и гледани в семейства от тяхната страна и е нужно незабавно да започнат психотерапия. — Тя вдигна слушалката. — Чувството за безопасност е особено необходимо в такава ситуация. Първите няколко седмици след откъсването им от нездравословна среда са много важен период за тях. — Челси започна да набира номера. — Какво чакаш? Направи сандвич на детето.
	Когато влезе в кухнята и отвори вратата на хладилника, Кейтлин се усмихваше.

	— Твоята приятелка знае да урежда нещата. — Кемал наблюдаваше как Челси чевръсто поведе децата надолу по улицата. Тя беше уредила камион на държавната служба за социални грижи да ги вземе. Той щеше да чака две улици по-нататък, за да се запази в тайна местоположението на къщата и Челси бе настояла лично да заведе децата до там. — Но ще се грижат ли за тях така добре и когато американската кинозвезда напусне Истанбул?
	— Челси ще следи те да бъдат закриляни — отвърна Кейтлин. — Нейната дъщеря беше изнасилена. Повярвай, никой не би се грижил по-добре от Челси за безпомощните същества.
	— Нейната дъщеря ли? Момичето във Вазаро. — Погледът на Кемал се спря върху лицето й. — Ето защо тя не се усмихва. Кой го е направил?
	— Баща й.
	— Предателството, извършено от човек, на когото вярваме, е винаги по-болезнено. — Изразът му стана суров. — Къде е той?
	— Мъртъв е. — Кейтлин леко се усмихна. — Не можеш да закриляш целия свят, Кемал.
	— Често е твърде късно за закрила, но все пак остават много начини да се помогне и отмъсти.
	— Е, добре, много е късно да отмъщаваш за Мариса, а и Челси й помага във всичко.
	Погледът на Кемал се отклони към Мелис, която се дърпаше назад и го гледаше отчаяно и умоляващо през рамото си.
	— Проблемите на някои хора са по-сложни. Често никой, който не е бил там, не може да разбере, нито да помогне.
	— Какво каза на Мелис в градината?
	— Казах й, че вероятно отново ще я нараняват, но че никога няма да бъде безсилна да се бори с това.
	— Не е особено успокоително.
	— Можех ли да й обещая, че никога няма да я наранят пак? — Кемал поклати глава. — Тя нямаше да ми повярва. Мелис вече знае, че светът е пълен с болка и компромиси. За хора като нас е достатъчно да имат възможност да променят живота си. — Той помаха с ръка за сбогом и групичката изчезна зад ъгъла.
	— Това е голямо постижение за един човек.
	— В края на краищата, Кемал, от теб става добър философ.
	Сериозността на Кемал се изпари на часа.
	— Бях решил, че като философ никога няма да забогатея. Много по-доходно е да си звезда. Защо да не посвиря на китара на мис Бенедикт? Може би тя ще забележи таланта ми, ще ме заведе в Холивуд и ще ме запознае с изключителната Мариса.
	— Не е много вероятно. Мисля, че още не ти е простила разходката от хотела дотук.
	— Тя е мъничка. — Лицето на Кемал светна. — В градината имам колело. Ще я закарам обратно върху предната му рамка. Смяташ ли, че това ще й хареса повече?
	Кейтлин сдържа усмивката си, мислейки за дългите лимузини, с които Челси беше свикнала.
	— Защо не я попиташ? — предложи тя.

	От срещата си с Джонатан, Алекс се върна в къщата чак в единадесет вечерта.
	Чула външната врата да се затваря, Кейтлин излезе от спалнята.
	— Дълго време те нямаше. Откри ли нещо?
	— Изгубих часове, докато измъкна плана от хората на посолството.
	— Ясно ми е защо не искат да го разкрият на всеки, който се интересува. Какъв е той?
	— Специален ескорт от аерогарата до двореца в десет сутринта. Обедът ще е подготвен под стриктния контрол на английските тайни служби. Срещата е от три до седем вечерта. После участниците ще бъдат откарани обратно на аерогарата в осем часа същата вечер. Както виждаш, нищо ново и оригинално.
	— Вечерял ли си? Остана малко от яхнията, която приготвих за децата.
	— Не съм гладен. Те още ли са тук?
	Кейтлин поклати глава.
	— Челси нахълта като ураган и ги отведе в службата за социални грижи. А после Кемал я закара обратно в хотела с колелото си. — Устните й трепнаха в усмивка като се сети за намръщеното лице на Челси.
	— И на двамата трябва да им е било трудно. — Алекс вдигна слушалката — Трябва да се обадя на Голдбаум. Искам да провери някои от стоките, които Ледфорд е купил. Къде остави тефтера?
	— Ще ти го дам — Кейтлин премина в хола, свали тефтера от полицата и му го донесе. — Той още ли седи в офиса?
	Алекс кимна, набирайки номера.
	Кейтлин седна на леглото и зачака.
	— Къде беше, по дяволите? — сърдито попита Голдбаум. — Най-напред ме измъчваш до смърт, а после, когато наистина съм открил нещо, изчезваш в…
	— Бях зает. Какво откри?
	— Ледфорд.
	— Какво?
	— Е, не сме хванали него, а връзката му с Краков. Моят човек, Несмит, проследи Краков до един апартамент, нает от Даниел Бледсуърт в Париж, Когато докладът на Несмит пристигна, аз го накарах да провери Бледсуърт. — Той замълча. — Описанието на Бледсуърт съответства на това на Ледфорд.
	— Боже, той още ли е там?
	— Напуснал е апартамента два дни след срещата с Краков, но успяхме да се доберем до телефонните номера на разговорите, които е водил през последните три седмици. Това ще ти струва много пари.
	— Няма значение. Има ли обаждания до Истанбул?
	— Няколко. И все на един номер. Аз обаче не успях да го издиря. Ще трябва ти да го провериш сам. От истанбулската телефонна компания хич не се поддават на подкупи. Даже твоя телефонен номер не успях да намеря.
	— Дай ми го. — Алекс грабна една химикалка и записа номера, който му продиктува Голдбаум. — Какво откри още?
	— Номер на телефон от вестибюла на пансиона в Париж. Все още проверяваме наемателите, живеещи там. Има още един телефонен номер — в Хавър. — Голдбаум замълча — Компания „Бяла звезда“. Корабите им пътуват под либерийски флаг, а Даниел Бледсуърт фигурира като основен акционер. Един техен кораб е напуснал Хавър в същия ден, в който Ледфорд се е изнесъл от апартамента си в Париж.
	— Толкова неща за човека на Кемал от аерогарата — промърмори Алекс. — Как се казва корабът?
	— „Аргос“.
	— Пътнически ли е?
	— Доколкото знаем, товарен.
	— Имате ли описание за него — големина, тонаж, регистрация и т.н.?
	— Ще ги намеря.
	— Незабавно. Ако Ледфорд е напуснал Париж преди седмица вече може да е тук.
	— Зависи от маршрута — отговори Голдбаум. — Той може да е имал време да влезе в пристанището и да смени името на кораба.
	— Може би. — Алекс отвори тефтера и пръстът му пробяга по колоните. — Има няколко счетоводни данни, които искам да прегледаш на твоя компютър. Трябва да знаем какви са и какво е общото в приложението им. В този тефтер рудничният газ гризу е отбелязан с въпросителна. Точно под него е натрий Г.
	— Г или Д?
	— Г.
	— Кажи ги буква по буква.
	Алекс ги каза, после затвори тефтера.
	— Звънни ми колкото се може по-бързо.
	— Ще ми дадеш ли телефона си или да използвам телепатия? — хапливо попита Голдбаум.
	Алекс му даде номера и затвори телефона.
	— Развълнуван си — Кейтлин го наблюдаваше.
	— Имаме напредък — отвърна Алекс. — Не мислех, че е възможно, но действително е така. Ледфорд вероятно идва насам с кораб.
	— Какъв кораб?
	— „Аргос“. Името отговаря на страстта на Ледфорд към антики.
	— Какво ще правим?
	— Ще вземем Кемал да провери доковете. Ще намерим начин да открием името и адреса на телефонните разговори на Ледфорд с Истанбул. Там ще го причакаме, когато влиза през вратата. Ще го хванем, Кейтлин.
	— Дали?
	Алекс я погледна.
	— Ти трябва да си също така развълнувана като мен. Какво не е наред?
	— Не зная. — Тя се опита да се усмихне. — Подозирам, че в съзнанието си съм превърнала Ледфорд в отмъстителен супермен.
	— Той е умен и хитър, но е човек. Можем да го победим.
	— Наистина ли? Какво го е накарало да стане такъв?
	Тя очакваше Алекс да й помогне да си обясни Ледфорд и той се помъчи да измисли нещо, което да й помогне.
	— Не зная. Доколкото ми е известно, е имал нормално детство. Той е син на свещеник от малко градче в Айова. Спомням си, че когато и двамата бяхме в ЦРУ, той звънеше на майка си по телефона за рождения й ден.
	— По някакъв начин това го е направило по-лош. Какво си му сторил, че толкова много иска да ни накаже?
	— Той искаше да е в същото положение като Макмилън с всички благоприятни възможности за допълнителни печалби. Когато аз се махнах от представителството, той загуби работата си. Никой не е предполагал, че ще ми позволи да разбера какво се е случило в Афганистан.
	Тя го погледна изпитателно.
	— Те ми поставиха задача извън контекста. Показаха само цифри, променливи и една територия. Искаха да знаят откъде и кога ще премине някаква армейска част. Беше лесно да се отгатне и аз бързо реших проблема им. — Той се усмихна горчиво. — Макмилън продаде информацията на КГБ. Предполагаемата армейска част беше едно село от невинни хора, които въстанически предводител извеждаше към пакистанската граница. Те бяха изклани.
	— Това не е твоя грешка. Ти не си знаел.
	— Това не ми даде да спя по-спокойно, когато Павел ми разказа какво се е случило. Аз единствен бях решил загадката. — Той стана и я изправи на крака. — Днес беше дяволски лош ден. Защо не си лягаме?
	— Не още. Не искам толкова скоро да заспя, мислейки за Ледфорд. Ще включа холограмата още един път, преди да си легна. Идваш ли?
	След прекарания ден Кейтлин трябваше да е толкова уморена, колкото и той, но тя все още не искаше да спре. Такава беше и във Вазаро, когато Алекс я срещна за пръв път — понасяше нещастията и все пак се бореше за живот. Гледайки я, Алекс почувства дълбок, почти болезнен прилив на нежност. Той плъзна ръка около кръста й.
	— Ела.

	Този път се получи.
	— Ти наистина ли го направи?
	— Сигурен съм — Алекс погледна току-що появилата се сложна комбинация от числа и се усмихна.
	— Ще се отвори ли статуята?
	— Сезам, отвори се!
	— Това е пещерата на Аладин — Кейтлин се засмя колебливо.
	— Има връзка. Както казваше Андрос на Парадигнес: _„Богатства, каквито не сте и сънували, лежат в Шардана.“_
	— Но ние няма да ги открием, докато не намерим истинския ключ. — Кейтлин се беше загледала в изумрудените очи на холограмата. — Трябва ни „Вихрения танцьор“.
	— Скоро ще го имаме. Вече сме по-близо до него.
	— Да, близо сме.

	— Как да те накарам да останеш в леглото си? Тук навън е дяволски студено. — Алекс стегна колана на хавлиения си халат, вървейки по градинската пътека към пейката, където беше седнала Кейтлин. Знаеш ли, че е почти три часа?
	— Не ми е студено. Не мога да заспя.
	— За Ледфорд ли мислиш? Или за „Вихрения танцьор“?
	— Не, децата не ми излизат от ума — Бялата кадифена дреха на Кейтлин беше като сребърно петно на лунната светлина, а стройното й тяло изглеждаше крехко като стеблото на лилия. — Аз бях толкова щастлива, Алекс. През целия си живот съм тъгувала, когато нещата не ставаха така, както аз желаех, а виж сега какво ми се случи.
	— Вазаро ли имаш предвид?
	— Да. И „Вихрения танцьор“ — меко добави тя. — Вазаро беше действителността, а „Вихреният танцьор“ — мечтата. Независимо какво ще се случи за в бъдеще, винаги ще си спомням за това. А тези деца за какво ли ще си спомнят?
	— Те трябва да създадат други, по-добри неща, за които да си спомнят.
	— Няма да е същото. — Тя наведе замислено глава. — Мислиш ли, че Челси ще убеди хората от социалната служба да пуснат за малко децата във Вазаро? Да се работи с цветя е много здравословно. Тя бързо добави: — О, не веднага. Може би другата година, като разчистим развалините и отново посадим цветя.
	— Ще го направим ли, Кейтлин? — отвърна той.
	— Разбира се. — Тя коленичи на земята и зарови ръце в пръстта. — Погледни само този пясък. Цяло чудо е, че тук изобщо растат цветя. Напомни ми да питам Кемал откъде да взема хубава почва.
	— Добре. — Ръката му се спусна надолу и внимателно отмести къдриците от лицето й. — Тя обаче няма да бъде толкова хубава каквато е земята на Вазаро.
	— Да, нищо не може да бъде по-хубаво от нея. — Тя притвори очи. — Искам да си отида в къщи, Алекс. Искам всичко да свърши, за да си отида.
	— Готова ли си да се върнеш там?
	— Това е домът ми. Това е Вазаро. Искам отново да му вдъхна живот.
	— Ще стане, Кейтлин.
	— Ти беше прав, аз мислех за Вазаро като за свой дълг. Толкова се бях задълбочила в дневника на Катрин, че миналото започна да ми се струва по-добро. — Клепачите й се повдигнаха и откриха влажните, блестящи на лунната светлина очи. — А може би Катрин и Жулиет са мислели същото за Санчия, а тя пък — същото за Андрос. Това е като безкрайна верига, в която трябва да добавим и нашите спомени.
	— Така ще бъде, Кейтлин. — Той се закашля, за да прочисти гърлото си. — Сега обаче трябва да те вкарам вътре, преди да си замръзнала. — Той я изправи на крака и леко целуна връхчето на носа й. — Защо не извикаш утре Жак да поговориш с него?
	— Не още. Най-напред всичко трябва да свърши. Искам да запазя Вазаро далече от Ледфорд.
	— Много добре, значи ще чакаме. Няма да е за дълго.

	— През последната седмица нито един кораб, отговарящ на името и описанието, не е влязъл в пристанището — каза Кемал. — Информацията сигурна ли е?
	Алекс се намръщи.
	— Да, Ледфорд трябва вече да е тук. Срещата е след три дена, а Краков дойде миналата нощ в Истанбул. Успя ли да провериш на кого е звънял Ледфорд в Истанбул?
	Кемал поклати глава.
	— Голдбаум беше прав. От телефонната компания се инатят и не дават информация за телефони, невключени в указателя. Все още работя по задачата.
	— По дяволите!
	— Голдбаум каза ли нещо повече за телефона, на който се е обадил Ледфорд, преди да напусне Париж?
	— Няма да ти помогне. Това е телефон във вестибюла на пансион от Пигал. Според Голдбаум той често е посещаван от проститутки и клиентите им.
	— Не знаеш ли с кого се е опитвал да се свърже там?
	Алекс поклати глава.
	— Не е сигурно. Проститутка на име Жан-Мари Ньоние е намерена прободена с нож в апартамента си преди два дена, но не можем да открием никаква връзка между нея и Ледфорд.

	Ханс пълзеше на колене по тесния коридор и буташе пред себе си платнената чанта с пластичния експлозив. Едва дишаше. Обгръщаше го тъмнина. Той спря за момент да си отдъхне, борейки се със страха от тъмното, който го душеше. Винаги се беше страхувал от него. Тази слабост беше доверил само на Брайън. Спомни си как очите на това копеле се бяха напълнили с крокодилски сълзи и как поглаждаше успокоително косата му. Уверяваше го, че никога вече няма да е сам, че заедно ще се борят срещу този страх, като баща и син.
	И все пак Ханс отново беше сам в тъмното.
	Само още няколко стъпки…
	Той стигна до края на пътеката и внимателно намести експлозива. Нагласи часовниците и запълзя обратно.
	Даже Брайън да открие другите два експлозива, този тук никога нямаше да намери, а всеки от тях можеше да го прати на оня свят заедно с безценните му съкровища.
	Така му се искаше да запали лампата! Защо пък не?
	Тунелът изглеждаше празен, когато той влезе…
	Но не, не беше разумно. Не бива да рискува да се провали, когато краят на този кучи син е толкова близък. Само трябва да се измъкне от тъмното, да се качи на хълма и да подготви една малка изненада и за Краков. Тогава ще се скрие сред дърветата и ще се приготви да гледа шоуто.
	След пет минути той скочи и се изтърси на земята, превит на две. Изпъшка, защото изгаряща болка премина през раната му. Постоя един момент, мъчейки се да я надвие и да не повърне. Болката намаля и стана по-тъпа. Той с бърз ход се насочи към ивицата лунна светлина в далечината.
	Изскочи навън и леденият нощен въздух го удари в лицето. Пое дълбоко дъх, а облекчението и триумфът, които го обзеха, проясниха главата му.
	— Ще хвръкнеш във въздуха, кучи сине — промърмори доволно той.
	След десетина минути започна да се изкачва по склона на платото, мъчейки се да пази равновесие с хлъзгавите си маратонки.
	— Ханс?
	Той настръхна, вдигайки поглед към върха на платото.
	Брайън стоеше точно над него, с извито настрани тяло, а лицето му беше огряно от лунната светлина. Устните му бяха стиснати, сякаш изпитваше болка, а очите му бяха пълни с мъка.
	— Какво правиш тук, момчето ми?
	Ярост изгори сърцето на Ханс. Той инстинктивно се наклони напред и потърси с ръка ножа си.
	О, как боли! Главата му се люшна, сякаш в нея беше избухнал взривът, поставен в склада. Той падна на колене и тъмнината се сключи около него.
	— Казах ти да не го нараняваш — остро каза Брайън на някой, който стоеше зад Ханс. — Бедното момче много е преживяло. — Той тръгна надолу по склона към Ханс. — Е, Ханс, какво сме ти направили?
	Тъмнина.

	Брайън нежно триеше с мокра кърпа слепоочието на Ханс, когато той отвори очи. В миг осъзна, че вече не е отвън, а лежи на походно легло в склада. Погледът му премина покрай кашоните и хартиите, скупчени до стената и се насочи към „Вихрения танцьор“ върху масата.
	Искаше му се да строши статуетката в главата на Брайън.
	— Копеле — изсъска той.
	— Заслужавам го — трепна Брайън. — Очите му влажно блестяха на светлината на фенера. — Не исках да го направя. Краков ме накара. Ти знаеш твърде много. Той смяташе, че е твърде опасно да обикаляш наоколо след всичко, което се случи.
	— Ще те убия.
	— Още когато те видях, усетих, че искаш да взривиш Краков по време на конференцията. Нямаш достатъчно експлозив и за двама ни — добави тъжно той. — Как щеше да ме ликвидираш? Може би с нож в гърба, Ханс? Сетих се, че си много добър с ножа.
	Брайън не знаеше за експлозива в тунела. Въобразяваше си, че е спипал Ханс, преди да успее да влезе в склада. Обзе го свирепо задоволство. Той щеше да умре, но Брайън ще го последва.
	— Може би щях да ти пратя няколко куршума в корема — както ти на мен.
	— Казах ти, че беше неизбежно. — Брайън внимателно отмести една светла къдрица от челото на Ханс. — Изглеждаш като стригана овца. Какво си направил с прекрасната си коса?
	Ханс дръпна главата си от ръката на Брайън и мълчаливо го загледа. Ръката увисна във въздуха.
	— Ти ме мразиш, но аз не те обвинявам. Вече ти казах, че Краков е виновен. За бога, мразя го, защото ме накара да ти причиня всичко това.
	— Сигурно.
	— Така е. Как да те убедя? Ти си ми като роден син. — Брайън уморено поклати глава. — Горе на хълма ти протегнах ръка, когато трябваше да те убия. Това за нищо ли не го броиш?
	— Защо не ме уби?
	— Защото си ми скъп.
	Ханс подигравателно изсумтя.
	— Търсихте из целия Париж.
	— За да си свършиш работата ли?
	— За да изкупя греха си. И ето че сега мога да го направя. Ще заминем заедно. Спомняш ли си плановете, които крояхме? Всичко ще стане както преди.
	Брайън мисли, че още може да ме баламосва — учудено установи Ханс. И то след всичко, което това копеле му беше причинило!
	Вероятно Брайън целеше нещо. Ако Ханс играе добре, може да отърве кожата.
	Ханс спусна клепачи, за да скрие очите си.
	— Какво става с Краков?
	— Никога не съм вярвал, че този самохвалко наистина ще доведе нещата до край. Ще вземем плячката и ще отплуваме за Южна Америка. — Брайън замълча за момент. — Краков, естествено, ще се противопостави. Затова имам нужда от помощта ти. За теб ще бъде удоволствие. В края на краищата той е виновен за всичките ти страдания. Можеш да използваш експлозива си, но ще усъвършенстваме плана ти. Позволи ми да ти помогна.
	Едва сега Ханс схвана идеята. Брайън също искаше да се отърве от Краков, но Ханс трябваше да свърши мръсната работа.
	— Ще ти докажа колко съжалявам, че ти причиних болка — каза меко Брайън. — Само ми дай шанс.
	Той искаше възможност да го използва и после отново да го намушка в гърба. Ханс се помъчи да скрие яростта и омразата, които се надигаха в него. Този път той щеше да използва Брайън. Щеше да го остави да урежда смъртта на Краков, а после да види как се пръсва на хиляди кървави парчета заедно с безценните си картини и статуи.
	Лицето на Брайън изразяваше единствено внимание и привързаност, когато протегна ръка и докосна тази на Ханс.
	— Ще ми позволиш ли да направя това за теб?
	Този път Ханс се насили да не се отдръпне.
	— Не зная дали ще мога — каза той.
	— Но ще опиташ, нали?
	Ханс повдигна клепачи и прикова поглед в очите на Брайън.
	— Да, Брайън, ще опитам — отвърна той с ангелска усмивка.


>	Глава деветнадесета

	Голдбаум се обади на следващата сутрин.
	— Гризу не е химично вещество, а газ. Може би затова след него е имало въпросителна.
	— А натрий Г?
	— Това е решението на въпроса. Гризу е рудничен газ, в който не гори пламък, защото има много въглероден двуокис. Вероятно е съкратено от „газ“. Има специални газови лампи с натрий, които ми миньорите използват, тъй като светлината им е много силна и няма опасност от експлозии в мините.
	— Значи миньори — Алекс се дръпна назад в стола си. — О, боже!
	— Сети ли се за нещо?
	— Естествено. — Алекс затвори телефона и се обърна към Кейтлин. — Аз съм такъв идиот! Толкова бях погълнат от къщата, която Ледфорд е купил, че го оставих да се промъкне незабелязан.
	— Какво?
	— Откакто Голдбаум ми каза, че Ледфорд е ходил в Турция, нещо все ме тормозеше. Той е посетил няколко града на Дарданелите, после е отишъл в Истанбул и е купил къщата на „Улицата на ятаганите“. Аз се полъгах по нея, а трябваше да се досетя, че става дума за Труве. Там е започнало всичко. В Троя.

	След като отминаха пристанището на Канакъл, Алекс продължи успоредно на брега през красиви плодородни земи, покрай малки хотели, плажове и къмпинги. На около двадесет и пет километра от главния път имаше отклонение и табела „Труве 5 км“.
	— Мислиш ли, че Ледфорд е скрил плячката в самата Троя? — попита Кейтлин.
	— Вероятно е в тунела — поклати глава Алекс.
	Очите на Кейтлин се разшириха от учудване.
	— Тунелът на Андрос ли?
	— Спомням си, че Ледфорд често разправяше за книгата на Лили Андреас и легендата за „Вихрения танцьор“. В книгата нямаше подробности за самата легенда, но тя описваше как Андрос се е измъкнал от Троя през един тунел под града, който излизал до някакъв хълм.
	— И ти мислиш, че Ледфорд е открил тунела?
	— Мозайката се нарежда — кимна Алекс. — Първо, той се интересува от „Вихрения танцьор“ и произхода му. Второ, поръчва специални фенери за работа под земята. Смятам, че е дошъл тук, открил е тунела и е решил, че той е подходящо скривалище за всички картини, които е откраднал. Вероятно е убедил Краков, че краят на играта ще бъде в Турция и после вместо в Истанбул е установил главната си квартира тук на брега. Истанбул е само на час и половина път от тук, а Троя е близо до малко пристанище — Канакъл. Това е още един плюс, защото им е било по-лесно да изнесат съкровищата от Европа по море, а не със самолет.
	— Значи „Аргос“ може да е закотвен на този бряг, а не в Истанбул.
	— Бас държа, че е така. Това там отпред трябва да е Троя.
	Възбуда обхвана Кейтлин и тя се изправи на седалката. На курсовете, които беше изкарала в Сорбоната, се беше запознала с археологическите разкопки в Троя. Под тези руини бяха открити седем отделни града, но за тях не се знаеше почти нищо. Първото селище беше датирано между 3000 и 2500 г. пр.н.е. Троя VII-а, от около 1200 г. пр.н.е. се считаше за града, описан от Омир, но това бе само предположение. И сега Троя беше също толкова тайнствена и обвита в легенди, както и когато Александър Велики я беше посетил, тръгвайки да завладява света.
	Кейтлин обаче беше разочарована. На хълма Хисарлък, където беше разположена Троя, се виждаха само купища земя, камънак и изкопи, зад които проблясваше тюркоазеносиньото Егейско море. Пред входа отпред бяха паркирани два туристически автобуса и се забелязваха множество деца, които се изкачваха към вътрешността на огромен дървен кон — копие на прочутия си Троянски събрат. Отдалече кулата на гърба на коня приличаше на къщичка за игри и грамадният кон изглеждаше по-скоро жалък, а не внушителен. Руините с нищо не напомняха града на Омир.
	— Идвал ли си тук? — попита Кейтлин.
	Алекс поклати глава.
	— Чувал съм, че е голямо разочарование. Понякога е по-добре да запазиш представата си и да избягваш действителността. Искаш ли да познаеш в коя купа сено се намира иглата? — попита весело той, посочвайки хълмовете в далечината.
	— Или може би в коя част на купата е — добави Кейтлин. — Просто ще търсим и ще се надяваме на успех. Близо до входа трябва да има триъгълен червен камък.
	— Който може да се е превърнал на прах през всичките тези векове. Лили Андреас споменала ли го е в книгата си?
	Кейтлин кимна.
	— Тогава ще го търсим. Ако Ледфорд е успял да открие тунела, той навярно също е използвал някакъв знак.
	— „Ако“ — това е въпросът.
	Алекс подкара джипа и отмина Троя по посока на хълмовете.

	Не им провървя. През целия ден джипът с мъка се провираше през гъстите храсти и подскачаше по неравния коларски път, но те не успяха да открият триъгълния камък или друго нещо, което да ги насочи към тунела. Едва когато нищо не можеше да се види в падналия мрак, те се отказаха и се върнаха в Истанбул.
	Кемал се изтягаше на леглото. Когато влязоха, той безгрижно отмести купчината листа, които преглеждаше.
	— Алекс, наистина ли мислиш, че тази последователност ще отвори статуетката.
	— Възможно е.
	— Интересно. Не ни върши много работа, но определено е интересно. — Ухиленото му изражение стана сериозно, когато погледна към Кейтлин. — Намерихте ли нещо?
	— Борчета, кал, скали и мухи — изброи тя.
	— Много лошо.
	— Е, целим се на високо — каза Алекс. — Канакъл е най-близкото пристанище. Утре ще се върнем там, ще се опитаме да намерим някаква следа от „Аргос“ и ще поразпитаме в хотелите. Ледфорд обича удобствата и не вярвам да се е настанил в подземието. — Телефонът зад него иззвъня. — Това трябва да е Голдбаум. Моля се на бога да е узнал нещо. Днес в нищо друго не ни провървя. — Той вдигна слушалката. — Ти ли си, Голдбаум?
	— Кой е Голдбаум? — отвърна отсреща.
	— Ледфорд — сърцето на Алекс подскочи.
	Кемал измърмори нещо под носа си, а Кейтлин пристъпи към телефона.
	— Дълго време не сме се виждали, Алекс. Е, не чак толкова, но на мен така ми се струва. Винаги става така, когато добрите приятели са разделени, нали? Чувам, че кучката от Вазаро е още при теб. Това е грешка, Алекс — смъмри го той. — Трябва да си разбрал колко ме беше разгневила.
	— Откъде знаеш, че е още тук?
	— Е, нали ви видях днес заедно Труве е толкова прекрасно място! И така напомня за миналото — провлече глас Ледфорд, а после рязко каза: — Бях подготвен за това, но не мислех, че наистина ще попаднеш на малкия ми склад. Ти обаче винаги си успявал да ме изненадаш! Както и да е, ти не откри нищо и вече е късно да се превърнеш в заплаха за мен. Минутите изтичат, Алекс.
	— Къде си? — Алекс подмина въпроса.
	— Ти днес едва не връхлетя върху мен, тръскайки се наоколо в този джип. Но ще останеш доволен, защото реших да те възнаградя с друга информация. — Той замълча. — Работата няма да стане в двореца.
	— Каква работа?
	— Не се прави на глупак, Алекс. Писва ми. Сигурно си се досетил, че британската делегация трябва да изчезне от сцената.
	— Каква сцена имаш пред вид?
	— Питаш твърде много. Открий сам — изсмя се Брайън. — Ако успееш, ще ти дам още една награда.
	— Каква награда?
	— Бързо ще убия тази кучка от Вазаро, вместо да си губя времето. Имам сериозни причини да го направя. — Гласът му стана мек като кадифе. — Влизаме в играта. Алекс. Ти ще трябва да вземеш решение и ще ти е по-лесно, ако нея я няма. — Той замълча. — Всичко е толкова вълнуващо, нали?
	— Не е по-забавно от най-обикновена игра. Както си дошъл, така и ще си отидеш, Ледфорд. Не ме интересуваш.
	— Ти заблуждаваш не само мен, но и себе си. Ти също си очаквал, срещата ни. Знаеш ли защо?
	— Кажи ми.
	— Защото си като мен. Веднъж ти казах, че приличаш едновременно и на средновековен рицар, и на човек от Ренесанса. Помниш ли кой господстваше през Ренесанса. Черните принцове. Алекс, Боржийте и Медичите. — Гласът му беше почти гальовен — Още когато те видях за пръв път разбрах, че ти си принц на мрака. Затова ми стана толкова интересен. Пречи ти само рицарското у теб. Откажи се то него, Алекс.
	— Върви по дяволите.
	— Още ли не си готов? — Ледфорд въздъхна. — Е, аз доста чаках, Алекс. Мога да почакам още малко — произнесе Ледфорд и затвори телефона.
	Алекс постави слушалката обратно.
	Кемал въпросително го наблюдаваше.
	— Нещата няма да станат в двореца. Трябва да се свържем с Джонатан.
	— Как можеш да вярваш на Ледфорд? — попита Кейтлин.
	— Той искаше аз да зная за плана на Краков. Впечатлил се е, че обикаляхме около Троя, но пет пари не дава, че знаем за готвеното покушение.
	— Защо? — попита Кемал.
	— Може би двойна игра? — Алекс намръщено повдигна вежди.
	— Може — кимна Кемал. — Преди или след убийството обаче?
	— Не зная. За Ледфорд вероятно няма значение. — Той се обърна към Кейтлин. — Веднага трябва да се преместим в хотел „Хилтън“. Приготви се.
	— Ей сега. — Погледът на Кейтлин още не се откъсваше от телефона. — Алекс, как е научил номера?
	— Затова се местим. Телефонът е записан на името на собственика на къщата. Даже Голдбаум не успя да го открие, но Ледфорд го е издирил. — Алекс се обърна към Кемал: — Искам двама човека за охрана на Кейтлин докато свърши конференцията. Ще го уредиш ли?
	— Няма проблем. Имам много познати, които едновременно са и опитни, и грозни. Този път няма да се проваля, Алекс — добави той сериозно. — Обещавам, че на Кейтлин нищо няма да й се случи.

	На следващата сутрин Алекс остави Кейтлин да спи в стаята в „Хилтън“ и слезе на третия етаж да потърси Джонатан.
	— За бога, Джонатан, от посолството са те излъгали — започна Алекс още от вратата. — Ако атентатът няма да стане в двореца, то всичките им приготовления и мерки за сигурност са просто блъф.
	— Или Ледфорд е излъгал теб, както го е правил и преди. — Джонатан се намести в едно кресло и изпъна крака напред.
	— Казвал си, че този човек е неуравновесен.
	— Този път не ме излъга. Познавам го. Аз си знам колко ми беше трудно да разбера как мисли.
	— Добре, да приемем, че Ледфорд е казал истината. Тогава от посолството или не знаят, или не искат да ни кажат къде ще се проведе срещата.
	— Или кога.
	— Кога ли? — изненада се Джонатан. — Определена е за три часа вдругиден.
	— Не, така смятат само журналистите — отвърна Алекс. Но ако мястото на срещата е променено, защо ще запазват часа? Вероятно Краков е предложил тайна среща на съвсем различно място и по друго време за по-голяма сигурност на участниците? В нищо не можем да бъдем сигурни — поклати глава той.
	Джонатан се изправи.
	— Значи отиваме пак в посолството, но ще можем ли да накараме някой да проговори?
	— Нямаме друг избор — Алекс се запъти към вратата.
	— Няма ли да вземеш Кейтлин в посолството?
	— Не.
	— Тя няма да е очарована.
	— Нейна работа. — И тъй като Джонатан продължаваше да го гледа, Алекс добави неочаквано сурово: — Макмилън й каза, че е като мишена и беше съвсем прав. В хотела под охрана за нея е по-безопасно. Бих ли могъл да я мъкна из целия Истанбул и да… — Той замълча, осенен от внезапна мисъл. — Боже!
	Джонатан въпросително повдигна вежди.
	— Може и да не е така — поклати глава Алекс. — Няма значение. Ще трябва да помисля. Да вървим! — замислено каза той.

	— Кои са тези подозрителни типове, които се мотаят във фоайето? — попита Челси, щом Кейтлин отвори вратата на стаята.
	— Това е са бодигардовете, които Кемал ми осигури. Този с белега е Али, а другият, който прилича на съживен труп, е Хамад. Или може би обратното. — Кейтлин направи гримаса — Предпочитам да срещна Ледфорд, а не някой от тях в тъмното.
	— Съмнявам се, след всичко, което се случи във Вазаро. — Челси влезе и затвори вратата. — Джонатан ми се обади и ми каза, че си тук. Каза още да ти предам, че двамата с Алекс отиват в посолството и Алекс ще ти звънне по-късно.
	— Защо, за Бога, Алекс не е спрял да ме вземе? — намръщи се Кейтлин.
	— Алекс подозираше, че ще се ядосаш — ухили се Челси. — Но ми каза да ти предам, че отива да си изясни някои неща, а не да напада посолството. — Челси се приближи към телефона върху бюрото. — Тъкмо идвам от дома за сираци и не съм закусвала. Искаш ли нещо?
	— Кафе. — Кейтлин се настани в плетения стол до телефона. — Как са децата?
	— Добре. Единствено Мелис е травматизирана — намръщи се тя. — Беше особено нервна тази сутрин. Най-добре да кажем на Кемал да отиде да я види пак.
	— Пак ли?
	— Управителката ми каза, че е отишъл при нея вчера късно вечерта, когато децата били вече настанени.
	Сърцето на Кейтлин се изпълни с признателност, когато си спомни как Кемал загрижено изпращаше с поглед Мелис.
	— Това не ме учудва. Той се притесняваше за нея, когато ти ги отведе.
	— Управителката каза, че посещението е предизвикало огромен ефект. Мелис изглеждала доволна и отишла да спи веднага, щом той си тръгнал. — Челси натисна бутона, за да повика камериерка.
	— Това е добре.
	— Къде е Кемал?
	— Не зная — Кейтлин поклати глава. — Отиде си, след като доведе охраната във фоайето. Каза, че ще наминава периодично.

	— Казах ти, че нищо не знаят — каза Джонатан, излизайки от кабинета на помощник-секретаря във фоайето на посолството, където го чакаше Алекс. — Саймънс едва не получи удар, когато му намекнах за тайна среща. Ако изобщо има такава — намръщи се той.
	— Все някой трябва да знае за нея. — Алекс се замисли. — Познаваш ли някого от екипа на Картрайт?
	Джонатан помисли малко.
	— Не, но познавам Филип Пибоди, шефа на Скотланд Ярд. Той ще ме свърже с някого. — Той се запъти към приемната до фоайето. — Ще звънна оттук. Може би ще се наложи да ни потърсят по-късно в хотела, но поне ще завъртим рулетката.
	— Тогава да вървим — Алекс последва Джонатан в приемната. — За бога, да направим нещо! — Той забеляза учудения поглед на Джонатан и прибави кратко: — Извинявай, много съм нервен.
	Алекс изведнъж разбра, че притеснението се беше появило, когато му хрумна идеята за тази странна връзка. Откакто бяха напуснали хотела, той не се решаваше да обмисли ясно тази възможност, опитваше се да не й обръща внимание. Защо ли?
	Той седна в приемната в кожения стол с декоративни месингови гвоздеи. Гледаше разсеяно наоколо, докато Джонатан вдигна слушалката и започна да набира номера. После нарочно престана да слуша разговора на Джонатан със Скотланд Ярд, опита се да се освободи от страха си за Кейтлин, от омразата към Ледфорд и от странното нежелание да сглоби частите на загадката. Чувствата му винаги се намесваха при решаването й, а той не можеше да си позволи това в този момент. Притвори очи и започна да изследва невъзмутимо и логично отделните парчета.

	— Трябва да се махаме!
	Челси и Кейтлин погледнаха стреснато към Кемал, който се втурна в стаята. Гъстите му тъмни къдрици бяха разрошени, а устните му свити в сурова линия.
	— Тук вече не е безопасно за теб, Кейтлин.
	— Какво се е случило? — Кейтлин я побиха тръпки. — Ледфорд?
	— Да. Али е познал един от хората му, преоблечен като келнер в хотела. — Кемал изправи Кейтлин на крака. — Къде е Алекс?
	— Отиде в посолството.
	— По дяволите! — Кемал сви рамене. — Оставете му бележка. Пишете, че отиваме в дома ми на „Улицата на чалмите“.
	— Ще му напиша — Челси се отправи към бюрото в хола, извади лист хартия от чекмеджето и бързо надраска няколко реда. — Какъв е адресът?
	— Той знае къде е. Един път спряхме там, за да си взема китарата. Не трябва да оставяме тук никаква информация. — Кемал грабна Кейтлин за ръката и я дръпна към вратата. — Мис Бенедикт, върнете се в стаята си. Тук и за вас не е безопасно.
	— А как ще я отведете до там? — подигравателно попита Челси. — Нямате кола. С колелото ли ще я закарате или ще вземете такси, което някой да проследи?
	— Ще наема кола — намръщи се Кемал.
	— Добра идея — Челси вдигна слушалката на телефона. — Ще се обадя на рецепцията да ни наемат кола, която да ни чака долу.
	— Нас? Това не се отнася за теб, Челси.
	— Тя е права — потвърди бързо Кемал. — Не трябва да поемате такъв риск.
	— Ледфорд и неговите главорези твърде много ме засягат — сви устни Челси. — Те едва не убиха дъщеря ми. Чаках това копеле да ми падне в ръцете.
	— Това не ми харесва — каза Кемал.
	— И аз не бях съгласна рамката на колелото ти да се отпечата на задните ми части — отвърна Челси. — Понякога трябва да приемаме нещата, които не ни харесват.

	Алекс внезапно отвори очи и се изправи в стола.
	— О, господи!
	— Какво има? — стресна се Джонатан.
	— Затвори. — Той скочи на крака и дотича при телефона. — Трябва да се обадя на Макмилън.
	— А Пибоди? — Джонатан прекъсна разговора и подаде слушалката на Алекс.
	— Може би няма да ни е нужен. — Алекс бързо избираше телефона на Макмилън в Куонтико.
	От главната квартира на ЦРУ се обади Чарлз Барни, който веднага го свърза с Макмилън.
	— Какво има пак, Каразов? Струва ми се, че…
	— Искам да ти задам няколко въпроса — прекъсна го Алекс. — Поверително. Барни още ли е при теб в кабинета?
	— Алекс, какво…
	— Там ли е?
	— Да.
	— Прати го да се разходи.
	— Не обичам да вземам…
	— Направи го!
	— Не можеш да заповядваш… — Той прекъсна, но Алекс чуваше приглушено гласа му. После Макмилън отново се обърна към слушалката. — Давам ти две минути, Каразов.
	— Къде ще се състои срещата на Краков?
	Мълчание.
	— Откъде да знам? Американски представители не са поканени.
	— Но ти знаеш, нали? Представители на дванадесет страни с охраната си, събрани в Истанбул. Какви неприятности! И колко по-добре би било ако с организацията се заеме неутрална страна. Кажи, не сте ли предложили вие да координирате мерките за сигурност?
	Отново мълчание.
	— Да.
	— Защо?
	— Барни мис… Аз мислех, че ще бъде добър дипломатичен жест и ще предизвика одобрение.
	— Кога и къде ще бъде срещата?
	— Не е твоя работа.
	— Така ли? Но ще бъде твоя, когато Ледфорд превърне в трупове половината от участниците.
	— Това няма да стане. И на глупците е ясно, че ще вземем мерки за сигурност.
	— Кой друг знаеше, че съм в Париж? — Алекс смени темата.
	— Човекът, когото бях пратил да те следи.
	— А кой знаеше, че съм в Истанбул?
	— Докторът, който те лекуваше.
	— Никой друг ли?
	— Никой.
	— Лъжеш се. И Ледфорд е разбрал. Стори ми се любопитно, когато само твоята служба знаеше, че съм в Париж и Истанбул. В Париж може да е станал гаф, но не и в Истанбул. А изведнъж Ледфорд научава телефона ми и тук, въпреки че е записан на друго име.
	— Ледфорд беше изгонен от Компанията преди години.
	— Той ми каза, че си има източници на информация. Защо да не приемем, че поддържа контакти с нея?
	— Мислиш, че съм аз ли?
	— Не. — Алекс замълча. — Мисля, че е Барни.
	— Ти си луд — каза Макмилън безучастно.
	— Барни ли организира срещата на Краков?
	Макмилън се колебаеше.
	— Аз я уреждах.
	— За бога, кажи ми истината! Ти не си свършил нито една работа от деня, в който се запознах с тебе. Барни урежда всичко.
	— Добре, Барни я организира. Но не мисли, че…
	— Къде ще бъде?
	Макмилън се поколеба и после измърмори:
	— В три часа днес. Представителите ще се срещнат в Карнакъл. Краков уреди всички да бъдат закарани от Карнакъл до Троя с брониран автобус, който после да ги върне обратно в града. Той ще пристигне в три без петнадесет.
	— Проверил ли си автобуса?
	— Моите хора не са, но британските тайни служби са го прегледали сантиметър по сантиметър. Здрав е като барабан и е мощен като танк. Ще го прегледат отново преди хората да се качат. Няма проблеми.
	— А развалините?
	— Миналата нощ районът беше изолиран. Цялата област гъмжи от войници и хора на тайните служби. Никой не може да влезе или да се измъкне без специален документ.
	— Ами ако те вече са вътре?
	— Невъзможно. Петнайсетина километра от областта при руините е претърсена преди блокадата. Това са обичайни мерки, известни и на глупаците.
	— Аз пък ти казвам, че те са подготвени. Барни е човек на Ледфорд.
	— Барни? — Той недоверчиво се засмя. — Мисля, че ти… — Какво беше това?
	Алекс също беше чул. Леко затваряне на слушалка от друг телефон.
	— Бягай от там по дяволите, Макмилън! После извикай британските тайни служби…
	На другия край на линията се чу глух пукот, а после ударът от слушалката, паднала върху бюрото.
	— Макмилън!
	Някой внимателно постави обратно слушалката върху телефона и връзката прекъсна.
	За последен път Алекс бе чул този глух пукот, когато беше в Спецназ. Той не можеше да го забрави: звукът, който издава пистолетът със заглушител. Макмилън нямаше да се обади на британските тайни служби, нито на някой друг.
	Алекс затвори телефона и се обърна към Джонатан.
	— Убиха Макмилън. Срещата е в Троя. Барни знае, че сме по следите на Ледфорд, така че ще се разпореди охраната да ни спре, ако се доближим до мястото. — Вече беше десет без петнадесет. Оставаха по-малко от пет часа до срещата, а той още не знаеше как ще се промъкне през първия пост.
	— Джонатан, помоли помощник-секретаря да направи още нещо за мен — Той бръкна в джоба на якето си и измъкна телефонния номер в Истанбул, на който Ледфорд беше звънял. — Трябва да знам чий е този телефон.
	Джонатан погледна за момент сериозното лице на Алекс, обърна се и излезе.
	Алекс се опита да запази хладнокръвие. Той можеше да е сбъркал. Не беше сигурен. Как се надяваше да е сгрешил!
	Джонатан се върна в стаята.
	— Телефонът е записан на името на Кемал Немид, „Улицата на чалмите“ № 423.
	— О, боже — Алекс разбра защо с такава неохота беше се занимавал със загадката.
	— Не го ли очакваше?
	— Очаквах го. Надявах се да не съм прав. Бях поискал от Макмилън да ме свърже с агент тук, в Истанбул. Барни го е направил вместо него. За Барни е било лесно да замени името на агента с това на Кемал — усмихна се горчиво Алекс. — Кемал е човекът на Ледфорд в Истанбул. — Кемал, който в момента пази Кейтлин от Ледфорд. — Ръката на Алекс трепереше, докато набираше телефона на хотела. — Стая 546. — Той изчака телефонът да звънне десетина пъти. Никой не вдигна.
	Алекс изпита смразяващото усещане, че става нещо, което вече се е случвало. Преди шест месеца той чакаше по същия начин някой да вдигне слушалката в нощта, когато хората на Ледфорд бяха убили Павел.
	— Хайде, трябва да се върнем в хотела. — Той остави слушалката.

	— Можеш да паркираш тук — каза Кемал. — Трудно е да се изкачваш по улицата с кола.
	Челси погледна тясната, криволичеща и неравна улица и кимна.
	— Разбирам защо караш колело.
	Кемал се измъкна от предната врата и помогна на Кейтлин да слезе. После заобиколи и отиде при Челси.
	— Промени ли решението си? Ще се върнеш ли в хотела?
	— По никакъв начин — Челси отрицателно поклати глава и отвори вратата.
	— Много лошо — Кемал замислено я гледаше, а после пристъпи към нея и постави ръка на рамото й. — Но ти благодаря за…
	Челси се свлече към волана и го закри с косата си.
	— Челси, какво ти е? — Кейтлин се спусна към нея. — Тя погледна, объркано Кемал. — Какво…
	— О, нищо сериозно — каза меко Кемал. Той я хвана за ръката и я побутна към Челси. — Виж, даже не е пребледняла.
	— Тя е в безсъзнание. — Кейтлин едва усети убождането, когато дланта на Кемал допря ръката й. — Как можеш да кажеш…
	— О, Кейтлин, толкова съжалявам — прошепна Кемал.
	Той внимателно я прихвана, защото коленете й се подгънаха и тя политна към земята.

	— Алекс, момчето ми, време е за последното действие — каза Ледфорд щом Алекс вдигна телефона в стаята си след около час.
	— Къде са те? — попита Алекс.
	— Гласът ти е леко напрегнат. Дамите са живи и ще бъде така, ако се подчиняваш на нарежданията.
	— Те не са в дома на Кемал. Вече бяхме там.
	— Разбира се, че не са. Учудвам се, че си удостоил с внимание онази бележка. Всъщност те са на път за тук.
	— За Троя?
	— Да. Кемал ще те посрещне на разклона за Труве и ще те доведе при мен — бързо добави той. — Идвай веднага. — Той затвори телефона.
	— Той казва, че са живи — Алекс рязко се обърна към Джонатан… — Трябва да отида в Троя.
	— Ще дойда с теб.
	— Може би имам еднопосочен билет. Няма за какво да преговарям с него.
	— Идвам с теб — повтори Джонатан. — Как ще се доберем дотам?
	— Ще наемем един джип и Кемал ще ни посрещне на разклона за Троя.

	Ледфорд се изкачи на хълма, където чакаше Ханс.
	— Време е да тръгваш, момчето ми — каза нежно той. — Добро място ли си избрал?
	— Да — сви рамене Ханс. — На другия хълм. Има много издатини, зад които да се скрия.
	— Ще можеш ли да уцелиш оттам?
	— Знам си работата.
	— Разбира се. — Ледфорд се усмихна мило. — След като ни отървеш от Краков, ще дойдеш в тунела да се скрием, докато войниците си отидат и брегът стане спокоен. Разбра ли?
	— Не съм глупак. — Ханс стегна каишките на платнената си туристическа раница. — Стрелям по Краков, а експлозията отнася старата дама и делегацията. — Той погледна назад към стаята, от която беше дошъл Ледфорд. — Кога ще започнем да пренасяме картините и другите боклуци?
	— Не се безпокой. Кемал ще ги прекара през постовете във военен камион. Ти свърши твоята работа, а аз ще се погрижа за всичко останало.

	Когато Кейтлин се събуди, изумрудените очи на „Вихрения танцьор“ загадъчно я наблюдаваха от ъгъла на стаята. Сънуваше ли?… Клепачите й отново се затвориха.
	— Събуди се! — Някой разтърсваше рамото й по-скоро решително, а не внимателно.
	Кейтлин отново отвори очи и видя Челси, която я наблюдаваше.
	— Ти ли си, Челси?
	— А кой друг? — отговори Челси. — Съвземи се. Нямаме време.
	Сякаш Челси беше забравила, че изпадналият в безсъзнание не може да се контролира Кейтлин поклати глава, паметта й се възвръщаше.
	— Кемал…
	— Кемал е предател — каза Челси. — Предател от най-висша степен.
	— Трябва да има някаква грешка. Кемал не би ни направил нищо лошо.
	— Няма грешка. Той ни упой.
	Кейтлин огледа малката мрачна стая, осветена от един-единствен фенер, поставен на земята до масата. Тя лежеше на пода. Стените бяха обковани с груби дъски; нямаше прозорци. До отсрещната стена беше опряно походно легло, а на известно разстояние имаше още една врата, при която стояха стол и маса. И върху масата — „Вихреният танцьор“.
	Това не беше сън. Статуята на „Вихрения танцьор“ имаше същата притегателна сила, както в „Огледалната зала“ във Версай.
	Кейтлин стана, обвивайки ръце около тялото си, за да се запази от студа.
	— Тук е много студено. Имаш ли идея къде сме?
	— И аз току-що се съвзех — сви рамене Челси. — Опитах да отворя, но и двете врати са заключени.
	— Ледфорд. — Кейтлин си възвръщаше способността да мисли. — Трябва да е Ледфорд. „Вихреният танцьор“ беше у него.
	— Това си помислих и аз. Предателят Кемал сигурно работи за него.
	— Не мога да повярвам, че Кемал ще направи такова нещо — каза Кейтлин. — Челси, та аз го познавам. Той не би… — Тя млъкна, чула ключът да се превърта в ключалката. Едър набит мъж влезе в стаята.
	— Добър ден, госпожи. Позволете да се представя. Аз съм Брайън Ледфорд.
	Той изглеждаше също толкова обикновен, както и на снимките, които Алекс беше показал на Кейтлин — солиден, як, весел и в никакъв случай не приличаше на чудовище.
	— Надявам се, че не сте изморени. Кемал ме увери, че няма да се чувствате зле. — Той погледна часовника си. — Вие се събудихте точно, когато той беше определил. Да, винаги мога да разчитам на него. В един свят пълен с некадърници, той наистина силно се откроява.
	Разочарование обзе Кейтлин и от това изведнъж й стана по-студено. Предателство.
	— Къде сме?
	— Не сте ли се досетили? В тунела, който вие и Алекс търсихте толкова упорито вчера. Кемал ви е пъхнал в багажника на колата, която мис Бенедикт е наела и ви е докарал дотук без никакви проблеми.
	— Няма смисъл да питам защо сме тук, нали?
	— Разбира се — усмихна се Ледфорд — Как по друг начин бих довел тук Алекс, без опасност да го нараня? Въпреки че вие сте неочаквано допълнение — обърна се той към Челси. — Трябваше да предположа, че моят приятел Кемал ще ми донесе допълнителна печалба.
	— А къде е този добър приятел? — попита Челси — Ще му издера очите.
	Ледфорд избухна в смях.
	— Знаех, че сте забавна. Пратих Кемал на разклона да преведе Алекс през постовете. Британската охрана е много негостоприемна към хора без документи. Естествено, Алекс се надява да преговаря за вас, но по това време вероятно няма да сте вече тук — обърна се той към Кейтлин.
	— Ще ни убиете ли? — Тя се опита да запази самообладание. Неочаквано възхищение се изписа на лицето на Ледфорд.
	— Надявах се, че ще се изплашите повече. Трябваше да предположа, че Алекс не е бил привлечен само от тялото ви.
	Стомахът й се беше свил, но тя не трябваше да издаде колко много я беше страх.
	— Няма да убиете Алекс, нали?
	— Ако бъде разумен, няма. — Усмивката на Ледфорд изчезна. — Не искам играта да свърши така. Единствено вашата намеса създаваше опасност за него.
	— Няма ли все пак да ни изтъргувате? — попита Челси. — Струваме доста пари.
	— Скоро ще имам толкова пари, че не бих могъл да мечтая за повече — каза Ледфорд. — Но аз съм честен човек. Няма да ви убия, без да ви дам шанс да се проявите. Алекс навярно ви е казал колко много обичам игрите — обърна се той към Кейтлин.
	— Алекс ми каза, че сте убиец.
	— И разбира се, това е насочило целия ви гняв срещу мен. — Ледфорд трепна.
	— Не само това. Защо убихте майка ми?
	— Страшно съжалявам. — Той се усмихна. — Не е трябвало да влизате в играта, ако не сте заложили всичко в нея — презрително махна с ръка той. — Всичко това е минало. Вече сме в друго полувреме. — Той неочаквано измъкна от якето си пистолет и го насочи срещу тях. — Приготвил съм няколко препятствия за вас. Елате тук — Той се насочи към вратата зад масата.
	Кейтлин и Челси не помръдваха.
	— Не се инатете. Зная, че предпочитате предизвикателството пред сигурната смърт. — Той извади от джоба си ключ и отвори вратата.
	Кейтлин и Челси неохотно тръгнаха към него. Лъхна ги студен, влажен въздух. Пълна тъмнина. Не, не съвсем. Кейтлин с мъка различи една светла точица в далечината.
	— Светлина — каза Ледфорд проследил погледа й. — Много се зарадвах, когато открих колко предвидливи са били троянците. Главният тунел има разклонения, а това тук е най-интересното от тях. Когато намерих този изход, си отдъхнах — не се знае кога може да потрябва.
	— Предлагате ни да се измъкнем ли? — попита скептично Челси.
	— Не ми ли вярвате? Всъщност вие сте права. Никога няма да стигнете до края на тунела. Оставил съм няколко изненади за вас по пътя.
	— Ами ако изберем да останем тук?
	— Ще ви застрелям — каза Ледфорд с очарователна усмивка. — Изберете тунела и ще имате възможност не само да спасите себе си, но и английската делегация, а това ще ви направи героини за света. Не е ли вълнуващо?
	— Естествено — отвърна Челси.
	— Тунелът излиза точно под хълма Хисарлък, където ще се състои срещата на Краков. — Кейтлин широко отвори очи и той поклати глава. — Алекс не ви ли е казал? Срещата ще се състои след час. Участниците ще пристигнат съвсем скоро със специален автобус, а Краков топло ще ги приветства и ще им покаже руините. — Той замълча. — Както и тази нелепа дървена имитация на Троянския кон. Само като си помисли човек, че истинският Троянски кон е „Вихреният танцьор“! — лицето му се изкриви в гримаса. — Познайте какво ще намерят, изкачвайки се в корема на това чудовище — погледна ги изпитателно той.
	— Гърци, носещи дарове? — попита Челси.
	— Чудесно — Ледфорд избухна в смях: — Всъщност германци, носещи дарове. Миналата нощ, преди войниците да дойдат, накарах моя стар приятел Ханс да сложи експлозив в главата на коня. Той ще гръмне точно, когато всички са вътре. Бум! — Той театрално разпери ръце.
	— И Краков ли? — попита Кейтлин.
	— Не, на него му се вие свят от високото и той няма да влезе в коня. За него съм подготвил нещо по-специално. От доста време знам, че Краков иска да премахне мен и хората ми, след като това безумно дело бъде извършено. Аз трябва да действам пръв. Вчера платих на моите хора и ги пратих да си вървят. Сега сме само аз, Ханс и Кемал и един много стегнат план за разчистване на сметките.
	— И вие искате ние да провалим този план?
	— Няма по-болезнено наказание от това да загубиш, когато победата е на хоризонта. Вие няма да стигнете до края на тунела, още по-малко до развалините. Ако с някакъв невероятен късмет се доберете дотам, ще си имате работа с турските войници, с английските тайни служби и с отряда на Краков за борба с терористи. — Той бръкна в джоба си и извади метално джобно фенерче. Преди да го подаде на Кейтлин, той го включи и изключи няколко пъти. — Ще забележите, че батериите са много слаби. Колко жалко! Всеки момент може да откажат. От друга страна, може и да издържат до края на тунела. Но вие няма как да разберете, нали?
	Кейтлин го стисна здраво в ръката си.
	— Челси няма нищо общо с това. Щом сте толкова сигурен, че ще се измъкнете, пуснете я да си върви.
	— И да ви оставя без компания в последните ви минути? Алекс няма да ми го прости — усмихна се мило той. — А сега, тръгвайте. Чакат ви големи приключения. — Той щракна с пръсти. — О, щях да забравя. Моля, свалете чорапите и обувките си. — Усмивката му се стопи, тъй като двете жени не помръдваха и го гледаха объркано. — Побързайте! Няма по-добър начин да унизиш някого от това да го накараш да се скита бос в тъмното. А аз искам да направя точно това, мис Вазаро.
	Кейтлин и Челси събуха обувките и чорапите си и ги пуснаха на, земята.
	— Чудесно — поклати одобрително глава Ледфорд — А сега ви казвам сбогом. — Той ги побутна в тъмния тунел и хлопна вратата зад тях.
	Миг по-късно те чуха как ключът да се превърта в ключалката.


>	Глава двадесета

	— Боже, цялата околност гъмжи от войници. — Джонатан погледна през рамо назад към камиона, натъпкан с турски войници, който току-що беше минал покрай тях. — Как, по дяволите, Ледфорд смята да се справи с тях?
	— Той обича такива неща. — Алекс сви по разклона за Труве — това е предизвикателство и колкото по-голямо е то, толкова повече се харесва на Ледфорд. Това доказва колко е умен.
	— На тебе ли? — запита Джонатан.
	— Да. — Алекс погледна към храстите, чакайки знак от Кемал. — И на себе си. Колко е часът?
	— Два и двадесет и пет. Автобусът за конференцията трябва да се движи зад нас, ако иска да е в три без петнадесет при развалините. Как ще преминем през поста?
	— Това е работа на Кемал — мрачно сви устни Алекс. — Такова умно момче като него трябва да знае как. Помислил е…
	Той замълча, тъй като Кемал изскочи на пътя и вдигна ръка, за да спре колата. Беше облечен в червен пуловер, привързан с връв на кръста и кафяви панталони от кадифе и така изглеждаше толкова млад, колкото при първата му среща с Алекс.
	Алекс натисна спирачките и джипът спря.
	— Бързо пристигнахте. — Кемал чевръсто мина отпред, където седеше Джонатан. — Вие ли сте Андреас?
	Джонатан кимна.
	— И аз така помислих. Познах ви от снимките от вестниците. Известен сте почти колкото Брус Спрингстийн.
	— Благодаря — отвърна сухо Джонатан. — Изглежда вие сте Кемал, за когото съм чувал толкова много.
	Кемал отвори вратата и му каза:
	— Минете отзад, а аз ще седна тук. Отпред при бариерата ще ни проверят документите.
	— А вие имате ли документи? — попита Джонатан, слизайки от колата.
	— Разбира се. Краков е снабдил с документи за влизане и излизане всичките хора на Ледфорд.
	— И кой трябва да бъдем ние? — Джонатан се настани отзад и затвори вратата.
	— Хора от отряда на Краков за борба с терористи. Това ще ни позволи да ходим навсякъде, без да ни спират. Аз ще уредя всичко.
	— Защо пък не? Ти си доста добър в това — каза Алекс и запали колата.
	— Много си ми ядосан — погледна го Кемал.
	— Ядосан съм на себе си. Та аз имах доверие в теб!
	— Не съди толкова строго. Аз съм добър във всичко, което правя.
	— И какво точно правиш, Кемал?
	— Каквото е необходимо. Казах ти, че ще стана много богат.
	— Като спечелиш кървави пари на служба при Ледфорд ли?
	— Ледфорд е оръдието, с което ще стигна до целта. Но никак не обичам да проливам кръв — намръщи се Кемал. — Това не е по моята част.
	— А какво тогава? — попита Джонатан.
	— Алекс сигурно се е досетил.
	— Търсене и предлагане — каза Алекс. — Циганина.
	Кемал кимна.
	— Ирмак ли беше?
	— Той също беше циганин. Всъщност той ми беше вуйчо. Когато напуснах племето си, дойдох в Истанбул при Аднан и се почувствах идеално. — Горчиви нотки прозвучаха в гласа на Кемал. — В края на краищата нали беше брат на майка ми?
	— Ти го уби.
	— Той ме използваше. Едва не ме унищожи, както направи с много други. Беше си заслужил смъртта.
	— За това не споря. Защо не го уби по-рано?
	— Времето не беше подходящо. Аднан имаше много влиятелни приятели в града, който с радост щяха да ми прережат гърлото, както аз направих с него — отвърна с Кемал. — Смяташ ли, че действам необмислено? Това направих един-единствен път през живота си и се оказах в публичния дом на милия ми вуйчо. От тогава не избързвам и планирам всяка стъпка. Знаех, че скоро ще напусна Истанбул и ще бъде по-безопасно да премахна Аднан. Неговата смърт целеше три неща. Тя трябваше да отклони вниманието ти от мен, да освободи децата и — Кемал се усмихна жестоко — да ми достави удоволствие.
	— Ти ли остави счетоводните книги и паспортите в бюрото?
	Кемал кимна с глава.
	— Идеята, че Аднан е Циганина малко куцаше, но се надявах да се задълбочиш в списъка с доставките.
	— Както и направих. Боже, колко съм бил глупав!
	— Не — внимателно отвърна Кемал. — Ти ми вярваше.
	— Което доказва, че съм бил глупак. Ти даже си рискувал да ми покажеш тефтера с доставките.
	— Това беше грешка. Не вярвах, че ще имаш време да сглобиш нещата. Бях принуден да действам много внимателно. Ледфорд знаеше къде се намирате от вечерта, в която Ферацо се опита да убие Кейтлин, но не му беше известно, че съм се свързал с теб преди това. Казах му, че не съм могъл да те открия, след като се върна от Франция. Ти обаче се обади на Макмилън и Барни щеше да му каже — затова трябваше да го изпреваря.
	— Ако Ледфорд е знаел къде сме, защо не се опита отново да убие Кейтлин?
	— Смъртта на Ферацо го извади от равновесие. Барни му беше казал, че не го е извършил Макмилън, а ти беше вън от подозрение. — Кемал се намръщи. — Убедих го, че вероятно си се споразумял с Краков да ви пази, а ти да му помогнеш да очисти Ледфорд. Той реши да изчака и да види какво ще стане — точно както го бях намислил. — Кемал поклати глава, тъй като Алекс го наблюдаваше скептично. — Ти не разбираш. Аз исках да предпазя Кейтлин. Аз те харесвам и не искам нищо да се случи нито на теб, нито на нея.
	— Затова я сервира заедно с Челси на сребърен поднос при Ледфорд — намеси се Джонатан.
	Кемал погледна мрачното му лице през рамо и отговори:
	— Мис Бенедикт настояваше да дойде. Опитах се да я предумам, но не успях. Исках да държа Кейтлин далеч от тези неща — обърна се той към Алекс. — Но стана необходимо да ги намеся и двете.
	— Той ще я убие — каза Алекс, стискайки силно волана.
	— Няма да позволя.
	— Няма да го спреш, кучи сине! — Алекс чувстваше как в него се надига безпомощен гняв. — И всичко това, за да станеш най-богатият човек на земята.
	— Ти не разбираш. — Кемал стисна устни. — Когато избягах от „Харема“, трябваше да се погрижа за себе си, а за това имаше само един начин. Какви възможности има едно бездомно дете в Истанбул? Никой не ме чакаше да ми предложи подслон или образование — тъжно се усмихна Кемал. — Ти винаги си смятал, че се шегувам, но аз наистина ще успея, Алекс. Ще имам голяма къща и ще живея добре. Ще бъда толкова богат, че никой няма да може отново да ме използва. Намали! — Той се изправи в седалката. — Контролният пункт е отсреща.

	— Е, ще запалим ли фенерчето? — попита Кейтлин.
	— Може би само за момент — отвърна Челси. — Съмнявам се, че изненадите на това копеле ще бъдат в първите десет стъпки. Той иска най-напред здравата да се уплашим.
	— Аз тръгвам. — Кейтлин запали фенера и протегна ръка напред. Изтощените батерии хвърлиха немощен отблясък едва на няколко стъпки. Тя за миг забеляза стените от пръст и заоблени камъни, подпрени тук-там с кръстосани греди, а после угаси светлината. — Казвала ли съм ти как мразя да ме затварят?
	— Много е лесно — подхвърли Челси. — Трябва да вървим стъпка по стъпка. — Тя бавно започна да се придвижва. — В тунелите има ли змии?
	— Понякога. Но тук е много студено, а змиите не обичат студа. Надявам се — добави тя. Стъпалата й бяха ледени, но скалистата земя поне беше твърда. Тя не искаше да докосва нищо меко и хлъзгаво в този мрак. Достатъчно беше, че… Тя спря насред тунела, взирайки се в тъмното. — Какво е това?
	— Кое?
	— Чуй!
	Звукът отново долетя отпред — нисък и свистящ.
	— Вятърът ли е?
	Или нещо, с което ще се сблъскат в мрака. Всичко е възможно в това загадъчно небитие — помисли си отчаяно Кейтлин и отвърна:
	— Не зная, но не ми харесва.
	— Да светнем ли?
	— Каквото и да е, то е твърде далече. Ще почакаме, докато наближим — каза Кейтлин и тръгна отново.
	Тихият, съскащ и заплашителен звук отново се появи.
	Дано е вятърът — молеше се Кейтлин. Как искаше да се окаже само вятърът!

	Алекс спря джипа до един син „Форд“ с четири врати и означение за кола под наем.
	— Не, не тук — Кемал посочи няколко борчета. — Остави колата зад храстите.
	Алекс се подчини и отбеляза:
	— Приятелят ти Ледфорд не се тревожи, че ще го забележат.
	— Той мисли, че нищо не може да го засегне и обича да рискува. Аз съм по-предпазлив.
	Триъгълният червен камък беше висок около шест стъпки, но и той, и капакът зад него бяха грижливо закрити с платнища, кал и клони. Кемал хвана металната халка на капака и го повдигна.
	— Внимавайте, стълбата е доста стръмна и няма парапет.
	Широката дървена стълба водеше около петдесет стъпала надолу под земята. Когато и тримата влязоха вътре, Кемал затвори капака и тръгна пред тях, водейки ги към дъното на шахтата. Дванадесет натриеви лампи, окачени на каменните стени, ярко осветяваха пространството около тях.
	— Добре е направено — каза Алекс сухо. — Дом далече от къщи.
	— Ледфорд трябваше да пренесе картините и статуите невредими долу — каза Кемал. — Преди имаше само една въжена стълба, а истинската е изгнила преди много векове и…
	— О, ти водиш гостите!
	Ледфорд! Свирепо задоволство обзе Алекс, забелязал долу Брайън Ледфорд да се устремява към тях. Той стигна до края на стълбата едновременно с тях и подаде на Кемал автомата, който носеше.
	— Дръж ги под око.
	Кемал кимна и удобно прихвана автомата в дясната си ръка.
	— Най-после! — Ледфорд погледна Алекс с нетърпение. — Колко добре изглеждаш! Напрежението най-добре изглажда чертите и кара диаманта да блести по-силно.
	— Къде е Кейтлин?
	— Жива е. И двете дами бяха живи, когато ги видях за последен път. Не трябваше да идваш, Андреас — обърна се той към Джонатан. — Чух, че те чакало голямо бъдеще. — Той погледна Алекс. — Разочарован съм, че си решил да доведеш помощ, Алекс. Навярно не си разбрал, че сблъсъкът е само между нас двамата.
	— Имаш несравним помощник под ръка — отвърна Алекс, хвърляйки поглед към Кемал.
	— Немид ли? — Ледфорд поклати глава. — Кемал не е мой човек. Той по-скоро прилича на теб. Приема задачи, но не ми принадлежи. Прекрасно момче.
	— И аз го забелязах.
	— Имам големи планове за него. Но колко грубо от моя страна да ви държа прави. — Той се обърна и ги поведе натам, откъдето беше дошъл. — Съжалявам, но тук долу има само две що-годе обитаеми стаи. Много беше трудно да се направи даже това фоайе, както и да се укрепи тунелът. — Той отвори една врата вляво. — Влизайте, господа и се настанете удобно.

	— По дяволите! — изкрещя Челси. — Спри! Не идвай насам! — тя протегна ръка и се вкопчи в Кейтлин, като продължаваше да ругае.
	Кейтлин замръзна на място и едва изрече:
	— Какво стана?
	— Кракът ми! Долу има пирони, стъкла или нещо подобно. Може би стъкла. Попаднахме на една от изненадите на Ледфорд. За бога, не мърдай! — Челси пусна ръката на Кейтлин и направи крачка назад. Кейтлин чу как отново изстена болезнено. — Проклятие!
	— Ще запаля фенера.
	— Не, недей още. Ще изхабим батериите. Ще седна и ти ще извадиш по-големите парчета от крака ми.
	— По-големите ли? — Кейтлин коленичи до нея и напипа стъпалото й. — Боже колко много стъкла!
	Многобройни големи, нащърбени парчета стърчаха от стъпалото на Челси. Кейтлин усещаше как по пръстите й се стича топла кръв от раните.
	— Трябва да светна.
	— Недей! — остро каза Челси. — Действай така. Извади само най-големите и да тръгваме.
	— Ще можеш ли да вървиш? — Кейтлин измъкна едносантиметрово парче от стъпалото й.
	— Ще тръгна. Ако не мога да вървя, ще пълзя напред, но няма да позволя на това копеле да ни спре. — Тя извика, тъй като Кейтлин беше издърпала още едно стъкло. — Побързай!
	— Бързам, но има десетки парчета… Ти се смееш?
	— Сетих се за Поли, който толкова обожава женски крака. Никога вече няма да бъда обект на страстта му. Каква потискаща… — Тя млъкна, тъй като Кейтлин отново извади стъкло. — Не бих казала, че танцът върху стъкла е забавен, но го предпочитам пред…
	— Млъкни, Челси — Кейтлин се постара да звучи уверено. — Не се преструвай! Зная, че боли.
	— Мразя тази тъмница — Челси замълча за момент. — Като в ковчег сме. Знаеш ли, аз никога не съм се замисляла за смъртта. Считах я за нещо, което се случва на другите.
	— Още имаме възможност да се измъкнем — каза Кейтлин, прокарвайки ръка по стъпалото й. Съмняваше се, че е извадила всичките стъкла, но не усещаше нищо да стърчи от крака на Челси. — Дай да видя другото стъпало.
	— И теб ли те е страх?
	— И таз хубава! Разбира се, че ме е страх — Кейтлин издърпа поредното стъкло. — В това стъпало няма толкова много. Извадих всичко, каквото можах — вдигна глава тя.
	— Помогни ми да стана.
	Кейтлин се изправи и я повдигна.
	— Добре ли си?
	— Средна работа. — Челси въздъхна дълбоко. — Добре, сега запали фенера да видим дали не можем да заобиколим клопката на Ледфорд.
	Кейтлин вдигна фенера и се приготви да светне.
	Свистене.
	По-силно.
	Ехото съскаше в мрака.
	Кейтлин потръпна. Искаше й се да се обърне и да хукне назад и едва се възпря да го направи. Вероятно това беше още един капан.
	Тя натисна копчето и освети нащърбените стъкла, покриващи като килим пътя пет-шест стъпки напред. Светлият лъч мъждукаше слабо и тя побърза да угаси.
	— Наляво. Ако се притиснем до стената и застанем на пръсти…
	Челси вече се бе запътила натам. Опря се плътно до стената и бавно тръгна напред. Кейтлин я последва, здраво стиснала фенера.
	Отново свистене.
	По-близко.
	Не беше вятърът.

	— Дали тези сандъци са това, за което си мисля? — попита Джонатан, оглеждайки наредените сандъци и опакованите картини в стаята.
	Ледфорд се усмихна и каза:
	— Извинете, че тук е толкова топло и сухо, но е нужно, за да се запазят картините.
	— Къде е „Вихреният танцьор“? — подозрителният поглед на Джонатан обходи стаята. — В един от тези сандъци ли?
	— Не, той е в другата стая, където прекарвах по-голямата част от времето си — отговори Ледфорд. — Държа винаги да е пред погледа ми. Имам големи планове за него.
	Кемал не само знаеше какво има във вътрешността на „Вихрения танцьор“, но и как да бъде измъкнато. „Дали е казал на Ледфорд“? — помисли си Алекс.
	— Какви планове?
	Ледфорд се засмя и се обърна към Кемал:
	— Кажи им какво ще направя със статуята, Кемал.
	Кемал срещна погледа на Алекс и направи почти незабележим жест на отрицание с глава, а високо каза:
	— Той има по-скромна цел от Краков. Не иска да става крал на Европа, а само император на Южна Америка.
	— В действителност моят план е по-изпълним. Тези творби на изкуството никога не биха влезли в един общ музей в Европа, докато Южна Америка е друга работа — Ледфорд се отпусна в креслото. — Тази идея ми дойде след провала на Салазар, който толкова те зарадва. Щом затвърдя позициите си в някоя малка латиноамериканска страна, ще се появя на сцената. Кой знае докъде ще стигна? Имам доста по-голям шанс да успея от Краков.
	— Боже господи! — прошепна Джонатан.
	— Не одобрявате ли? — попита Ледфорд. — Моят приятел Кемал смята, че идеята е прекрасна. Той обаче има съществено място в схемата. Ще го направя много богат човек. Ще бъдеш ли с нас, Алекс? — Той се обърна нетърпеливо към него. — Доказал съм, че съм равен на теб, дори може би по-добър. Тук няма нищо интересно за теб. Ти се нуждаеш от стимул, а аз мога да ти го дам. Имаш нужда от мен.
	— Къде е Кейтлин?
	— Искаш да ме унижиш ли? — по лицето на Ледфорд се изписа гняв.
	— Къде е тя?
	— Пратих ги двете с мис Бенедикт по едно от разклоненията на тунела, водещо към развалините. За нещастие, те май няма да стигнат дотам.
	— Защо? — настръхна Алекс.
	— Не мислиш, че съм ги улеснил, нали? Но бях благороден. Дадох им фенерче и ги предупредих, че пътят им до хълма ще е много труден.
	— Ти каза, че ще ги задържиш като заложници, докато дойде Краков — намръщи се Кемал.
	— Аз не ти казвам всичко, Кемал — усмихна се Ледфорд. — Например не съм ти казал за експлозива.
	— Експлозив? — вцепени се Кемал.
	Ледфорд кимна.
	— Моят стар приятел Ханс го постави преди няколко дни в тунела като малка изненада за мен. Аз проверих часовниците — експлозивът ще се взриви след двадесет и пет минути, точно в три без седем — каза той, поглеждайки часовника си. Това значи четири минути след като взривът в дървения кон отнесе участниците в конференцията. Експлозиите ще предизвикат хаос и всички ще се втурнат към развалините. Ако все пак има охрана на постовете, лесно ще се справим с нея.
	— Искаш да ти повярваме, че ще унищожиш всички тези безценни картини? — попита Джонатан, поглеждайки към купчините картини в сандъците до стената.
	— Една картина. Един Рембранд. Всичките останали картини и статуи вече са на „Аргос“. Тук са само „Вихреният танцьор“ и този Рембранд. Запазих празните опаковки, за да убедя Ханс, че си заслужава да постави експлозива. Естествено, ще взема „Вихрения танцьор“ и картината на Рембранд, когато си тръгна.
	— Искаш да вдигнеш тунела във въздуха ли? — попита Джонатан.
	— О, да, това е важно. Ето защо изтърпях толкова неприятности. След като Ханс си свърши работата, той ще бъде арестуван от британските служби за сигурност. Това го уреди Барни. Противно на общото мнение, англичаните са много свирепи, когато действат под напора на чувствата, а те много обичат Картрайт. Те ще принудят Ханс да признае, че е поставил бомби и е вдигнал във въздуха мен и прекрасните творби на изкуството. Разбира се, те ще му повярват, тъй като признанието ще дойде след изключителен натиск. Каква трагична загуба за света! — Ледфорд печално поклати глава.
	— И повече няма да търсят нито теб, нито картините — добави Алекс.
	— Правилно — усмихна му се Ледфорд — Виждаш ли, Алекс, понякога е по-трудно да създадеш загадката, отколкото да я разрешиш. Нямаш представа как трябваше да бдя над Ханс и да го манипулирам, докато той стигне до това емоционално състояние. Най-напред трябваше да се убедя, че притежава необходимата доза глупост, инат и порочност, а после с месеци го обработвах психически, докато стане годен да го използвам. Раната му трябваше да е действително болезнена, но не смъртоносна. Трябваше да му осигуря проститутка, която да ми дава информация… — Той замълча и поклати глава — По-късно ще има време да ти доразкажа. Вече трябва да се приготвяме, за да стигнем навреме до поста. Изведи мистър Андреас от стаята — обърна се той към Кемал. — Искам да говоря с Алекс.
	— Ако обичате, мистър Андреас — кимна му Кемал и посочи вратата с автомата си.
	— Алекс? — обърна се към него Джонатан.
	— Отивай — отвърна Алекс.
	След като двамата мъже излязоха, Алекс каза:
	— Покажи ми тунела.
	— Остани с мен — произнесе Ледфорд. — Ела с мен. — Той се изчерви и продължи със запъване: — Не ме привличаш физически. Мога да разбера как се… Аз просто искам да бъда с теб.
	— Върви по дяволите.
	— Не исках да стигаме дотук — Лицето на Ледфорд беше пребледняло. — Надявах се да ти покажа колко си подхождаме и ти да се убедиш колко по-добре ще е да сме заедно. Много ме разочарова — добави той с потъмняло от яд лице.
	— Тунелът.
	— Ти искаш онази жена? — гневно сви устни Ледфорд. — Тогава вземи я! — Той се насочи към вратата. — Кемал!
	Кемал се появи на прага.
	— Ще придружим господата до тунела и те ще се присъединят към дамите — погледът му изучаваше лицето на Кемал. — Имаш ли нещо против?
	— Защо да съм против? — Кемал сви рамене.
	— Изглеждаше разтревожен за дамите. Води ни.
	След няколко минути те влязоха в малка стая.
	— Дамите имат петнадесет минути преднина, но не вярвам да са стигнали далече — каза Ледфорд, взе един фенера от масата и го подаде на Алекс. — Не искам да ти отнема възможността да виждаш как изтичат минутите. Имаш последен шанс, Алекс. Това е загадка, която няма да разрешиш.
	— Не мога да знам, преди да съм опитал.
	— Ще умреш. Толкова ли много значи тя за теб? Казвам ти, тя е мъртва.
	Алекс знаеше, че може би няма да помогне на Кейтлин и Челси. Ако останеше с Ледфорд щеше да го залъже и после да го убие. Как му се искаше да го направи! Той чувстваше как омразата го изпълва, по-силна от всякога. Но ако останеше при Ледфорд, нямаше да се опита да спаси Кейтлин.
	Той не се поколеба.
	— Грешиш, Ледфорд тя е самият живот — тихо каза той. После се обърна и влезе в тунела с Джонатан.
	— Интересен избор — промърмори Кемал.
	— Ще съжаляваш — изкрещя след него Ледфорд. — Допускаш грешка.
	Алекс погледна през рамо назад. Ледфорд и Кемал бяха само два тъмни силуети в оскъдната светлина, но му се стори, че вижда усмивка по лицето на Кемал. Неочаквано го изпълни надежда. Отново променлива? Кемал винаги беше непредвидим, но сега Алекс си даде сметка, че е най-загадъчният човек, с когото си е имал работа. Замислено си повтори думите му от деня, когато се беше нарекъл негов приятел. _„Всеки ден трябва да правим своя избор.“_
	_„Днес ти направи грешка“_ — беше казал Ледфорд.
	Тежката врата се хлопна и остави двамата мъже в пълен мрак.

	Свистенето се беше превърнато в бучене.
	— Какво, за бога, е това? — Челси спря и се вкопчи в ръката на Кейтлин. — Чувствам се като Давид, отиващ на борба с Голиат.
	— Голиат не е съскал. Може би се е удрял в гърдите като Тарзан. — Кейтлин облиза устни. — Пътеката надолу ли слиза?
	— Мисля, че не. Изглежда равна.
	— Тогава по-добре да запалим фенера.
	— Защо?
	— Това свистене идва някак… отдолу. — Кейтлин насочи фенера към земята и натисна копчето.
	— Ах, този кучи син! — изруга Челси, направила крачка напред. Те стояха на ръба на пропаст, дълбока над сто стъпки, с отвесни каменни стени, изрязани като с нож. Кейтлин забеляза, че на дъното нещо блестеше и се движеше.
	— Вода — каза Челси. — Може би извор.
	Кейтлин поклати глава.
	— Струва ми се, че това са водите на морето, които се удрят в скалите.
	— Морето е на километри оттук.
	— Но морското равнище тук е много ниско. — Тя угаси светлината. — А тук често стават земетресения. Чела съм, че някои от градовете около Троя били разрушени от земетресение. Може би те правят пукнатини, които позволяват водата да навлезе толкова навътре в сушата.
	Водата проблясваше и шумеше под тях.
	— Светни пак — каза Челси. — Трябва да видим дали можем да преминем от другата страна.
	— Не можем, освен ако не искаш да скочиш на трийсет стъпки оттук.
	— Ние гледахме водата. Или трябва да открием пътека, или да останем тук и да изгнием. Запали фенера.
	Кейтлин светна и насочи фенера към пропастта.
	— Казах ти, че няма… — Тя замълча, забелязала висящо въже.
	Дебелото алпинистко въже беше закрепено вдясно от тях на една от гредите, поддържащи тунела. То беше опънато до другия край на пропастта и там се омотаваше около масивна скала. Широка червена сатенена лента с огромна панделка весело се поклащаше на около две трети от дължината му.
	— Подарък от Ледфорд — въздъхна Челси. — И то опакован.
	— Въжето изглежда доста здраво.
	— Това е капан.
	— Вероятно. Ами ако не е? Представи си, че Ледфорд го е поставил, надявайки се да се уплашим много и да не опитаме да преминем. — Кейтлин пристъпи и изпробва въжето. Изглеждаше здраво. — Какво друго можем да направим?
	И двете знаеха, че друг изход няма.
	— Аз ще мина първа — каза Челси. — По-лека съм.
	— А аз съм по-силна. Нали знаеш, че съм израснала във ферма. Ще бъде по-добре, ако аз тръгна първа. — Кейтлин й подаде фенера, седна на ръба и провеси крак. После здраво хвана с две ръце въжето. — Щом стигна до другата страна, ще отвържеш въжето и ще го увиеш около кръста си, за да мога да те изтегля.
	— Като чувал с картофи. Ще ми развалиш имиджа — Челси коленичи на земята до Кейтлин и погледна изпитателно въжето. — Изглежда добро.
	— Дръж въжето от тази страна за всеки случай. Може да не ме издържи.
	Кейтлин затвори очи, хвана се още по-здраво за въжето, пое дълбоко дъх и се плъзна надолу. Ръцете й се изпънаха болезнено, дланите й горяха. Водата долу се плискаше и сякаш очакваше жертвата си.
	Въжето обаче беше стабилно.
	— Трябва бързо да се придвижа — въздъхна Кейтлин. — Не издържам… — Тя замълча и тръгна, прихващайки въжето най-напред с едната, а после с другата си ръка. Червената панделка се полюшваше в далечината. Ако можеше да се съсредоточи върху нея и да забрави болката в ръцете…
	Беше изминала една трета от разстоянието. Водата се блъскаше между скалите. Оставаше й още половината.
	Червената панделка проблясваше като фар, в контраст с грубото конопено въже.
	Вече беше почти на две трети от пътя. Още няколко стъпки и щеше да достигне панделката. Още малко… Въжето рязко изпука в ръцете й.
	Обзе я паника. Та то изглеждаше толкова здраво! Тя погледна напред — нямаше следа от прокъсване, само здрав коноп.
	— Какво стана, Кейтлин? — извика Челси.
	— Въжето! То се къса! — тя замръзна на място.
	Въжето беше издържало почти две трети от пътя. Докато стигна червената сатенена панделка.
	Панделката.
	По дяволите! Ледфорд е прерязал леко въжето и после е закрил мястото с широката лента. Тя извика към Челси:
	— При панделката е. Той е… — Тя отново почувства как под тежестта й се скъса още една нишка. Вече не можеше да се върне. Въжето щеше да се скъса. Оставаше й една-единствена възможност.
	Бързо! Трябваше да се движи бързо. Тя се устреми напред към червената панделка. Въжето поддаде и се скъса. Кейтлин протегна ръка към панделката и сграбчи здраво края на въжето.
	Челси изпищя.
	Кейтлин се спускаше надолу и приближаваше стената на пропастта. Удари се в нея и усети силна болка в главата.

	Женски писък проехтя в тунела.
	Ужас сграбчи сърцето на Алекс. Той се затича.
	— Това беше Челси — прошепна Джонатан, следвайки го отблизо. Алекс изпита леко угризение, защото отдъхна с облекчение. Едва усети хрускането под краката си. Може би миди? Не, стъкла.
	Тунелът правеше завой и той внезапно видя Челси, коленичила и втренчила поглед надолу в тъмнината.
	Студена тръпка премина през Алекс. Какво ли гледаше там долу?
	Чак тогава видя Кейтлин, която висеше на въжето над пропастта.
	Той глухо извика и пристъпи напред.
	— Недей! — предупреди го Джонатан. — Не говори. Не я разсейвай. Тя може да се измъкне, ако…
	— Ако? — Стомахът на Алекс се беше свил от панически страх. Никога не се бе чувствал толкова безпомощен. Можеше само да стои и да гледа как Кейтлин отчаяно беше увиснала на въжето.

	Ръцете на Кейтлин се хлъзгаха надолу. Един сантиметър, после още един.
	— Кейтлин, да не си посмяла да се откажеш! — извика Челси.
	Кейтлин висеше, мъчейки се да превъзмогне болката и виенето на свят. Ако се отпусне, Ледфорд ще победи. Той беше убил майка й, а сега щеше да убие и нея. Тя погледна нагоре, където въжето достигаше пода на тунела. Сигурността беше толкова далече! Поне на десет стъпки от нея. Но ако умре, Ледфорд ще победи. Не беше честно да ги победи, след като преминаха през толкова изпитания. Тя опря крака си на каменната стена и започна внимателно да се повдига нагоре.
	Ръцете й кървяха и тя смътно забеляза отпечатъците, които оставяше по въжето — червени като панделката.
	Шест стъпки.
	Тя не чувстваше ръцете и раменете си. Болката беше изчезнала, но я обземаше сковаваща слабост.
	Още четири стъпки.
	Очите й бяха пълни със сълзи, потта я заслепяваше. Вече не виждаше ръба на пропастта и се изкачваше слепешком.
	Едва чуваше Челси, която я молеше да не се отказва и я окуражаваше.
	Най-после стигна ръба и се прехвърли над него. Отпусна се на земята без дъх, трепереща, скрила лице в ръцете си.
	— Успях! — зъбите й тракаха. — Нека за минута да…
	— Слава богу! — тихо каза Челси. — Мислех, че…
	— Аз също — Сълзи на облекчение се стичаха по лицето на Кейтлин. Щеше да живее. Ледфорд нямаше да победи — тя нямаше да му позволи. Можеше да има още неприятни изненади, но Ледфорд не можеше да измисли нищо по-лошо от това, което й се беше случило. — Какво ще правим сега? — попита тя колебливо. — Вече нямаме въже. Как ще те измъкна?
	— Няма, Кейтлин.
	— Алекс? — Кейтлин се вцепени, поглеждайки над пропастта. Алекс стоеше до Челси с бледо лице, слабо осветено от фенера, който носеше в ръка. Зад него беше Джонатан Андреас.
	— Слушай, няма време — припряно каза той. — Не се тревожи за нас. Ти трябва да стигнеш до развалините и да предупредиш хората.
	— А вие?
	— Не мисли за нас. Ще намерим начин да преминем.
	— Не трябваше да идвате. Не искам да оставя…
	— Тръгвай, за бога! — каза Челси. — Колкото по-бързо излезеш оттук, толкова по-скоро ще ни доведеш помощ.
	Челси беше права. Ако Кейтлин стигнеше до войниците при руините… Тя се изправи на крака, потръпвайки от допира на кървящите си ръце до камъка. Цялото тяло я болеше.
	— Да… Ще доведа помощ. Скоро ще се върна. — Тя се затича към светлата точка в далечината. — Ще намеря помощ…
	— Чухме как извика. — Джонатан коленичи до Челси и докосна страната й.
	— Бях уплашена до смърт… — Челси поклати глава и тонът й стана твърд. — Не трябваше да идваш. Каква полза ще има, ако Ледфорд те смачка с пръст? Трябваше да останеш настрана. Защо, по дяволите, никога не правиш…
	— Шшт! — Пръстите му докоснаха устните й, карайки я да замълчи. — Съвсем си се побъркала. Не можех да стоя настрана. Ти винаги ми казваш какво трябва да правя и какъв трябва да бъда. Нима не знаеш, че не мога без теб? Не разбираш ли, че имам нужда от теб?
	— Нужда? — Тя объркано го погледна. Никога не беше свързвала тази дума с Джонатан. Всички имаха нужда от него. Той беше опората и закрилата им. — Не, предполагам…
	— Може да направим нещо с две от тези подпори — Алекс изучаваше кръстосаните греди, които поддържаха горната част на тунела. Той пристъпи към гредата, около която висеше остатъкът от въжето и коленичи, за да види как е забита в земята. — Земята е песъчлива. Може да успеем да измъкнем две от тях и да ги прехвърлим като мост над пропастта.
	— И да рискуваме покривът да падне върху главите ни ли? — попита Джонатан.
	— Той и без това ще се срути след дванадесет минути. Какво ще изгубим?
	— Няма да е много — мрачно отвърна Джонатан.
	— За какво говорите? — попита Челси. — Да почакаме Кейтлин да доведе помощ.
	— Ледфорд каза, че в тунела има експлозив — поклати глава Джонатан.
	— Нищо чудно, че беше толкова сигурен в провала ни. Държал е всички козове.
	Джонатан се надигна и се приближи да разгледа гредата.
	Алекс се опитваше да я помръдне.
	— Малко поддава. Ако я издърпаме с въжето…
	— Алекс, би трябвало да си свикнал да разчиташ единствено на мозъка си, а не на грубата сила — Кемал се показа зад извивката на тунела. — Колко пъти трябва да ти го казвам?
	— Идваш да ни очистиш ли? — Алекс отстъпи назад, поглеждайки автомата в дясната ръка на Кемал.
	— Къде е инстинктът ти? — подигравателно попита Кемал. — Не е ли очевидно, че нося душа на герой, въпреки че съдбата предпочете да стана разбойник? Малко се забавих, докато уредя бягството ви и се измъкна от Ледфорд, но съм тук, за да ви помогна. — Усмивката му се стопи, когато погледът му стигна до пропастта. — Къде е Кейтлин?
	— Не е ли малко късно да питаш? Ами ако е паднала долу? — отвърна Алекс.
	— Тогава няма да мога да си простя — каза Кемал. — Наистина ли е станало?
	— Тя успя да премине — намеси се Челси. — Сега трябва да е почти на изхода на тунела. Няма да приемем помощ от теб, копеле такова!
	— Тогава трябва незабавно да я последвате. — Кемал облекчено въздъхна. — Нямате много време. Елате — каза той и тръгна обратно назад, откъдето беше дошъл.
	— Чакай — спря го Алекс.
	— Нямаме време — Кемал продължи да върви. — Побързайте!
	— Защо трябва да ти вярваме?
	— Имате ли друг избор? — меко настоя Кемал. — Повярвайте, нямах намерение да въвлека Кейтлин в беда. Ледфорд ми каза, че ще задържи и двете като заложници.
	Алекс се поколеба, а после тръгна след него.
	— Не мога да повярвам, че ще направиш това, което той иска — каза Челси недоверчиво, изправяйки се на крака и тръгвайки след тях. — Той е такъв гад!
	— Това е най-добрата ни възможност — отговори Алекс.
	— Наистина — потвърди Кемал и спря пред един голям камък вдясно до стената. Премести го и откри дупка от около четири стъпки, а после с жест подкани Челси: — Първо дамите.
	— Къде води това? — Челси гледаше подозрително отвора.
	— В главния тунел — отвърна Кемал. — Тъй като нашият приятел Ледфорд е доста противен човек, бях си подсигурил начин за бягство, ако стане нужда. Докато той отсъстваше, всявайки хаос в Европа, аз изучавах района и тунелите и копаех дупки. Има още десет минути — каза той, поглеждайки часовника си. — Може би ще успеете. Главният тунел води право напред.
	— Няма ли малки изненади? — попита сухо Челси.
	Кемал поклати отрицателно глава:
	— След като влезете в него, завийте наляво и вървете напред. Той излиза на около половин миля от изхода на това разклонение. Ще сте там след около четири минути. Паркирал съм вашия джип в храстите, на стотина ярда от изхода. Качете се в него и карайте до развалините да предупредите делегацията.
	Челси коленичи и започна да се провира през отвора. Джонатан я последва.
	— Защо го правиш? — попита Алекс без заобикалки.
	— Върви — каза Кемал.
	Алекс коленичи и се пъхна в дупката. Кемал мина след него, изправи се на крака и посочи наляво:
	— Четири минути, обещавам ви. — Той подаде автомата на Алекс. — Може би ще имате нужда от това. Екипът на Краков няма да приветства намесата ви. Успех, приятелю! — Той се обърна натам, откъдето беше дошъл.
	— Къде по дяволите отиваш? — попита Алекс.
	— Да стана богат човек — извика Кемал. — Забравяш, че „Вихреният танцьор“ е още тук.
	— Идиот такъв! Всичко ще хвръкне във въздуха.
	Алекс се колебаеше и Кемал се усмихна разбиращо през рамо:
	— Още един избор. Ти искаш да дойдеш с мен и да убиеш Ледфорд, но знаеш, че Кейтлин и делегацията още са в опасност. Разбираш какъв трябва да бъде изборът ти. — Той сви рамене. — Ще ти помогна ли, ако ти кажа, че Ледфорд няма да оживее? Такова е намерението ми от началото на съвместната ни работа. Той трябва да умре. Всъщност, заради това започна сътрудничеството ни.
	— Не е било само въпрос на пари? — Алекс беше втренчил поглед в лицето му.
	— Аднан само управлява „Харема“. Собственик е Ледфорд.
	— Какво?
	— Той купи контролния пакет акции още когато дойде в Истанбул, както и къщата на „Улицата на ятаганите“. Беше чиста екстравагантност от негова страна. Той даже доведе при Аднан три от децата. Не вярвам да успее да стане император на Южна Америка — сви рамене Кемал.
	— А ти ще станеш ли?
	— Ти как мислиш? — Кемал погледна през рамо, а по лицето му пробягна хитра усмивка.
	След миг той изчезна от погледа на Алекс.
	— Ще му се доверим ли? — попита Челси.
	— Да — отвърна бавно Алекс. — Ще му се доверим. — Той се обърна и бързо тръгна надолу по тунела.
	— Не ни изчаквай — каза Джонатан, повдигайки Челси на ръце. — Ще вървим малко по-бавно.
	— Но аз мога да вървя — намеси се Челси.
	— Сигурен съм, че ще можеш да ходиш и по вода, стига да поискаш — каза Джонатан. — Но така е по-бързо, затова не протестирай.
	След четири минути Алекс се показа на изхода на тунела и остана да чака Джонатан и Челси. Той погледна към хълма и изведнъж се вцепени. Кейтлин!
	Тя тичаше през равнината към хълма. Боса и с разкъсани дрехи, тя приличаше на луда. Щеше да има голям късмет, ако стражите не я застрелят още щом я забележат, помисли си той. Тъкмо в този момент Алекс видя джип, пълен с войници в британски униформи, да се отделя от обсега на бариерите и да се насочва към Кейтлин.
	Алекс хвърли поглед към тунела зад себе си, но Джонатан и Челси още не се виждаха. Повече не можеше да чака и се затича към джипа, скрит от Кемал долу в храстите.


>	Глава двадесет и първа

	— Здравей, Кемал, очаквах те — Ледфорд седеше върху масата, отпуснал гальовно едната си ръка върху изваяното крило на „Вихрения танцьор“, а в другата стискаше своя револвер „Магнум“. — Мислиш, че не съм те подозирал ли? Беше ми много странно, че оправно момче като теб не можа да открие Алекс, след като разрушихме Вазаро. От друга страна, ти беше твърде загрижен за съдбата на моите пленнички. — Той повдигна вежди. — Признавам, че съм разочарован от теб. Очаквах да доведеш Алекс обратно, иначе нямаше да те пусна след него.
	— Ти го загуби, Ледфорд — отговори Кемал — Ти изгуби всичко.
	— Глупости! Нищо не се е променило. Моят план се развива съвсем добре. Картината на Рембранд вече е натоварена в колата и имам шест минути да стигна до поста, преди Ханс да взриви коня. — Той вдигна револвера. — Имам и оръжие, с което да ти пръсна черепа.
	— Заредено с халосни патрони. — Кемал бавно приближи към него. — Оправно момче като мен не пропуска такива дребни детайли.
	— Блъфираш — каза Ледфорд и се прицели в челото му.
	— Така ли мислиш?
	Ледфорд натисна спусъка.

	Имаше още съвсем малко време.
	Ханс духна в дланите си, за да ги стопли и насочи „Спрингфилда“ към пътеката пред дървения Троянски кон. После се облегна удобно на скалата и зачака.
	От там до неговия хълм разстоянието беше по-малко от километър. В пушката имаше само един патрон. Когато си най-добрият, нямаш нужда от повече патрони — беше решил той. Сцената, разиграваща се долу, го накара да се усмихне. Бяха опънали голяма червена палатка, която правеше хълмът да изглежда като кървав цирк. Сравнението го забавляваше. Тогава Краков и момчетата му, както и английските войници, трябваше да бъдат неговите клоуни.
	Краков помогна на старата дама да слезе от автобуса и й се усмихна подкупващо. Ханс виждаше как се движат устните му, когато говореше. После той се обърна и тръгна заедно с Картрайт, а останалите ги последваха.
	Брайън му беше наредил да изчака, докато всички от делегацията влязат в глупавия дървен кон, но на Ханс му беше писнало от заповеди. Щеше да действа, както намери за добре.
	Той се усмихна доволно, представяйки си изненадата на Брайън в последните мигове преди да умре.
	Да оставаше още малко време.

	Когато Джонатан изнесе Челси от тунела, Алекс вече беше подкарал джипа към Кейтлин.
	— Виждам, че Алекс е решил да не чака. — Джонатан постави Челси върху една голяма плоска скала до изхода на тунела. — Така е по-добре.
	Челси гледаше бягащата фигура на Кейтлин.
	— Боже, та тя прилича на луда. И аз ли изглеждам толкова зле?
	— Даже по-лошо. — Той свали ризата си, разкъса я на парчета и бързо уви стъпалото на левия й крак. — Не мислех, че толкова си пострадала.
	— Ще оживея.
	— Да, разбира се. — Той превърза и другия й крак и после я изправи. — Ще можеш ли да вървиш? Искам да се махнем от този хълм колкото се може по-бързо. Не знам колко експлозив има в тези тунели, но не искам да рискуваме.
	— Добре съм. — Челси се изправи и тръгна надолу по склона. — Да се махаме от тук.

	— Качвай се! — извика Алекс, когато се изравни с Кейтлин и натисна спирачките. — Бързо!
	— Колко време имаме? — Кейтлин скочи вътре.
	— Пет минути — Алекс даде газ и джипът полетя напред.
	— Ще успеем ли?
	— От къде да знам?
	Джипът се носеше през полето към хълма.

	Устремил се към развалините, джипът приличаше на пиян носорог.
	Погледът на Ханс се спря върху него. Друга неочаквана промяна в плана на Брайън? Той погледна през бинокъла. Мъж и жена. Трябваше ли да застреля шофьора?
	Не. Той беше много далече и можеше да го уцели само със Спрингфилда, но единственият патрон беше предназначен за Краков. Освен това войниците трябва да са го забелязали и ще свършат тази работа вместо него. Той погледна часовника си. След пет минути статуята трябваше да гръмне.
	Тази промяна обаче можеше да разруши неговия собствен, деликатно построен план. Може би трябваше да ускори акцията.
	Ханс бръкна в джоба си и извади двата малки черни превключвателя, с които можеше да контролира таймерите на експлозива както в тунела, така и в Троянския кон. Предната нощ той се беше промъкнал и на двете места и беше скрил внимателно по един втори детонатор, командван чрез радиовръзка. Син бутон за Троянския кон, червен за тунела.
	Той държеше съдбата на Брайън в дланта си. В този момент от него зависеше всичко. Единствен той контролираше нещата.
	Нямаше нужда да чака още пет минути.

	— Те ще ни застрелят — каза Кейтлин унило, виждайки как джипът с войниците приближава и как един от тях насочва автомата си за стрелба. — Не виждат ли, че искаме да ги спасим?
	— Това, което знаят е, че джипът може да е пълен с динамит. Залегни долу.
	— И тогава да се целят в теб ли? — Кейтлин се държеше за ръчката.
	— Ще ми помогнеш ли с нещо, ако те застрелят? — отвърна Алекс и тръгна на зигзаг, за да попречи на войниците.
	— Не може ли да спрем и да им обясним?
	Алекс поклати глава, поглеждайки часовника си.
	— Има още четири минути. — Той ускори и те се понесоха към дървения кон.

	Ханс се намръщи, опрял гръб в скалата.
	Джипът щеше да премине. Само след няколко секунди Краков ще го забележи и ще вдигне тревога.
	Ханс насочи надолу бинокъла си. Краков стоеше до Картрайт на пътеката, водеща към Троянския кон. Той се усмихваше, а вятърът вееше сребристата му коса. Бавно и внимателно Ханс се прицели и натисна спусъка.
	Кърваво петно се появи на челото на Краков, а подкупващата усмивка остана запечатана на лицето му завинаги.
	Дотук добре. Сега е ред на развлечението. Ще покаже на Брайън кой контролира нещата.
	Палецът му натисна синия бутон и Троянският кон хвръкна във въздуха сред огнени облаци.

	Дървените трески, разхвърчали се след експлозията, счупиха стъклото на джипа.
	Алекс скочи върху спирачките и бутна Кейтлин на пода. Ударната вълна беше повдигнала джипа три стъпки във въздуха и той с трясък падна обратно на земята.
	— Нещо не е наред. Имахме още четири минути — Кейтлин едва си пое дъх. Тя се притисна до Алекс и зарови лице в рамото му. — Някъде стана грешка.
	— Най-вероятно приятелят на Ледфорд — Ханс, е променил правилата. — Алекс предпазливо подаде глава и погледна навън. Беше като в лудница — всички тичаха нанякъде и крещяха. Участниците в конференцията бягаха назад към автобуса. Войниците се лутаха безпомощно и с объркване гледаха дупката, появила се на мястото на огромния дървен кон. Върховете на боровете около статуята се бяха запалили и горяха като гигантски свещи на погребален пир.
	Краков лежеше сгърчен неподвижно на земята. Алекс разтревожено погледна към Картрайт, но тя беше станала от земята и замаяно изтърсваше праха и листата от синия си костюм.
	— Картрайт е добре.
	— А Краков?
	— Не зная, не се движи. Всички тичат към автобуса.
	Кейтлин седна на пода на джипа.
	— Всички ли са живи? Не мога да повярвам, че…
	— Слезте от колата! — Заповедта беше произнесена рязко, с английска решителност. — Вдигнете ръце или ще стреляме!
	Алекс погледна настрани и видя паркиран джипа с английските войници, които ги преследваха. Трима от тях стояха до джипа, а висок мъж с гърбав нос и униформа на британски полковник ги гледаше мрачно.
	— Действайте или с удоволствие ще ви пръсна мозъците!
	— Картрайт е в безопасност — каза сухо Алекс, поглеждайки дулата на трите автомата, насочени към главите им. — Но за нас хич не съм сигурен.

	Револверът на Ледфорд сухо изщрака.
	Кемал се усмихна, измъкна от джоба на кадифените си панталони четири патрона и ги показа на Ледфорд.
	Ледфорд отпусна оръжието и сянка на възхищение премина по лицето му.
	— Щеше да стигнеш много далече, Кемал. Никога не съм срещал…
	Земята потрепери и върху масата се посипа прах.
	Ледфорд замръзна на място.
	— Това е Ханс! По дяволите, много е рано! — Той грабна „Вихрения танцьор“ под мишница. — Този негодник!
	— Дай ми статуята — каза Кемал.
	— Вземи я — очите на Ледфорд заблестяха. — Махам се оттук. Аз самият бях проверил таймера. Това копеле се е върнало и е сложило втори детонатор, който може да задейства, когато си поиска. — Той изведнъж хвърли револвера към Кемал, удари го в слепоочието и когато Кемал инстинктивно се дръпна назад, се шмугна покрай него навън.
	Кемал се съвзе, сграбчи револвера и се затича след него. Ледфорд се беше насочил към стълбата Кемал го следваше, виждайки „Вихрения танцьор“ да проблясва на светлината на фенера. Настигна го точно когато Ледфорд беше започнал да се изкачва и го дръпна за рамото. Ледфорд изръмжа, обърна се и удари Кемал със статуята в гърдите. Кемал отстъпи към стената, а Ледфорд отново се спусна нагоре.
	Кемал сложи два патрона в „Магнума“ и го последва Ледфорд беше на половината път до изхода, когато той го хвана и отново се опита да измъкне „Вихрения танцьор“. Ледфорд го удари с коляно в слабините. Той се сгърчи от болка и се дръпна назад, опитвайки се отчаяно да отскубне статуетката от него.
	— Тя е моя! Дай ми я, кучи сине! — Ледфорд с всичка сила удари Кемал през лицето.
	Кемал усети соления вкус на кръв в устата си. Олюля се, залитна надолу по стълбата, но все още стискаше статуетката. После вдигна пистолета, прицели се и, вече падайки назад, натисна спусъка.
	Кърваво петно се появи на дясната буза на Ледфорд и Кемал го чула вика от изненада и болка.
	Той падна надолу и за момент силната болка го зашемети. Нещо се беше счупило…
	Кемал бавно започна да усеща влажните камъни под тялото си и осъзна, че Ледфорд лежи мъртъв, проснат по-нагоре на стъпалата. Струваше му се, че стълбата се изкачва в безкрайността и тази мисъл го накара да се усмихне. Именно в безкрайността ще попадне, ако не успее да излезе.
	Той сграбчи в ръка „Вихрения танцьор“ и бавно се отправи към стълбата. Противната пареща болка в рамото го караше да стиска зъби. Достигна стълбата и започна да се катери нагоре. Бавно, прекалено бавно. Трябваше да се стегне и да ускори темпото.
	Ханс всеки момент можеше да взриви тунела…

	Глупавите войници тичат из развалините като пилци, при които е пусната лисица, помисли си весело Ханс. Лисицата в случая беше той.
	Той се облегна на скалата, наблюдавайки ги за момент и после насочи поглед към втория детонатор. Брайън вече е разбрал, че кормилото е в ръцете на друг и сега може би отчаяно се мъчи да се измъкне от тунела заедно с безценната си статуя.
	Ханс се колебаеше, удължавайки удоволствието от момента, вкусвайки упоителната, божествена сила.
	— Сбогом, Брайън — каза тихо той и натисна червения бутон, за да взриви експлозива в тунела.

	Първият взрив изобщо не прозвуча като експлозия, а по-скоро като тътен от дълбините на хълма. Десет секунди по-късно вторият и третият отнесоха върха му като при избухващ вулкан.
	Челси и Джонатан спряха насред полето, замаяни от вихрушката от дървета скали и пръст, изстреляни високо в небето.
	— Боже мой! — прошепна ужасена Челси. — Кой може да преживее такова нещо?

	— Няма оцелели — заключи полковник Севърн с твърдото си английско произношение, като погледна към ямата, издълбана на мястото на капака, който водеше към тунела. Той се обърна с лице към Джонатан и Алекс.
	— Естествено, ще направим разследване, но е невъзможно някой да е оживял след такъв взрив. Преди час хванахме Ханс Брукер и той ни каза, че е поставил три бомби с достатъчно експлозив да взривят половината Лондон. — Той вдигна рамене. — Ако взривът не ги е разкъсал на парчета, вероятно са смазани от падащи скали. Земята тук е толкова неустойчива, че изравянето на останките може да отнеме години.
	— В храстите е имало скрита кола. Може би са се измъкнали преди… — Той замълча, тъй като Севърн поклати отрицателно глава. — Не?
	— Намерихме колата на пътя от хълма за равнината, където експлозията трябва да я е унищожила. Една от липсващите картини на Рембранд беше в камиона, но той и сега си стои на мястото. Немид и Ледфорд са още в тунела.
	— Проверихте ли при охраната на постовете? — попита Алекс.
	— Те са били там повече от пет часа и нито една кола не е преминала през бариерата след експлозията. Приемете факта, че са мъртви. Ще ни трябват показанията на всички вас — бързо добави полковник Севърн.
	— На дамите днес им дойде много — вметна Джонатан. — Не може ли да ги пратите в хотела да си починат, а ние с Алекс ще сме на ваше разположение. По-късно ще разпитате и тях.
	Севърн се поколеба, погледна назад към зейналата дупка и кимна с глава.
	— Е, добре, и утре е ден. Ще пратя някой да закара мис Бенедикт и мис Вазаро обратно в Истанбул. Кажете им да не напускат града. Ще започнем разпита с вас, Андреас.
	— Само още две думи. — Джонатан се обърна към Алекс. — Кажи на Челси, че ще дойда да я видя в хотела.
	Алекс не отговори и Джонатан забеляза, че той замислено изучава няколко бора в далечината.
	— Алекс?
	— О, да, разбира се — Алекс отмести поглед от боровете и се отправи към джипа, където седяха Челси и Кейтлин.

	Когато отвори вратата пред Кейтлин и Челси, приказливият портиер на „Хилтън“ остана като гръмнат.
	Той не е виновен, помисли си Кейтлин. Те бяха толкова мръсни и омазани с кръв, сякаш се връщаха от сражение. А това беше самата истина.
	— Трябва да повикаш лекар да види краката ти, Челси — уморено каза Кейтлин, докато се изкачваха с асансьора. — Сигурно не съм успяла да извадя всичките стъкла.
	— Ще се обадя на рецепцията и ще поръчам да извикат някакъв доктор. — Асансьорът спря на етажа на Челси, вратата му се отвори и Челси се запъти навън. — Ще ти се обадя по-късно — каза тя и се отдалечи, накуцвайки.
	Когато няколко минути по-късно Кейтлин отключваше вратата на стаята си, телефонът вътре иззвъня. Тя изтича, вдигна слушалката и от нея се разнесе гласът на Челси.
	— Мелис е изчезнала. Управителката на дома е оставила съобщение за мен в стаята. Те смятат, че е избягала.
	— О, не! Извикали ли са полиция?
	— Да, преди час. Господи, какъв ден!
	А когато намерят Мелис, ще трябва да й кажат, че единственият човек, който я е свързвал със света, е разкъсан на парчета. Челси беше права — какъв дяволски лош ден.
	— Ще ти се обади ли тази управителка, когато открият Мелис?
	— Да, моли се на Бога! — Челси затвори телефона.
	Кейтлин бавно се отправи към банята и пусна душа. Докато се събличаше, тя улови отражението си в огледалото над ваната и потръпна. Изглеждаше даже по-лошо, отколкото й се струваше. Голяма синина се беше появила на подутата й буза, а сенките под очите й изглеждаха също толкова наситено сини.
	Тя се вмъкна под душа като остави топлата вода да се стича върху нея и да прогонва болката от мускулите й. Трябваше да бъде доволна. Ледфорд беше мъртъв и правдата беше възтържествувала. Но това удоволствие беше горчиво, защото освен Ледфорд беше мъртъв и Кемал Немид.
	Кемал. Странният, забавен и потаен Кемал, който я беше развълнувал, излекувал и… предал. Все пак Алекс й бе казал, че накрая Кемал ги е спасил всичките. Тя усети горещи сълзи да се стичат по бузите й и не разбра дали те бяха просто от облекчение след напрежението, или за този лукав и недостоен разбойник Кемал.

	Алекс се прибра в хотела след полунощ. Изглеждаше толкова изтощен и раздърпан, колкото и Кейтлин преди известно време.
	— Има ли някакви новини? — запита тя, когато той влезе в стаята, а после седна в леглото и угаси телевизора. — Имам предвид, освен, това, което знаем. Очевидно английската делегация е споделила нещо с пресата. Това, което стана в Троя, навсякъде е водеща новина.
	— Да, на първа страница във всички вестници. — Алекс уморено поклати глава. — Претърсват брега, но не са открили къде е закотвен „Аргос“, а Севърн все още е убеден, че никой не е оцелял от взрива. Неговите момчета се опитаха да копаят и да изровят нещо, но се отказаха, когато земята под тях пропадна. Те считат въпроса за приключил.
	— А „Вихреният танцьор“?
	— Според Севърн той е бил унищожен от взрива.
	Кейтлин се натъжи. Чувстваше се така, сякаш е изгубила стар приятел или част от самата себе си.
	— Цялата красота и всичките му тайни вече ги няма.
	— Ще дойда след няколко минути. Ще взема един душ.
	— Ще ти стане по-добре — отвърна тя.
	— Не бих могъл да се чувствам по-лошо.
	— Като че ли можеш. Мелис е избягала.
	— Какво? — Алекс спря по средата на стаята и се обърна.
	— Мелис е избягала днес следобед от дома. Полицията я търси из града, но още не са я открили.
	— О, колко неприятно.
	— Не изглеждаш много разтревожен — намръщи се Кейтлин.
	— Не, тревожа се, но може би… — провлече той, докато влизаше в банята, а после затвори вратата. Няколко мига след като той пусна душа, телефонът иззвъня и Кейтлин се протегна, за да го вдигне.
	Тя тъкмо затваряше, когато след десетина минути Алекс влезе в стаята.
	— За Мелис ли беше? — изпитателно я погледна той.
	— Челси беше. Съобщи, че все още не са я намерили.
	— Истанбул е голям град — Той се приближи към леглото.
	— За бога, знам, че е голям… — Кейтлин замълча, усетила колко рязко отговаря. — Извини ме, много съм разстроена.
	— Заради Мелис ли?
	— За всичко. Да, и за Мелис. Не мога да се оправя с цялата тая бъркотия, но Мелис… искам… — Тя го погледна, мъчейки се да спре сълзите, които бликнаха от очите й. — Искам тя да е на сигурно място. Тя е само едно дете. Не искам да страда повече. Дойде ни твърде много. Искам всичко това да свърши.
	— Да — Той протегна ръка и нежно погали косите й. — Кейтлин… — той се поколеба — мисля, че няма да открият Мелис.
	— Не можеш да знаеш със сигурност.
	— Разбира се. — Той седна до нея на леглото и я обгърна с ръце. — Това са само предположения.
	— Предположения ли? — тя се отдръпна, за да може да го погледне. — За какво намекваш?
	Той не отговори веднага.
	— Ами ако Кемал е жив?
	— Севърн твърди, че това е невъзможно. — Тя беше отворила широко очи от учудване.
	— Севърн не си дава сметка колко находчив е Кемал.
	— Смяташ ли, че се е измъкнал?
	— Не зная.
	— Никой не е преминавал през постовете — добави тя. — Ами картината, която намериха в колата? Кемал нямаше да остави нещо толкова ценно.
	— Това, че Кемал се е отказал от картина за няколко милиона долара, е наистина смайваща идея, но той е достатъчно умен, за да не сече клона, на който седи.
	— Това не е всичко, нали? — погледна го Кейтлин недоверчиво.
	— Открих следи от велосипед край храстите. Забелязах ги, когато с Джонатан обикаляхме безцелно и чакахме Севърн за разпита, а когато ти си отиде, се върнах да ги разгледам отблизо.
	— Колело! — Произнесе тя развълнувано.
	— Това е само една възможност — той спря с жест потока от думи, който напираше в нея. — Пръстта беше така изровена от експлозията, че не мога да кажа дали следите бяха пресни. Но това ме накара да се замисля. Кемал не е възнамерявал да ходи в Южна Америка с Ледфорд, а да открадне картините за себе си. Той обаче е знаел, че трябва да има сигурен изход, за да си позволи да спъне работата на Ледфорд. Той ни каза, че никой не познава по-добре от него онези тунели, а е странно да не е знаел за експлозива на Ханс. Този Кемал, когото ние познаваме, би направил и невъзможното, за да узнае плановете както на Ледфорд, така и на Ханс Брукер.
	— Ти смяташ, че той е знаел за бомбите?
	— Възможно е. Кемал обаче няма вкус към убийствата. Той самият ми го каза. Той е приел експлозията при развалините като възможност за отклоняване на вниманието, но е имал нужда от нещо друго, за да осуети опита за убийство.
	— Имал е нужда от нас — забеляза Кейтлин. — Възнамерявал е да използва части от плана на Ледфорд, за да изчезне от полезрението с картините.
	— Известно ни е, че в храстите е имало само две коли и че Кемал е преместил джипа до изхода на тунела. Да предположим обаче, че той е скрил там и велосипед. Спомни си как беше облечен — кафяви кадифени панталони, груби обувки и червен вълнен пуловер. Би могъл да мине за най-обикновено селянче от околността. Аз самият го взех за такъв, когато го видях за пръв път. Той може да се скрие в хълмовете, докато войниците се оттеглят и тогава да се насочи към някое от стопанствата на брега на морето.
	— Където ще го чака моторница — допълни Кейтлин. — За да го закара до… — Тя замълча. — Къде?
	— Където е закотвен „Аргос“. Вероятно не е пропуснал да подкупи щедро екипажа, за да го приемат като водач вместо Ледфорд.
	— По такъв начин той вдига платна и отплава без повече пречки с товар от безценни произведения на изкуството.
	— Може би ще има още нещо за уреждане.
	— Мелис ли? — Кейтлин се помъчи да си спомни какво й бе казала Челси сутринта. Сякаш беше изминала цяла вечност, откакто Челси влетя в стаята да й каже, че Алекс е отишъл в посолството. — Управителката на дома е казала на Челси, че Мелис била много разстроена снощи, но след като Кемал я посетил, се успокоила и изглеждала доволна. Челси обаче спомена, че Мелис днес отново е била нервна.
	— Дали е било нерви… или очакване?
	— Може би снощи Кемал й е казал, че ще я вземе със себе си?
	— Някой от неговите съучастници може да я е отвел на „Аргос“. — Той вдигна одеялото, пъхна се в леглото до Кейтлин и уморено се облегна на възглавницата. — Господи, как да разбера? Угаси лампата!
	Тя се протегна и угаси, преди да си легне.
	— Каза ли на полковник Севърн?
	— Какво можех да му кажа? Всичко това са предположения.
	Тя не отговори.
	— Ако се е измъкнал, трябва да е взел „Вихрения танцьор“.
	— Ако е поел риска да го хванат с него. Как може да се скрие статуя на велосипед? По-умно би било да я остави като картината на Рембранд. Но аз нямам факти, които да подреждам. Единственото, с което разполагаме, са проклетите следи от колело. Всичко е само предположения и догадки.
	— Ти искаш ли това да е вярно?
	Той дълго мълча, сякаш нямаше намерение да отговори, а после едва доловимо произнесе:
	— Да, искам това да е истина.
	За Алекс това признание не беше лесно. И той, и Кейтлин бяха недоверчиви, а Алекс се беше почувствал също като нея предаден от Кемал. Без съмнение Кемал беше блестящ, ловък и опасен, но Кейтлин изведнъж си спомни тъмното му, озарено от нежност лице, когато говореше на Мелис в градината.
	Кейтлин се плъзна в ръцете на Алекс и намести глава на рамото му.
	— И аз — прошепна тя.

	Когато Кейтлин се събуди на другия ден към обяд, Алекс беше вече излязъл. Най-напред реши, че е в банята, но после видя бележката на нощното шкафче.
C>
	Кейтлин,
	Аз заминавам за Ница. Когато ти снощи заспа, аз продължих да мисля и изведнъж ми хрумна, че можем да използваш цялата бъркотия, за да лансираме парфюма. Трябва обаче да действуваме бързо, за да извлечем максимална полза от ситуацията. Не давай никакви интервюта за случилото се в Троя и кажи на Челси и Джонатан да направят същото. Ако журналистите искат изявление или интервю, кажи им да бъдат в Ница, в хотел „Негреско“ на петнадесети декември за представянето на „Вазаро“.
	Когато Севърн те освободи, ела в Ница. Имам нужда от теб.
@	Алекс
C$
	Кейтлин смаяна прочете писмото отново. Миналата вечер Алекс беше изтощен, унил и уязвим и все пак по някое време в него бе настъпил обрат. Той отново действаше, мислеше и караше събитията да му се подчиняват.
	_„Дай им каквото искат.“_
	Изглежда, че пресата трябваше да почака две седмици — до петнадесети декември, за да получи това, което желаеше. От друга страна, представянето на „Вазаро“ нямаше да има равно на себе си в света на парфюмите.


>	Глава двадесет и втора

	Челси забеляза Кейтлин, която чакаше асансьора и й махна с ръка над тълпата журналисти във фоайето на „Негреско“. После се обърна и дари с ослепителна усмивка репортерите, които я следяха и усилено щракаха с фотоапаратите. От всички страни към нея валяха въпроси.
	— Вярно ли е, че сте били отвлечена от „Черната Медина“?
	— Какво правихте в Париж през последната седмица?
	— Ще направите ли филм за…
	— Никакви въпроси — Челси протегна ръка, за да се предпази от думите, които я заливаха. — Знаете за споразумението. Идвате довечера на представянето с камери и веднага след това ще направим пресконференция. Тогава ще питате каквото ви душа иска. — Тя започна да си пробива път сред тълпата. — Сега трябва да се кача горе и да се освободя от тези обувки. Ще се видим довечера.
	Управителят на хотела, който смущаващо приличаше на Том Круз, бързо се вмъкна между нея и репортерите, проправяйки й път към асансьора.
	— Какво шоу!
	Челси се обърна, чула познат глас. Сред тълпата на репортерите тя откри лицето, което търсеше.
	— Радвам се да ви видя тук, Тиндейл. Мислех, че сте твърде ангажиран, за да отразявате екстравагантно шоу като днешното. Не ви ли е страх, че ще пропаднете?
	— Защо да не бъда тук? — Лицето на Тиндейл с прекалено голяма долна челюст остана безизразно. — Не устоях на изкушението. Никой не може да каже, че не вършите добре това, с което се захванете, мис Бенедикт. — Той се обърна и се изгуби в тълпата.
	Докато се придвижваше към асансьора, Челси почувства лека досада, примесена с неволен респект към журналиста. Управителят бързо я въведе заедно с Кейтлин в асансьора, затвори стъклената врата и застана чинно до нея, а Кейтлин натисна копчето.
	Челси бързо прегърна Кейтлин.
	— Как си?
	— Чудесно. Въпреки че едва се държа на крака.
	— Боже, кристални свещници в асансьора? — Челси вдигна глава и погледна към тавана. — Вашият хотел „Негреско“ знае как да си опече работата. — Погледът й обходи стените, тапицирани с червено кадифе. — А тези момчета са толкова секси в панталоните си от осемнадесети век, прилепнали към фантастичните им задници. Какъв упадък! Харесва ми. — Тя въздъхна със задоволство.
	По устните на Кейтлин се плъзна усмивка.
	— Предполага се, че ливреите от осемнадесети век не трябва да възбуждат твоето либидо. Хотелът е отворен през 1912 г. и се стреми да постигне историческа атмосфера.
	— Значи съм била права — отвърна Челси. — Ако са търсели историческа автентичност, защо дрехите са от осемнадесети век, когато хотелът е строен през двадесети? — Тя поклати глава. — Сексът движи света. Мъжките дрехи са били по-секси през осемнадесети век и затова първокласните задници на тези момчета са скрити в панталони до коленете.
	— Мисли си каквото искаш — усмихна се Кейтлин.
	— Това ми е навик. Всичко наред ли е за довечера? — обърна се тя към нея.
	— Не, но ще стане. Успях да се измъкна само за няколко минути, а после трябва да сляза и да проверя тонрежисьорите — намръщи се Кейтлин.
	Когато асансьорът спря и двете излязоха в просторното фоайе, при двукрилата врата на стаята чакаха две момчета, заобиколени с багаж. Челси весело наблюдаваше как Кейтлин веднага насочи поглед към тези части от телата им, които толкова я бяха впечатлили.
	— Виждаш ли? — прошепна тя.
	Кейтлин отклони виновно поглед от задните им части и срещна дяволитата усмивка на Челси.
	— Забележително — кимна тя сериозно.
	Челси отключи вратата и момчетата вмъкнаха в стаята четирите й куфара и двата сандъка. Тя веднага забеляза, че елегантността на осемнадесети век е съчетана с удобствата на двадесетия. До отсрещната стена имаше бюро в стил Луи XVI, на стената бяха окачени две картини, които приличаха на оригинални, а прозорецът гледаше към Средиземно море.
	— Внесете куфарите на мис Бенедикт в тази стая. — Кейтлин посочи вратата вляво от хола. — Не й досаждайте с обяснения кое къде е. Тя ще се справи.
	— Ще се оправя. Аз на практика живея само по хотели — намръщи се Челси.
	След миг Челси даде бакшиш на носачите и ги отпрати, а после се обърна към Кейтлин.
	— Барбара Уолтърс ме посрещна на летището и ме агитираше да й дам извънредно интервю преди премиерата на парфюма. — Челси изрита високите си обувки и започна да обикаля из стаята. — Потят се от нетърпение.
	— Старахме се много. Партито във Версай не беше нищо в сравнение с това сега.
	— Как е Алекс?
	— Едва успявам да го видя, освен през нощта, но и двамата заспиваме като мъртви, преди да сме си казали и две думи. — Тя замълча. — Мариса е тук.
	— Какво? — Челси се обърна изненадано.
	— Тя искаше да дойде и Джонатан я изпрати със самолет на компанията Андреас.
	— Господи, та на нея само преди два дни й разрешиха да стане от леглото! Къде е тя?
	Кейтлин кимна към отсрещната врата на хола.
	— Пристигна късно снощи и още спи. Мислех, че ще искаш да е в твоята стая, за да я държиш под око.
	— Точно това ще направя. Но тези проклети доктори не е трябвало да я пускат да дойде.
	— Тя изглежда много добре — вметна Кейтлин. — Джонатан нямаше да я пусне, ако…
	— Не е трябвало да го прави. — Челси сви ядосано юмруци. — Какво по дяволите печеля от това, че се разкарвам из цяла Европа, за да не го срещна, като той ги върши такива? Как ще разберем, че той е довел Мариса…
	— Губиш битката, Челси — тихо каза Кейтлин.
	— Права си, по дяволите. — Челси дълбоко въздъхна и отпусна юмруци. — Ела в спалнята ми. Нося ти подарък от Париж.
	— Наистина ли? — Кейтлин я последва в спалнята и любопитно я загледа как отваря чантата, сложена до гардероба. — Какво е това?
	— Всъщност то не е от мен, а от Жан Пердо. Тази височайша особа ми се обади в хотела и ме покани при себе си. — Челси внимателно извади дреха в копринена опаковка. — Пурпурна роза, здраво вкоренена — изрецитира тя и измъкна един предмет от джоба на куфара. — С бодли.
	— За мен е чест.
	— Така трябва да бъде. — Челси разопакова рокля в наситен пурпурен цвят, почти като бургундско вино и я подаде на Кейтлин. Беше много семпла, падаше до земята и оставяше едното рамо открито по модата в Древна Гърция. Ефектът идваше не само от коприната, но и от фините дипли, които меко очертаваха формите на тялото.
	— Прекрасна е… — въздъхна Кейтлин.
	— Ще изглеждаш супер в нея. — Челси извади от опаковката и предмета, който държеше. — Това се носи високо на дясната ръка като робска верига.
	Блестящата златна гривна беше също много семпла — верижка с диаманти като капчици роса, която щеше да се увие два пъти около ръката й.
	— Просто не знам какво да кажа.
	— Благодари на Жан, когато го видиш. Аз изпълнявам само ролята на куриер. — Тя подаде гривната на Кейтлин. — Може да не си му толкова благодарна, като получиш сметката.
	— Ти какво ще облечеш?
	— Ще съм в тон с теб. Взела съм роклята в кехлибарено ламе от „Шанел“. Ще бъда на ниво. — Тя театрално разкърши рамене.
	— Ще бъдеш, независимо от дрехите си. Първият път, когато те срещнах, реших, че носиш духа на „Вазаро“.
	Челси беше много развълнувана. Кейтлин не можеше да й направи по-голям комплимент. Оттогава Кейтлин беше загубила много неща, но беше станала по-силна, по-сигурна и по-уверена в себе си.
	— Ходила ли си отново във Вазаро?
	— Не още. Нямах време. Утре ще отида. — Лицето й се озари в усмивка.
	— Ще можеш ли да го понесеш?
	Кейтлин кимна.
	— Време е да започнем отново. Както казва Алекс, животът тече. — Тя внимателно сложи роклята обратно в плика, сгъна я върху ръката си и се насочи към вратата. — Трябва да се хващам на работа. Фризьорът на хотела ще дойде в четири да ти направи фризура и маникюр, а демонстрацията започва в осем. В шест ще донесат лека вечеря за теб и Мариса.
	— Изглежда, че държиш всичко под контрол.
	— Не всичко. Но се старая — Кейтлин помаха с ръка на излизане. Челси свали костюма си и го хвърли на леглото.
	— Мамо?
	— Тук съм. — Челси бързо се запъти към хола и видя Мариса. Тя все още носеше долнището на пижамата си, но беше наметнала една рокля. — Не трябваше да ставаш. Идвах при теб. Изглеждаш добре, много добре — изучаваше я тя критично.
	Тя беше права. Мариса беше възвърнала цвета на лицето си и изглеждаше напълно нормално, с изключение на превръзката на дясното рамо.
	— Добре съм — Мариса се наведе да целуне майка си. — Другата седмица тръгвам на училище.
	— Много е рано. Защо не…
	— Всичко ще бъде наред — отвърна твърдо Мариса. — Успокой топката.
	Челси се усмихна. Винаги се забавляваше, когато Мариса използваше жаргона на нейното поколение! Звучеше й съвсем чуждо от устата на дъщеря й. После усмивката й угасна.
	— Не трябваше да идваш тук Джонатан не трябваше да…
	— Джонатан направи точно това, което и двамата с него искахме. Аз дойдох заради него — Мариса твърдо посрещна погледа й.
	— А не за да ме видиш? — Челси настръхна, въпреки че тя очевидно се шегуваше.
	Мариса поклати отрицателно глава.
	— Ще гледам шоуто по телевизията. — Тя замълча. — Не може да продължава така, мамо. Ти ни залъгваш и двамата.
	— Аз да ви залъгвам?
	Мариса кимна.
	— Мен лишаваш от баща, а Джонатан — от съпруга. — Тя гледаше сериозно Челси. — Когато Питър умря, научих нещо важно. Едно от последните неща, които ми каза, беше да живея. Животът е твърде ценен, за да го пропиляваме, щом не знаем кога ще свърши. Трябва да го живеем пълноценно, а ти не ни даваш това право.
	— Единственото, което искам, е да си щастлива. — Челси беше поразена.
	— Тогава престани да ни баламосваш.
	— Ти не разбираш. — Челси поклати объркано глава.
	— Мили боже, толкова си упорита. — Тя се поколеба, а после каза: — Погледни го от друга страна. Ами ако Джонатан стане президент? Срещу президентите нерядко стрелят. Ето например Кенеди, Линкълн, Рейгън.
	— Не! Няма да позволя това да се случи.
	— Ти няма да си там. Той ще бъде сам.
	— Президентът никога не е сам.
	— Но няма да си има никой, който наистина да мисли за него. Той има нужда от теб, мамо.
	_„Имам нужда от теб“_ — беше казал Джонатан в тунела.
	— Той ще се оправи.
	— Откъде знаеш? — Мариса погледна обърканото лице на майка си и реши да извади тежката артилерия. — Решили сме да вземем нещата в свои ръце. Ако не се омъжиш за Джонатан, аз ще отида да живея при него. — Тя с жест спря отговора на Челси. — Ще го направя съвсем явно. Мислиш ли, че като живее с едно шестнадесетгодишно момиче, ще има голям шанс да стане президент?
	— Ти се шегуваш. Джонатан никога няма да те постави в такова положение.
	— Ти си права — Джонатан блъфира. Но аз не. — Мариса се усмихна. — Ще намеря начин да го направя.
	— Не знаеш какво говориш! Пресата ще те погуби.
	— Винаги съм знаела, че ти се страхуваш повече от мен да не ме наранят. Моята болка премина, мамо — добави внимателно тя. — Вече само ти ме нараняваш.
	— Ще унищожиш Джонатан.
	— Няма, той е достатъчно силен и нито една от нас не може да му попречи.
	— Президентството е…
	— Аз обичам Джонатан. Обичам и теб. Ако трябва да жертвам единия, за да бъде другият щастлив, кого трябва да избера? Погледни ме! — Мариса беше вперила поглед в нея. — Трябва ли да го направя?
	— Ти го искаш — промълви несигурно Челси.
	— Радвам се, че се изяснихме — каза Мариса и се приближи да я целуне. — Помисли си. Давам ти срок до другата седмица и тогава ще замина за Порт Андреас.
	— Благодаря ти — отвърна й иронично Челси.
	— Ще бъде по-лесно, щом го приемеш един път. — Мариса се обърна и тръгна към стаята си. — По повечето въпроси не си била толкова упорита.
	Вратата зад Мариса се хлопна и Челси объркано поклати глава. Боже, този път беше изкарана от релсите.
	Тя бавно приближи едно тапицирано кресло и се отпусна безсилно в него. Трябва да обмисли какво да прави. Всичко беше толкова смешно. Мариса беше само едно малко момиче, а тя — опитна жена. Трябваше да намери начин да я отклони от решението й, ако изобщо успееше да се съсредоточи.
	Мариса беше казала, че тя не мисли логично за тези неща. Толкова ли беше лошо да те закриля човекът, когото обичаш?
	И все пак, ако тази закрила пречеше на пълноценния живот, както твърди Мариса? Тя не знаеше.
	Челси се облегна назад в креслото и отпусна глава. Може би наистина беше упорита като магаре, но все по-ясно съзнаваше, че трябва да вземе решение.

	В седем и половина Челси почукана вратата на стаята на Кейтлин. Тя отвори.
	— Челси, ти още не си облечена!
	— Не се притеснявай. Ще ти отнема само няколко минути. — Тя влезе в стаята и огледа Кейтлин от главата до петите. — Казах ти, че ще изглеждаш прекрасно в тази рокля.
	— Цяло чудо е, че ме откри. Отбих се само за миг да взема един душ и да се преоблека, а после трябва да видя дали тайните служби проверяват гостите.
	— Няма дълго да те задържам. — Челси затвори вратата след себе си. — Трябва да ти кажа нещо.

	В осем без четири минути Кейтлин се втурна по дългата, оградена с кордон стълба на балната зала.
	— Всичко наред ли е? — попита Алекс, когато Кейтлин се настани в стола до него.
	— Останах без дъх — прошепна Кейтлин.
	— Има ли нещо? — намръщи се Алекс. — Мислех, че всичко върви като по вода. Къде е Челси?
	— Скоро ще дойде. — Тя погледна над тълпата и помаха с ръка на Джонатан, седнал назад във високата кръгла зала.
	Първите десет реда бяха запазени за журналисти, фотографи и телевизионни екипи. Кейтлин погледна към подиума и забеляза поне тридесетина микрофона, които чакаха Челси да започне речта си.
	— Ще има подобаваш отзвук в пресата — отбеляза тя.
	— Излъчваме на живо чрез сателит за седемдесет и две страни. — Струнният квартет отзад в залата засвири и Алекс погледна часовника си. — Къде е тя? Трябва да започваме.
	— Не се тревожи. Челси винаги идва навреме.
	Той беше забелязал скритата възбуда в гласа й и се обърна към нея:
	— Кейтлин, какво за бога…
	— Ето я! — Тя здраво стисна ръката му.
	Музиката се усили и когато Челси Бенедикт започна да слиза по стъпалата, през залата премина лек шепот.
	Челси носеше дългата тясна сребриста рокля, направена за нея от Жан Пердо и в нея изглеждаше като в ризница. Не беше сложила бижута, дългите й крака се очертаваха при всяка стъпка, вълнистата й коса хвърляше топли отблясъци. Гледаше право напред, очите й святкаха със сапфирен блясък, а лицето й бе оживено от напираща енергия.
	Залата беше наелектризирана.
	Въпреки че не сваляше очи от Челси, Кейтлин усети раздвижването в редиците.
	— Време е да започваме — прошепна тя и се надигна от стола си, а после усети, че използва израз на Челси. Колко много беше научила от нея! Преди шест месеца тя би изпаднала в паника пред такава аудитория.
	— Дами и господа, аз съм Кейтлин Вазаро. Благодаря ви, че дойдохте. Тук сме, за да представим един парфюм, който според нас ще е единствен в историята на ароматите. — Челси почти беше достигнала подиума — Тази вечер с парфюма ще ви запознае една жена, неповторима като него. Толкова уникална, че сме й поверили представянето на парфюма за вечни времена. — Тя забеляза как Челси шокирана спря на стълбите, но продължи. — Вярваме, че парфюмът ще се утвърди през годините занапред, но никога няма да имаме друга толкова очарователна представителка. Както „Вазаро“, така и Челси Бенедикт са неповторими.
	Тя се оттегли и седна при Алекс.
	— Какво, за бога, става тук?
	— Ще видиш.
	Когато Челси стегна до подиума избухнаха ръкопляскания.
	Тя стоеше изправена с високо вдигната глава и чакаше аплодисментите да затихнат. Прочисти гърлото си, но гласът й беше все още малко дрезгав, когато заговори.
	— Не можете да си представите каква чест ми оказа току-що Кейтлин Вазаро, но скоро ще разберете. — Ръцете й здраво стискаха катедрата, пред която стоеше, докато тя оглеждаше присъствуващите. — Но нека всичко да върви по реда си — Тя извади кристалното шише на Льоклерк и го вдигна в ръцете си. — Парфюмът „Вазаро“. Това е най-великолепният парфюм на света. Докато съм жива, няма да използвам друг. Ако мога да си го позволя. — Тя направи лека гримаса — Трябваше да настоявам в договора, който подписах, да има специална клауза, която да ми гарантира снабдяването с него. Всички вие знаете какво се случи във Вазаро и за известно време, може би, парфюмът ще е дефицитен. — Тя замълча — А сега искам да съобщя, че се оттеглям от кампанията по разпространението на парфюма.
	Кейтлин усети как Алекс дълбоко въздъхна.
	— Казах на Кейтлин Вазаро, че ще върна парите, с които съм разполагала и няма да представям продуктите, на която и да е компания. — В залата се разнесе шепот и Челси се усмихна. — Изненадани ли сте? Още нищо не сте чули. — Тя размърда рамене и продължи. — Имам честта да обявя, че човекът, за когото ще се омъжа — Джонатан Андреас, ще се кандидатира за президент на Съединените щати.
	Сред присъстващите избухна врява и Челси изчака един момент, преди да протегне ръка, за да настъпи тишина.
	— Зная, че нещата не се правят така. — Тя се позасмя. — Но какво от това? Аз съм си такава. — В залата се засмяха и усмивката на Челси угасна. — А сега запазете тишина. Искам да ви кажа още нещо.
	В залата се възцари мълчание.
	— Джонатан Андреас е най-прекрасният и най-достойният човек, когото познавам. — Гласът й звучеше с дълбока искреност. — Да бъдеш президент е неблагодарна работа и аз не зная защо той го иска. — Тя замълча — Не, това не е вярно. Мисля, че разбирам защо. Той иска да помага, да променя нещата, да създаде нещо по-добро от хаоса, в който живеем. Ето какъв човек е той. След бъркотията, която създадохме, не зная дали сме достойни за него, но той ще остане при нас. — Тя замълча за момент. — Освен ако не го изберете, смятайки, че не съм съпругата, която трябва да има един президент. Някои тактични политици са казали на Джонатан, че женитбата му с мен ще провали всичките му възможности да стане президент. Че обществото няма да приеме жена с моята слава, а Джонатан трябва да се съобразява с мнението на хората. — Тя се позасмя. — И аз му казах същото, но той не иска и да чуе. Той ме обича. — Тя пристъпи напред и припряно продължи: — Но той ви уважава. Уважава интелигентността и преценката ви. Казва, че светът се е променил и че хората държат повече на честността, а не на идеалния образ. Ще видим дали е прав.
	Челси хвана още по-здраво катедрата пред себе си и продължи:
	— Аз съм доста известна актриса и обикновено не ме прослушват дълго, когато ми възлагат роля, но в момента става точно това. Разберете, аз ще бъда това, което виждате в момента. Няма да съм като Нанси Рейгън или като Жаклин Кенеди, твърде съм далече и от Барбара Буш. Мога да изиграя добре ролята на господарка на имение, но няма да бъда винаги безукорна Първа дама. Аз съм жена с характер и ще допускам грешки. Ще съм прекалено честна и няма да наричам бялото черно, когато протоколът го изисква от мен.
	Тя се усмихна и си пое дъх.
	— Но това си има и положителните страни. Винаги ще знаете какво може да очаквате от мен. Не съм глупава, лоялна съм; умея да си върша работата. — Тя замълча и изправи глава. — Имам и едно друго качество, за което скоро бях критикувана от скъпи за мен хора. Считат, че прекалено ги покровителствам. Може би е така, но това не е толкова лошо и можем да го използваме. Щом един път ви приема всички като мое семейство, ще ви защитавам и ще се грижа за вас.
	Страните на Челси бяха поруменели, очите й блестяха и тя предизвикателно гледаше присъстващите.
	— Това е, което имам да ви кажа. Сега е ваш ред. Не бъдете глупави и не проигравайте шанса си, както често съм правила самата аз. Няма да намерите втори като Джонатан Андреас. — Тя се обърна и слезе надолу по стълбите.
	Цялата зала стана на крака, шумът беше оглушителен. Челси се отправи към Джонатан.
	— Боже мой! — въздъхна Алекс.
	— Да. — Очите на Кейтлин бяха пълни със сълзи, когато се изправи и започна да аплодира заедно с тълпата. — Ще го изберат ли, Алекс?
	— Не зная. — Алекс я хвана за ръката и я изведе от подиума. — Но това май беше началото на предизборна кампания.
	— Наистина, ударението не падна върху парфюма, но не можех да й забраня да го направи.
	— Няма значение — засмя се Алекс. — Ако Джонатан наистина влезе в Белия дом, речта на Челси ще се разпространява най-малко още осем години. Не сме и сънували такава реклама.

	Челси спря пред Джонатан и вдигна поглед към него.
	— Трябваше да те предупредя, че ще го направя. Надявам се, че не си си променил намерението да се ожениш за мен. Сега вече е твърде късно.
	— Значи вече съм хванат в мрежата.
	— Мислиш ли, че Дженингс ще се ядоса?
	— Естествено.
	— Това притеснява ли те?
	— Не, защо? Вече имам теб да ме защитаваш.
	— Прав си. Ще те направя щастлив. — Тя го хвана за ръката и го побутна към изхода. — Хайде, имаме пресконференция с Алекс и Кейтлин, а искам първо да открия Мариса. — Тя забеляза Тиндейл, който стоеше до изхода, спря насред пътя и го погледна дръзко. — Надявам се, че сте доволен от шоуто, Тиндейл. Ще гласувате ли за моя съпруг?
	— Не съм решил. — Ъгълчетата на устните му изобразиха усмивка. — Но ще гласувам за вас, ако се кандидатирате.
	Тя му намигна, а после се изсмя.
	— Не забелязахте ли, че и аз влязох в състезанието? Ще действам с Джонатан. — Тя мина покрай него, хвана Джонатан под ръка и му прошепна: — Знаеш ли, той ми харесва. Може да стане отличен секретар по печата.
	— Ти започна да раздаваш служби — разсмя се Джонатан.
	Но тя вече беше забравила за Тиндейл и се мръщеше замислено.
	— Ще звънна на моя рекламен агент да ни осигури за утре през нощта участие в _Карсън и Нощна линия_. Така ще съчетаем развлечението с пресконференцията. Мисля си, че ако предизвикаме интерес у хората, станем популярни и се придвижим напред в класациите, твоята партия ще те номинира за кандидат. — Той се смееше и тя го погледна строго. — Говоря сериозно. Трябва да го направим. Няма да допусна да ме обвиняваш някога, че не са те избрали заради мен. Няма да ти отнемат поста, който желаеш. Ще победим.
	— Сигурен съм. И не мога да чакам повече. — Той се приближи и я целуна по бузата.


P>
	Няма по-голяма любов от онази, разцъфтяла под сянката на меча…
P$
	Кейтлин си беше спомнила този стих докато стоеше на хълма и наблюдаваше розовата градина под него. Мечът беше паднал и разрушил Вазаро, но сред това опустошение тя откри нова любов и нови приятелства, които щяха да надживеят годините.
	Както беше устоял Вазаро.
	Тя беше очаквала, че отново ще усети мириса на пушек, но наоколо се разнасяше само ароматът на земя. Полето беше изчистено, пръстта бе разорана и тя виждаше в низината как Жак и останалите работници засаждат клонките, отчупени от големите храсти. На друг ред садяха малки храстчета, купени от разсадник.
	Тя видя и Алекс, който, коленичил в пръстта, съсредоточено засаждаше един розов храст. Видът му й напомни първите им седмици във Вазаро. Той беше облечен в риза на сини райета и износени джинси, а косата му беше превързана над челото със синьо-бяла лента.
	Той погледна към нея и се засмя, а тя се спусна надолу. Ускори стъпка и вече почти тичаше.
	— Не си ми оставил бележка — каза тя, останала без дъх. — Събудих се, а теб те нямаше. Придобиваш лоши навици.
	— Мислех, че ще се сетиш къде съм. — Той отъпка земята около корена. — Вече свършихме с представянето на парфюма. Време е да се хващаме на работа тук.
	— Джонатан, Челси и Мариса отлитат днес за Ню Йорк. — Тя коленичи до него и го погледна.
	— Зная. Звъннах им по телефона да им кажа довиждане, преди да напусна хотела. — Алекс се отпусна назад и добави: — Може би няма да ги виждаме известно време.
	— От Интерпол се обадиха на Джонатан точно преди да си тръгна от хотела. Открили са „Мона Лиза“.
	— Какво? — настръхна Алекс.
	— Преди два дни някой се е обадил на застрахователните агенти и е поискал възнаграждение за намирането й. Вчера следобед на Азорските острови е станала размяната на парите срещу картината.
	— Каква е била сумата?
	— Два милиона долара.
	— Всичко е станало анонимно, нали? — въздъхна Алекс.
	— Да. Сигурна съм, че те биха преговаряли и с дявола, за да си получат обратно картината — Кейтлин беше прехапала устните си. — Аз… Трябва да е бил Кемал.
	— Да се преговаря със застрахователните компании е по-умно и по-сигурно, отколкото да се съхраняват такива ценности — уклончиво отвърна той.
	— Но и ти ли мислиш, че е бил Кемал?
	— Не зная. — Той протегна ръка и повдигна брадичката й. — Приеми, че никога няма да разберем. Човекът, сключил сделката, може да е капитанът на „Аргос“.
	— Но ако „Вихреният танцьор“ се появи, ако някой го предложи на Джонатан… Тогава ще знаем, нали?
	Алекс кимна с глава.
	— Никой друг, освен Кемал не може да го притежава. — Той замълча. — Той знае какво съдържа статуята и може да го размени за цяла империя.
	— Ако е жив.
	— Права си. — Той отдръпна ръка от лицето й. — Ако е жив.
	— Помолих Джонатан да ни съобщи веднага, ако в застрахователната компания научат нещо за „Вихрения танцьор“.
	— Добре. — Той бръкна в джоба си. — Имам нещо за теб. Поръчах го още щом дойдох в Ница, но бяхме толкова заети, че не намерих време да ти го дам. — Той извади медальон на тънка златна верижка и го разклати пред нея. — Зная, че това не е „Вихреният танцьор“, но е най-доброто, което можах да намеря.
	Прекрасен златен Пегас с изумрудени очи. Завладяха я спомени от онова далечно и мрачно време.
	— Жак ли ти каза?
	Той кимна.
	— Не можах да намеря медальона, който ти е подарил баща ти и затова накарах да ми направят този. Зная, че няма да е същото…
	— Не, не е същото. — Тя повдигна медальона да го разгледа и златото заблестя на слънцето. — Този е много по-хубав.
	— Няма да позволя на никой да ти го отнеме. — Алекс срещна погледа й. — Никой няма да ти го отнема вече.
	— Това го прави още по-ценен за мен. — Златният Пегас блестеше пред разплаканото й лице. — Не трябваше да го правиш. Не мога да престана да вярвам, че „Вихреният танцьор“ не е изгубен, но вече нямам нужда от него. Трябваше ми само мечтата, а ние я направихме действителност. Сега мечтая за Вазаро, един нов Вазаро. — Тя седна назад и попита: — Какъв е този камион, паркиран на алеята?
	— Дървета. — Алекс се усмихна. — Двадесетгодишни портокалови дървета. Мислех си, че ще трябва да взема преднина. Искам все още да съм тук, когато почнат да дават плодове. Днес ще пристигне още един камион с останалите розови храсти, а утре ще дойде архитект, с когото ще се консултираме за новата къща. Можеш да си избереш какъвто стил искаш, макар че и аз имам мнение по въпроса. Обичам да имам място за движение.
	— Ти наистина си много предвидлив. Предполагам, че ти ще плащаш разноските. Аз не мога да си позволя всичко това.
	Той погледна настрани и замълча за момент, а когато отново вдигна глава произнесе непохватно:
	— Аз плащам. — Той отново замълча. — Мислех, че можем да сключим споразумение.
	— Споразумение, ли?
	— Ще направим сделка. Аз ще възстановя Вазаро вместо теб, а ти ще ми позволиш да остана за малко тук.
	— За колко време? — Тя затаи дъх.
	— Не зная. — Той тръгна по лехата и започна да обръща земята с лопатата — Какво ще кажеш за четиридесет или петдесет години като начало? След това отново ще се споразумеем.
	— Смятах, че не искаш да се обвързваш. — Тя облекчено въздъхна.
	— Казах ти един път, че всичко се променя. Ще сключим ли сделката?
	— _„Дай им каквото искат и те ще ти дадат…“_ — тя замълча, вдигна глава и погледна лицето му.
	— Ще ти дам всичко, каквото си пожелаеш — произнесе той. — Само ми позволи да остана с теб.
	— Ще го направиш ли? — усмивка озари лицето й. — Тогава ще съм голяма глупачка ако ти откажа, нали?
	— Да.
	Тя се засмя и протегна ръка към него. Пръстите им се сплетоха и златният Пегас остана между тях.
	— Петдесет години ли каза?
	— Поне толкова.
	— Ще се оженим ли?
	— Ако нямаш нищо против.
	— Не, разбира се. — Тя замълча, неочаквано отмаляла. — Обичаш ли ме, Алекс Каразов?
	— Естествено — отвърна учудено той. — За какво друго може да е всичко това?
	Радостният смях на Кейтлин се разнесе над полето с розови храсти.
	_„Няма по-голяма любов от онази, разцъфтяла под сянката на меча…“_


>	Епилог

	„Вихреният танцьор“ не беше върнат на Джонатан Андреас.
	През следващите пет години всички произведения на изкуството, откраднати от „Черната Медина“, бяха изпратени в съответните страни срещу големи суми пари.
	Чарлз Барни не беше заподозрян за убийството на Род Макмилън.

	„Аргос“ и екипажът му като че ли се бяха изпарили.

	_Вазаро_
	Джак Килън паркира сивото „Рено“, взето под наем, на алеята пред Вазаро. После изскочи навън и се насочи към колата, спряла пред него до стълбите към тухлената къща.
	Шофьорът тъкмо помагаше на Мариса Бенедикт да слезе, когато той стигна до нея. Тя му се усмихна.
	— Тук ще ти хареса. Някога това беше любимото ми място.
	Той вече бе очарован от имението. Беше израснал във ферма в Северна Каролина и му липсваше мирисът на земята. Никога не беше обичал живота в големите градове, въпреки че службата му на таен военнослужещ към президентското семейство имаше своите предимства. Затова, когато му възложиха да охранява Мариса Бенедикт, след като вторият й баща стана президент, той се зарадва. Тя беше биолог в Сан Диего и най-често се намираше далече от политическите кръгове във Вашингтон. Освен това тя му допадаше. Беше винаги забавна, приятелски настроена и леко напомняше сестра му в Бостик.
	— Тук е чудесно място, мис Бенедикт.
	— Всичко се е променило, откакто бях тук за последен път. — Едва забележима сянка премина по лицето на Мариса, а погледът й се спря на цъфналите лимонови дръвчета, наредени около алеята, която водеше към къщата.
	Джак беше предупреден за взетите мерки за сигурност във Вазаро, когато му възложиха да охранява Мариса.
	— Не се тревожете, мис Бенедикт. Този път нищо няма да се случи. Когато президентът и майка ви пристигнат утре, ще има достатъчно полиция да спре цяла армия.
	— Зная, Джак. — Тя му се усмихна с нежната, сериозна усмивка, с която го даряваше всеки път. — Просто се сетих за миналото.
	— А, вие трябва да сте Мариса. — Чернокос млад човек с ослепително бяло сако беше излязъл от къщата и се спускаше по стълбите към тях. — Очаквах ви. Кейтлин и Алекс отидоха в Грас да уредят допълнителни мерки за сигурност и ме помолиха да ви посрещна, в случай че пристигнете преди тях. Аз съм Луис Делгадо.
	Джак настръхна и по инерция се дръпна крачка назад, за да може бързо да действа, ако се наложи. Беше осведомен за всички, които щяха да бъдат във Вазаро, но Луис Делгадо не фигурираше в списъка.
	— Кой сте вие, мистър Делгадо?
	— Тайните служби? — Луис Делгадо кимна утвърдително. — Много сте бдителен. С право ме питате. Кейтлин и Алекс нарочно не сложиха името ми в списъка. Аз съм изненада за президента.
	— Не обичаме изненади.
	— Уверявам ви, че президентът ще я хареса. Понякога в Белия дом става много скучно.
	— Защо са нужни допълнителни мерки за сигурност? Ние се справяме съвсем добре и сами.
	— Сигурен съм, че е така, но аз много държа на своя багаж и Алекс удовлетвори желанието ми той да бъде пазен както трябва. Внесете чантите на мис Бенедикт в къщата — обърна се той към шофьора. — Домакинът ще ви покаже в коя стая. — Той погледна Мариса. — Аз самият я избрах. Представих си, че сте в жълта стая, озарена от слънцето.
	— О, много сте мил.
	— Мога да бъда много мил — потвърди той, а после върху маслиненото му лице неочаквано се появи усмивка — Винаги ще бъда мил с вас.
	Джак забеляза учуденото изражение на Мариса и го осени предчувствие. Мили боже, това конте може да е някой жиголо, ако не и нещо по-лошо и тогава Челси Андреас щеше да му отреже главата, че го е допуснал до дъщеря й. Той пристъпи напред.
	— По-добре да проверим отново къщата, преди да влезете, мис Бенедикт.
	— Във всички случаи. — Луис Делгадо хвана ръката й. — През това време аз ще разведа мис Бенедикт из полето от рози. Те сега цъфтят и гледката е невероятна.
	Преди Джак да успее да протестира, те се отправиха през поляната към розовите храсти в далечината. Той изпсува и се втурна към телефона в колата си, за да се свърже в Ница със Сам Геслер — неговият началник, който уреждаше пристигането на президента.
	— Имаше изненада за нас — мрачно каза той на Геслер като държеше под око Мариса и Делгадо. — Мъж на име Луис Делгадо ни посрещна във Вазаро. Знаем ли нещо за него? — Той чу как Геслер прелиства документите.
	— Не е споменат. Как изглежда?
	— Красив, тъмнокос, около тридесетгодишен, със сако за две хиляди долара, уравновесен.
	— Може би няма нищо нередно.
	— Това ли ще кажеш на Челси Андреас?
	— Не — въздъхна Геслер. — Трябва да го проучим колкото се може по-бързо. Ще видя какво мога да направя. Как мразя тези припрени пътувания! Един телефонен разговор и президентът зарязва всичко, за да отиде във Франция. Толкова ли е важно, по дяволите?
	— Може би е нещо лично. — Джак също се чудеше. — Защо иначе ще праща тук и дъщеря си?
	— Да пукна ако знам. Дръж Делгадо под наблюдение. Ще ти се обадя.
	Джак затвори и се спусна след Мариса и Луис Делгадо.

	— Не е ли великолепно? — Луис Делгадо с жест посочи пурпурния килим от рози под краката им. — Чувствате ли силата на обновлението? Кейтлин и Алекс добре са се справиха.
	— Да — Тя беше обърнала поглед назад към пътя за къщата.
	— Мислите за мъжа, който умря за вас.
	Тя стреснато го погледна.
	— Вие знаете за него?
	— Не сте виновна. — Той леко се усмихна. — Човек сам избира за какво си заслужава да умре.
	Откъде беше разбрал? Даже майка й никога не беше подозирала за вината, която я измъчваше през всичките тези години.
	— Когато Кейтлин ми разказа историята, си помислих, че малко жени могат да предизвикат такава реакция у един мъж.
	— Алекс и Кейтлин не биха разказали за това на всеки. — Тя го гледаше с любопитство. — Трябва да сте им много добър приятел, мистър Делгадо.
	— Луис. Да, много добър, въпреки че отдавна не сме се виждали. Живея на един остров близо до чилийския бряг и не идвам често в Европа.
	— Остров?
	— Той ще бъде много интересен за вас, разбрах, че сте биолог. На северния бряг на острова съм създал лаборатория за изучаване на делфините. Моята група скоро изнесе интересни факти за тях. Може би сте чували за института „Делгадо“?
	— Вие този Делгадо ли сте? Чела съм статии от някои ваши хора — ентусиазирано отвърна тя. — Нали вие организирахте последната кампания за спасяване на делфините?
	Той кимна.
	— Моята племенница също много се интересува от делфините. Тя ще се радва да се запознае с вас.
	— Довели сте я със себе си?
	— Този път не. Мелизанда беше заета с един експеримент, а аз имам лична работа тук. — Той спря на върха на хълма и погледна розовите храсти долу в ниското. — Време е да се оженя. Искам да си купя съпруга.
	— Да си купите ли? — Мариса се усмихна — Тук? Даже, и в Южна Америка браковете по сметка и договорите са остаряла работа.
	Той поклати глава.
	— Старото още не е изчезнало. Брачните договори са важно нещо. Те показват загриженост и обещават добро отношение към съпругата. Колкото е по-голяма сумата, толкова по-голямо отговорност се поема. — Той отмести поглед от розите и се обърна към нея. — А аз ще платя на бащата цена, която никой мъж никога не е давал за жена.
	— Затова ли сте толкова загрижен за багажа си? — Тя се намръщи. — За бога, да не би да носите пари?
	— Не.
	— Това е добре. — Тя облекчено въздъхна — Много е опасно…
	— Не нося пари, а много особено съкровище.
	— Скъпоценни камъни ли?
	— Да, има и скъпоценни камъни. — Той се усмихна. — Злато, изумруди, диаманти, перли и около шестдесет страници много интересни документи, върху които работих през последните няколко години. — Усмивката му се стопи. — Не ме питате защо е необходимо да дам толкова много.
	— Не е моя… — По дяволите учтивостта. Тя искаше да научи. — Защо?
	— Ще ми е нужно, за да ми повярват родителите й! В миналото невинаги бях добър човек. — В думите му се усещаше леко напрежение, сякаш искаше да я убеди в нещо. — Но винаги съм се старал да отговарям на доброто с добро.
	Силата, която той излъчваше я накара да затаи дъх. Тя неочаквано попита:
	— Избрали ли сте си съпруга?
	— Много отдавна. Но беше нужно да изчакам, за да я поискам. Обстоятелствата не бяха подходящи. — Той протегна ръка и отмести от лицето й кичур коса. — Вярвате ли в съдбата Мариса?
	— Не съм сигурна.
	— Аз вярвам. — Той се намръщи. — Въпреки че човек като мен може я промени леко в своя полза.
	— Тогава това не е съдба, щом като може да се променя — усмихна се тя.
	— Имате очарователна усмивка. — Погледът му се спря върху лицето й и тя отново усети как я обзема вълнение. — Но трябва повече да се смеете.
	— Моля?
	— Не се тревожете. Аз ще ви науча. Ще ви науча на хиляди други прекрасни неща.
	— Наистина ли? — прошепна тя, гледайки с неудържимо възхищение блестящите му тъмни очи.
	— О, да. Не ви лъжа. Това ще стане, повярвайте ми. Аз виждам в бъдещето. — Нежна и лукава усмивка се появи на лицето му.
