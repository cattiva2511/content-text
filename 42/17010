P>
#	I

	В кръвта затихват страст и ропот
	и вече търсиш топъл кът,
	цениш ти трезвия си опит
	на зрелия житейски път.
	Оплакал младост и надежда,
	брат млечен на бреза и клен,
	в природата ти се оглеждаш
	и в нея цял си отразен.
	Ти на дървета застарели
	и събеседник, и връстник,
	в упорството на песни смели
	търси най-верния си лик.
	Те носят тежкото си бреме,
	но нижат се лета безброй —
	отлага бързащото време
	в сърцевината слой след слой.
	И крепне живата им сила,
	и клоните им се множат,
	товара, с който е дарила
	земята хората, делят.
	Защо към цъфналите вишни
	се взираш натъжен, разбрал,
	че вместо чувствата предишни
	дошли са мисъл и печал?
	Дали защото в твоите химни
	кръвта ти се втвърдява пак,
	тъй както в клончетата зимни
	вода и светлина, и мрак?

#	II

	Страна на птича нищета,
	зелен бивак на ветровете,
	със клони търсят висота
	сляпородените дървета.
	Войници стройни, те стоят,
	от хората очовечени —
	небето искат да допрат,
	а със земята са сродени.
	Те златна дреха всяка зима
	събличат под настръхнал свод:
	почивка трябва, за да има
	пак сили горският народ.
	Листата нека да лежат
	като ръжда, в снега зарита.
	Водите пак ще заструят,
	пропукали внезапно щита.
	Ще тръгне пролетният сок,
	във всяка жилка той ще бликне,
	филиз, подобно нежен рог,
	от черна рана ще поникне.
	И ето ги върху пръстта,
	издигнали прозрачни листи,
	те светлина от утринта
	все търсят в небесата чисти.
	Планинци сякаш са дошли
	за тоя празник на земята
	и бляскат древните стрели
	сред стана им във низината.
	Съзвучията на вълни
	пак с птичи трели зазвучаха,
	за танци жадните жени
	със шалове в ръце стояха.
	С листата сродна е плътта —
	като дърветата се вием
	и с корени — и те, и ние —
	сме отговорни пред света.
P$
