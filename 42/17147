P>
	Върви към оня мир вълшебен,
	де земни струни не звучат,
	а сянките на род изтребен
	над свойте гробници мълчат!
	Пред стъпките, които никой
	не би посмял да доближи,
	отслужвай таинство велико,
	за вярност клетва положи!

	И възжелал съдба еднаква,
	васал на Бога остани,
	последен лаврите очаквай,
	но пръв към страшний съд тръгни!
	Благослови часа, когато
	ще спреш против света самин,
	и род, погълнат от земята,
	ще бди над своя верен син!

	Ще бди безсмъртната династия
	на вдъхновени първенци,
	сърца на вулканични страсти,
	на цели светове творци!
	И всякой миг ще ти разказва
	за някой дързък Прометей,
	за майчината земна пазва,
	кърмила звездочел Орфей!

	И можеш ли стоя спокоен
	с туй гордо пламенно сърце,
	с тоз поглед на помазан воин,
	и с тоя божи меч в ръце?
	Не си ли оня дух, комуто
	звезда урече тежка бран
	и който вечно ще се лута
	от богове за страж избран!

	Побързай тук, боец препасан,
	в гърди с неудържим пожар!
	Човекът в бран е най-прекрасен,
	живота си обрекъл в дар!
	Изтеглил меча си огромен,
	навлез в безкрайния въртоп
	и знай, врагът е вероломен,
	съратникът — опасен роб!

	Владей над бойните полета,
	с любов и ярост окрилен,
	че глутница, от стръв обзета,
	държи самото слънце в плен!
	И паднеш ли, в предсмъртна жажда,
	със свойта кръв се причасти,
	с по-твърда броня се преражда
	живот, що гръм го освети!
P$
