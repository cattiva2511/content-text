P>
	На срещите ни всяко мигновение
	празнувахме като Богоявление.
	И сякаш вчера всичко е било —
	по-лека и от птичето крило,
	по стълбата почти като видение
	политаше ти с пламнало чело
	и водеше ме в своите владения —
	отвъд, зад огледалното стъкло.

	Помилван бях, когато нощ настана —
	отвори се олтарната врата
	и в тъмнината сякаш бе сгряна
	с невидимо сияние плътта.
	Събудил се: „Бъди благословена!“ —
	шептях и знаех, че е дръзновена
	речта ми. И щастлив бе твоят сън —
	да те погали с цялата вселена,
	протягаше се люлякът отвън;
	докоснати със синева очите,
	спокойни бяха в краткия си сън.

	А във кристала стенеха реките,
	гори димяха, падаха мъгли
	и сферата кристална ти държеше
	в ръцете си, на трона още спеше и
	— господи — ти моя бе, нали?
	И се събуди, в миг преобразила
	като вълшебник речника ни стар;
	гласът ти ясен с пълнозвучна сила
	изпълни се; и смисъл нов открила
	бе в свойто ти — и значеше то: цар.

	В света преобрази се всичко, даже
	най-простите неща — ведро и тас,
	щом твърдата вода като на стража
	на слоеве застана между нас.

	И тръгнахме в незнайни светове.
	Пред нас изникваха като миражи
	по чудо сътворени градове
	и правеше ни път сама тревата,
	и следваха ни птици над полята,
	и рибите в голямата река,
	и в миг разтвориха се небесата…

	Когато ни преследваше съдбата,
	тъй както някой луд с бръснач в ръка.
P$
