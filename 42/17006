P>
	Обля ме светлина. Лежах
	с главата надолу, сякаш на кантар — месо,
	душата ми на нишка се държеше
	и себе си аз гледах отстрани:
	без грамчета бях уравновесен
	с пазарски стар топуз.
					Това се случи
	сред заснежения огромен щит,
	щърбат по западния край,
	във кръг от незамръзващи блата,
	от борове с нозе изпотрошени
	и малки гари
	с черепи разбити,
	със двойни, почернели
	снежни шапки.
			Спря времето през този ден.
	Часовникът замря. На влакове
	душите без фенери
	по насипите вече не летяха
	със сивите си плавници от пара.
	И нито сврачи сватби, нито бури,
	ни порив пролетен сред този кръг,
	където гол лежах във свойта кръв,
	далече от притеглящата сила на бъдното.

	Но ослепителният снежен щит
	разтърси се и тръгна по кръга,
	над мен разгърна се и с рев премина
	пикираща седморка самолети,
	и марлята, като кора дървесна,
	по тялото втвърди се; чужда кръв
	се вливаше от колба в мойте жили,
	като изхвърлена на пясък риба
	аз гълтах твърдия, студен и слюден,
	благословен, насъщен, земен въздух.

	Изринаха се устните ми. Още
	вода ми даваха с лъжичка. Още
	не можех свойто име да си спомня,
	но на езика ми отново оживя
	речта на цар Давид.
					А после
	снегът се разтопи и пролетта,
	застанала на пръсти,
	с шал зелен дърветата наоколо обви.
P$
