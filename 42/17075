P>
	Превръщат се мислите в драма —
	ту легна, ту скоча в нощта.
	Аз зная: ти отговор няма
	да пратиш за нищо в света.

	На листа, не както в писмата,
	аз моите думи без страх
	настлах като сняг по земята,
	като дъждове ги разлях.

	Писмото в дванадесет стиха
	да може във сивия плик
	да пей като вятъра тихо,
	измокрен до кости за миг,

	и като снежинка да свети,
	като ураган да фучи…
	Написах каквото усетих.
	Какво ще е в твоите очи?
P$
