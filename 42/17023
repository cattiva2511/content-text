P>
	И сякаш още чувам звън и гръм,
	ах, как звънеше ватманът, звънеше!

	До края стигахме с трамвай, а там
	минаваше реката — бавна, плитка
	и цялата в тръстика.
					Аз и Валя
	седим върху топовете пред входа
	на градската градина с дъб-столетник
	и с павилион за сладолед и лимонада,
	и с музиканти в синя раковина.

	И над градината сияе юни.
	Тръба бърбори, барабан бумти
	и флейта свири, но се чува както
	изпод възглавка — полуфлейта,
						полутръба и полубарабан
	във четвъртинка сън, в осминка от живот.

	А ние с Валя
				(с летните си шапки,
	сандалите, фланелките със котви)
	не знаем кой от нас ще оцелее
	и кой от нас убит ще бъде,

	съдбите си не знаем в този час,
	със прясно мляко ни очакват в къщи
	и пеперуди кацат върху нас,
	и птици във небето се прегръщат.
P$
