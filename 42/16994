P>
	Вилня виелицата цяла нощ,
	но стихна във зори. Неделна леност
	разлива се из тялото. Обеднята Благовещенска
	не е привършила. Навън излизам.
	Как са смалени къщицата, пушекът
	над покрива! И мразовита пара,
	сребристорозова, въздига се на стълбове
	от къщите към купола небесен
	като крила на ангели гигантски.
	И също тъй смален сега изглежда
	съседът ми добър Сергей Иванич.
	Той е с кожух и плъстени ботуши.
	Край него са разхвърляни дърва.
	Замахнал с брадвата, стоварва я изтежко,
	но ударите — чук! чук! чук! — заглъхват,
	че зиме винаги снегът, студът, небето
	звука поглъщат… „Добър ден, съседе!“
	„О, живо-здраво!“ Аз нареждам също
	дървата си. Той — чук! Аз — чук! Но скоро
	дотяга ми да цепя и разкършил
	снага
			му казвам: „Я за малко спрете!
	Май свирят някъде…“ Сергей Иванич
	оставя брадвата. Глава повдига,
	ослушва се, уви! — не чува нищо,
	ала старателно слухти… „Изглежда,
	Ви се е счуло“ — казва ми. — „За Бога,
	какво говорите… Така добре се чува!“
	Той пак наостря слух. „Е, може би
	погребват някой офицер? Но все пак нищо
	не чувам…“ Ала аз не се предавам:
	„Как нищо? Вече е съвсем наблизо,
	отгоре сякаш музиката идва.
	Виолончело… арфи може би…
	Не чукайте! Така прекрасно свирят!…“
	И моят клет Сергей Иванич пак
	прекъсва цепенето. Нищичко не чува,
	но не посмява да ми пречи и потиска
	досадата си. Ама че забавно:
	стои сред двора и да наруши
	симфонията се бои… Най-после
	ми става жал за него. Заявявам:
	„Край! Музиката свърши.“ И отново
	за брадвите се хващаме. Чук-чук! Чук-чук!
	А пък небето е все тъй високо
	и все тъй ангели нагоре се възземат.

@@	1920
P$
