P>
	Нека сам си призная —
		по кръв съм домашно щурче,
	съкровено аз пея
		в огнището — над пепелта.
	Някой вряла вода
		ще приготви — ще ме обрече;
	а пък друг топъл кът
		ще разчисти за мен край жарта.

	Ще си спомнят гласа ми
		в земите далечни, дори
	да си мислят, че аз
		на жетварчето знойно съм брат.
	Мойта бедна цигулка
		не зная аз кой сътвори,
	зная само, че с песни съм
		като жетварче богат.

	Колко руски съгласни
		в езика ми нощен звучат,
	аз в кутийка поставих
		пословици мъдри безчет,
	за да ровят децата
		в кутийката и да следят
	мойта стара цигулка
		с единствена струна от мед.

	Не ме чуваш ти, сякаш
		през стената звучи моя глас,
	но заслушай се в мен —
		ще те водя след себе си аз.
	Ще зова: събудете се,
		нощният страж е пред вас!
	И далече от теб
		ще отвърне тръба в тоя час.
P$
