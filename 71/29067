P>
	Всеки камък, всяко дърво, всяка извивка на пътя —
	всичко вече ни е отдавна познато.

	И въпреки това ни се иска
	да се настаним до прозореца:
	извръщаме глава, забиваме поглед навън
	и скриваме лицето си.
	Така се спасяваме от досадната възможност
	по време на пътуването да ни наблюдава
	някой, който ни е — най-малкото —
	отдавна познат.

	Но когато автобусът минава
	покрай засенчени скали,
	лицето ни изведнъж се откроява
	на потъмнялото стъкло.
	И за този, който все пак ни наблюдава,
	веднага става ясно,
	че пейзажът всъщност никак не ни интересува.
	Защото на него ние също сме му —
	отдавна, отдавна —
	познати.
P$
