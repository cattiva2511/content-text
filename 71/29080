P>
E>
P>
	…вечно и свето е само мъртвото,
	живото живее в грях.
@	Ат. Далчев
P$
E$
	— О, Господи, в божествеността на Твоя Син
	не се съмнявам,
	макар да е роден от простосмъртна,
	чрез Твой посредник свише осенена.
	Но вярвам — прости ми тоя смъртен грях! —
	и на поета.
	И тъй, престъпил вече границата страшна,
	аз питам:
	— Ако е живял Синът,
	Той за Бащата бил ли е достоен?
	— Окаянико, — викна Господ — аз рекох ли:
	„Друг Бог да нямаш освен Мене“?
	— Но, Господи, — отвърнах аз — не мой,
	обществен е проблемът.
	— И кой си ти, та Ми задаваш —
	и то от името на другите —
	въпрос, по свойта дързост тъй нечут?
	— Умея да чета, Всевишни —
	сравних словата
	и ето — раздвоен съм…
	Замига синя лампичка, зави сирена
	и се явиха ангели.
	И рече Господ:
	— Вържете тоя луд!
P$
