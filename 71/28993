P>
	„Хай, кокиче за момиче,
	кукуряка за юнака,
	минзухари за другари,
	теменужките за дружките!“

	Тъй си стоката предлага,
	цял ден вика, цял ден бяга,
	без в уста да сложи залък,
	цветопродавачът малък.

	В къщи, болна от неделя,
	майка му е на постеля.
	Плаче малкото сестриче
	и в прозореца наднича.

	Тази вечер вкъщи трябва
	рано да се върне с хляба. —
	Той не мисли за умората,
	тича и пресреща хората:

	„Хай, кокиче за момиче,
	кукуряка за юнака,
	минзухари за другари,
	теменужките за дружките!“
P$
