P>
E>
P>
	…аз съм една ненужна, жалка мърша
	и мога ли да бъда техен брат?
@	Ат. Далчев
P$
E$

	Той мислеше, че тя не го обича.
	Той мислеше, че тя не го разбира
	и затова не го обича.
	Той мислеше.
	От мислите си правеше изкуство.

	Тя знаеше, че той не я обича.
	Тя знаеше, че той не я разбира
	и затова не я обича.
	Тя знаеше, че той не може никого да разбере,
	че той не може даже себе си да заобича:
	обезсърчаваше го нечие разбиране,
	съсипваше го мисълта, че е обичан.
	Тя знаеше: той би могъл да съществува
	само като неразбран и необичан,
	единствено това го прави работоспособен.

	Тя знаеше.
	От знаенето правеше живот:
	представяше му непрестанно доказателства
	за неразбиране и нелюбов.
	За да успее той — и неразбран, и необичан —
	да продължи да съществува и твори.
P$
