P>
	Да бе го искал — нямаше да стане:
	старинен град, художнички… Пленер.
	Какъв балсам за пресните ти рани!
	Какъв простор за творчество, мон шер!

	Навръх акропол, донейде автентичен,
	спря пред олтар на храм неосветен:
	в сюжет греховен и неканоничен
	бе барбизонецът вглъбен.

	Надзърта жадно в чуждата идея —
	дано ти хрумне нещо… Но не би.
	„Любовната ти лирика линее.
	Криза на жанра. Ерато май че спи?“

	Една звезда — умираща светулка —
	стремглаво се заби отсреща в хълма.
	До тебе двама нещо зашушукаха
	и техни си проблеми ги погълнаха.

	Въздъхна. Тръгна… Стана ти по-леко
	и себе си за миг оневини:
	натурата е толкова далеко,
	а спомен няма — всичко предстои.
P$
