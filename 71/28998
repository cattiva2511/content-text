P>
	__Детето:__

	— Мравке, божия душице,
	от зори, дорде се мръкне,
	цял ден тичаш, цял ден мъкнеш
	сламчици, зрънца, трошици.

	Ти от мъничко си сита,
	мъничка е твойта къща,
	що се трепиш, що се връщаш
	вечер капнала, пребита?


	__Мравката:__

	— Чуй, детенце непознато,
	днес е топла, златна есен,
	весел е трудът и лесен,
	пълна е с храна земята.

	Днес аз сбирам, за да имам
	в дни студени, мразовити,
	в дни под сняг и лед зарити,
	в дни на дълга, люта зима.
P$
