P>
#	I
	Толкова дълго те чаках,
	че в съня си посегнах към нещо не твое
	и ръцете ми се вкамениха.

	Толкова дълго те чаках,
	че мислите, създаващи подобие на теб
	се вкамениха.

	Толкова дълго те чаках,
	че мускулът, пулсирал дотогава:
	„Недей да правиш другиму това, коет…“ —
	премислено утихна
	и се вкамени.

#	II
	Приседнал върху тежките скрижали,
	един гранитен, тромав истукан
	представяше си твоето длето
	от него как ненужното изсича,
	ръката как замахва
	и как изричаш властно:
	„Говори!“

#	III
	Натъкнал се по пътя си привичен
	нечакано на някаква купчина,
	слепецът по лице в прахта се просна:
	опипа туй, което го препъна;
	наум каменоделеца прокле
	(макар, че друг каруцата с павета
	насред гъмжащото тържище бе стоварил)
	и — към небето, в мрачно изстъпление —
	загъгна яростно: „Или! Или…“
P$
