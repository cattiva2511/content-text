P>
	Отде ни хрумна тая глупост —
	да се покажем безразлични,
	да си докажем, че учестеният ни пулс
	за нас не означава нищо?

	Сред купища от непотребни думи —
	свенливи насърчения, полупризнания —
	вървим, вървим… По разнебитения път
	галактики клюкарки ни следят:
	замерват ни от горе със звезди
	и с дъх припрян, от чакане набъбнал,
	освиркват явната безсмислица. Дори
	да искаме, не можем да се оправдаем —
	хихикат тихичко, като след постен анекдот.

	Надявайки се на докосване случайно,
	със поглед, вкопчен във пулсиращия свод,
	препъваме се — уж невиждащи — по старото,
	неводещо наникъде шосе,
	с едно омръзващо на двама ни желание —
	да си докажем, че…
P$
