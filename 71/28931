	Марджи тогава даже го записа в дневника си. На страницата с дата 24 май 2157 година бе написала: „Днес Томи намери истинска книга!“
	Това бе много стара книга. Веднъж дядо й беше й разказал, че когато бил малък, неговият дядо му разправил, че имало едно време, когато всички разкази и повести се печатали на хартия.
	Те разгръщаха пожълтелите страници и им беше ужасно забавно да четат думи, които стояха на едно място, а не се движеха както обикновено — та вие сами знаете — на екрана. И после, когато обръщаха прочетените страници, същите думи си стояха пак там, както и по-рано, когато за първи път ги четяха.
	— Виж ти — рече Томи. — Истинско разточителство! И сигурно са изхвърляли книгите, когато са ги прочитали. А нашият телеекран е прожектирал може би милион книги, но аз за нищо на света няма да го изхвърля.
	— Аз също — каза Марджи. Тя беше на единадесет години и бе прочела значително по-малко телекниги от Томи. Той беше тринадесетгодишен.
	— Къде я намери? — запита тя.
	— У нас, в къщи — той посочи с ръка, без да вдига очи от книгата, защото четенето го бе увлякло. — На тавана.
	— А за какво пише?
	— За училище.
	— За училището? — с презрение рече Марджи. — Че какво може да се пише за него? Ненавиждам училището…
	Марджи винаги мразеше училището, а сега повече от всякога. Учителят-автомат й даваше по география контролни след контролни, а Марджи ги пишеше все по-лоши и по-лоши и тогава мама поклати тъжно глава и повика Районния Инспектор.
	Той бе мъничък кръгъл човек с червено лице и с цял сандък инструменти с циферблати и жици. Усмихна се на Марджи, даде й ябълка, а после разглоби учителя на части. Марджи се надяваше, че няма да успее да го сглоби отново, но той успя и след час или приблизително толкова учителят беше готов, огромен, черен и гаден, с голям екран, на който й показваше всички уроци и й задаваше въпроси. Екранът не бе най-страшното. Марджи най-много ненавиждаше процепа, където трябваше да пъха домашните и контролните си. Тя беше длъжна да ги пише с перфораторния код, на който бяха я научили още когато беше шестгодишна, и учителят-автомат в миг определяше бележките й.
	Когато привърши работата си, инспекторът се усмихна и погали Марджи по главата. Той каза на майка й: „Момичето не е виновно, мисис Джонс. Изглежда секторът по география е бил малко ускорен. Понякога това се случва. Аз го забавих до нормалното за десетгодишно дете ниво. А общият показател за успеха й е напълно удовлетворителен.“ И той пак погали Марджи по главата.
	Марджи беше разочарована. Тя се иадяваше, че ще вземат учителя й на поправка. Веднъж бяха взели учителя на Томи за един месец, защото секторът му по история въобще се беше изключил.
	Ето защо тя каза на Томи:
	— Че кому е дотрябвало да пише за училището?
	Томи я погледна снизходително.
	— Защото това не е като нашето училище, глупачке. Тук пише за старото училище, преди много стотици години.
	Марджи се почувствува засегната.
	— Откъде ще знам какви училища са имали тогава?…
	Известно време тя чете чрез рамото му, сетне каза:
	— Аха и учител са имали!
	— Разбира се, че са имали. Само че това не е бил истински учител, а човек.
	— Човек ли? Как може човек да бъде учител?
	— Че толкова ли е трудно? Той просто е разказвал на момичетата и момчетата уроците, давал им е домашни, изпитвал ги е.
	— Човек не би се справил с това.
	— И още как. Баща ми знае не по-малко от учителя.
	— Не може да бъде. Човек не може да знае толкова, колкото учителят.
	— Да се хванем на бас на каквото искаш, че той знае почти толкова.
	Марджи не беше подготвена да спори на тази тема.
	— А на мен не би ми се искало у нас в къщи да живее чужд човек — заяви тя.
	Томи прихна да се смее.
	— Ти нищо не знаеш, Марджи! Учителите не са живеели в домовете на децата. Имало е специално здание и всички деца са ходели там.
	— И всички деца са учели едно и също?
	— Разбира се, ако са били на едни години.
	— А мама казва, че учителят трябва да бъде настроен според ума на всяко момче или момиче и че всяко дете трябва да се учи отделно.
	— Значи по онова време не е било така. И ако не ти харесва, можеш да не четеш.
	— Не казвам, че не ми харесва — побърза да възрази Марджи. Искаше й се да почете за тези странни училища.
	Не бяха прочели и половината, когато майката на Марджи я повика:
	— Марджи! Училище!
	Марджи се огледа.
	— Още мъничко, мамо.
	— Веднага — каза мисис Джонс. — Навярно и за Томи е вече време.
	Марджи се обърна към Томи.
	— Може ли след училище да почета още малко с теб?
	— Ще видим — безразлично рече Томи и си тръгна, като си подсвиркваше с прашната стара книга под мишница.
	Марджи влезе в училищната стая. Тя бе до спалнята й и учителят-автомат вече беше готов и я чакаше. Той винаги беше готов по едно и също време всеки ден освен събота и неделя, защото мама казваше, че малките момичета се учат по-добре, ако се занимават редовно.
	Екранът светеше и на него се появиха думите: „Днес по аритметика ще вземем събиране на правилни дроби. Моля, пусни в процепа домашното, което ти дадох вчера.“
	Марджи се подчини с въздишка. Тя си мислеше за старите училища, каквито е имало по времето, когато дядото на дядо й е бил мъничко момче. Всички деца от околността са викали и са се смеели в училищния двор, седели са заедно в класните стаи, а накрая заедно са си тръгвали за вкъщи. Всички са учели едно и също и са могли да си помагат при писането на домашните, да си учат заедно уроците.
	И учителите са били хора…
	Учителят-автомат пишеше на екрана: „Когато събираме дробите 1/2 и 1/4…“
	Марджи си мислеше колко трябва да са обичали децата тогава училището. Мислеше си колко им е било весело.
