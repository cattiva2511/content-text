P>
	Добре дошъл, ти мили Снежко,
	добре дошъл, ти Белодрешко!
	Очаквахме те вече всички,
	с готови ски, кънки, шейнички!

	Каква ли друга радост има
	през дългата студена зима?
	Без тебе всеки бяга вкъщи,
	седи до печката намръщен…

	А ти пристигнеш ли, веднага
	децата се навън разбягат,
	и става весело и бяло,
	като че пролет нацъфтяла! —

	И шумно пуснем ний шейните,
	заруменеят се страните,
	студът ни прави бодри, здрави,
	и тичането ни калява.

	А вечерта е вкъщи сладък,
	безкрайно сладък всеки залък,
	и сякаш в мек ни пух обвива
	и с песен зимата приспива!…
P$
