P>
	Отново за учебната година
	разкри училището днес врати.
	Звъни звънец из цялата родина —
	в села и градове, навред кънти.

	И ние, хилядите ученици,
	към този звън летим като орляк
	и с бодрите си, весели редици
	изпълваме училището пак.

	От лятото ний носим насъбрани
	лъчи и сол от морските води,
	свеж лъх от сенчестите ни балкани
	и много радост в своите гърди.

	А класните ни стаи приветливи
	отново срещат ни с „добре дошли“
	и забръмчават в утрото щастливи
	като роени кошери с пчели.

	Изпълнен с този екот многогласен,
	от септемврийско слънце озарен,
	начало на живота ни прекрасен —
	как радостен си, пръв учебен ден!
P$
