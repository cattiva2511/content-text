P>
	Сънувах сън такъв, когато бях момче:
	поле и дол блатист, сметище и небе;
	в полето, на талази — жита и ръж безкрай,
	синчец и мак пъстрееха; в дола — за щърка рай —
	овчар змии отровни убиваше с кривак.

	Над сметището градско щом се спуснеше мрак,
	замирисваше тежко на смолист чернозем,
	на изгнило, на мърша… Мочурлив и зелен,
	преди в сън да замре, долът духваше лампите
	и в любовни ектении се унасяха жабите…

	И връхлиташе вятър — бял, замайващ и мек,
	жив и странно напомнящ силует на човек:
	аз издебвах мига и — с гърди и със устни —
	се залепях за него, и не исках да пусна,
	и разпенвах жита, и се гмурках във макове,
	дъх поемах в синчеца, и — забързан нанякъде,
	ме понасяше пак…
				Но отмаляха ръцете.
	Плаках, молих за чудо до несвяст боговете
	и треперих, и виках — много беше ме страх.
	Той отърси се леко… И така полетях —
	над бетонния бункер, на змии обиталище,
	над Караколюва дупка — таласъмско свърталище,
	над селото, което го удавиха в Тунджа…

	Някой викваше: „Падаш!“ — и събуждах се в ужас.

	Порасна момчето. Пресушен е отдавна долът.
	Щъркът мести гнездото, от деца и надежда лишен —
	няма жаби. Сметището расне. Змиите коварни пълзят.

	И аз удрям с кривака, доде се събудя съвсем.
P$
