P>
	Аз съм либеро. Метач.

	Отбивам фучащите топки,
	пред които вие
	глави предпазливо навеждате.
	Имам бързи крака —
	пред стрелеца, пропуснат от вас,
	за секунди изпречвам се — аз,
	вашата скрита надежда.

	Голове не вкарвам.
	Не триумфирам със златна обувка в ръце.
	Аз съм момчето за всичко —
	трябва листата от лаврите
	все някой да помете.

	Настрана
	от всеобщия устрем към титлите,
	аз пресичам коварния пас.
	Зная —
	никой не ще ми прости,
	както прощават на вас.

	Аз съм вашата скрита надежда.
	Свободен, дори и в треньорска концепция.
	Не изпълнявам ходове,
	заучени предварително.
	Отговарям сам за играта си.
	Нямам право на грешка.

	Аз съм либеро.
P$
