P>
	В една командировъчна провинция —
	свободен от страстта да притежавам,
	от суетата да съм първи и единствен —
	в тебезабравяне се упражнявам.

	Деня загърбил, късно се завръщам,
	сподирян весело от псета безпризорни.
	Нетърпелива, свободата ме прегръща —
	като момиче на затворник.

	Таванът скърца, говор, смях покорен…
	Въображението си усмирявам.
	Пропъждам завистта към тия горе,
	защото чувствам, че и тя освобождава.

	Мълча (у Далчев има стих подобен),
	„с опустошен от мисли лоб“.
	Свободен съм. Дотолкова свободен,
	че ми се иска да съм роб.
P$
