P>
E>
P>
	И сякаш аз не съм живеел никога,
	и зла измислица е мойто съществуване!
@	Ат. Далчев
P$
E$

	Като към вехт портрет
	във селска гостна стая
	към мен се приближават:
	специалисти фотографи цъкат, удивени
	от несъмнените ми качества
	на дагеротипен уникат.
	Жени, видели явна прилика
	със някогашен свой любим,
	изтриват с длан прахта от рамката:
	„Красавец е, нали?“
	Сестрата на стопанката поискала да ме изхвърлят —
	напомнял съм и някого, тъй казва,
	от който преди време била лъгана.
	Хлапето и посочва с пръст към ъгъла
	и шепне някак тайнствено:
	„Това е татко.“
	А никой думица за мен не проговаря,
	ни думица за мен,
	за мен самия.
	Онези, които ме познаваха…
	Но всъщност тях едва ли ги е имало.
P$
