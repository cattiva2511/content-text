P>
	Сладникав дъх на спомени и дим
	посрещна ме в града на моето завръщане.
	Потънала в пелин, заспала беше къщата
	и съхнеха по плочите невкусени смокини.
	В музея жълтите листа премитаха,
	в очакване на някакъв велможа,
	а вехтият войвода тъй отдавна
	забравен бе под старата липа,
	че само птиците поспираха да сложат
	в калпака му по няколко пера.
	Домът на първата любов не съществуваше —
	оставил кости под хотелски паркинг.
	Четях прощални думи за приятели.
	Великодушно кимах на предатели.
	Дори реката бе недружелюбна —
	под погледа ми влачеше надолу
	останките на едро ловно куче.
	Площадчето пред банката, с тревясал калдъръм,
	бе препокрито с казионен мрамор,
	по който в девет вече беше пусто.
	Удари сънно часовникът на кулата…
	Във мен се блъсна градският кретен,
	пелтечейки рефрена си безсмъртен;
	смъкна се тежко по стъпалата в двора
	на магазинчето, до църквата стаено,
	и във сандък със златни херувими
	захърка, с нос към купола беззвезден.
	Беше пиян — безумен и безгрижен.
	Аз бях със всичкия си. Трезвен.
P$
