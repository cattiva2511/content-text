P>
E>
	Предъвквам гадния тон на езика на тази епоха
	и избирам следните слепи изрази…
	Пиша ви ги и ги лепя на мутрата си.
@	М. Сулйотис
E$

	В един прекрасен есенен четвъртък
	от свои стихове замесих живо куче:
	към СМЕЛАТА СИ ПОЕТИЧЕСКА ИНВЕНЦИЯ
	и ЯРКИТЕ МЕТАФОРИ прибавих щипка
	от вездесъщия ЗАКОН НА КРАСОТАТА.
	Получи се набухнал, захаросан пудел.
	Завързах му нашийника и тръгнахме
	да се покажем на ВЗИСКАТЕЛНАТА ПУБЛИКА.
	Той душеше хлапетата, цветята,
	любуваше се на залязващото слънце,
	а пъновете просто препикаваше.
	Заглеждаше се дълго, предано във мене,
	стоеше „мирно“ — прав, на задните си лапи,
	показваше ми свойто НЯМО ВЪЗХИЩЕНИЕ
	и мъчеше се да ми ПОДРАЖАВА СЛЯПО.

	Минаваха ценители кучкари,
	поглеждаха към песа издокаран,
	интелигентен, дружелюбен и възпитан;
	подхвърляха му лакомства, бонбони
	и рошеха му къдрите със пръсти.

	След туй СЪС ЗАДОВОЛСТВО КОНСТАТИРАХА,
	че НЯМА ИЗКЛЮЧЕНИЕ ОТ ПРАВИЛОТО —
	това, че КУЧЕТО ПРИЛИЧА НА СТОПАНИНА.

	Наведох се, нашийника развързах,
	подгоних псето и вбесен го сритах:
	„Изчезвай! — креснах. — Хайде, чиба! Тичай!
	Хапи и лай! На куче заприличай!“
P$
