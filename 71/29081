P>
	На баня?
	На баня.
	Строят отива на баня.
	Отпред — старшината,
	със устав в ръката,
	командва на ротата:
	— В крак!

	На кино?
	На кино.
	Строят отива на кино.
	Отпред — старшината,
	със устав в ръката,
	командва на ротата:
	— В крак!

	Оттатък? Кога?
	Оттатък. Сега.
	Всички? По моста? Оттатък? Ама….
	Отпред — старшината,
	пак с устав в ръката,
	командва — по навик:
	— Във крак!

	Мостът, строят — в реката.
	Сетен вик над водата:
	— Помощ!
	— Майчице!
	— Скапан фатмак!
	— Не го пускайте тоя…
	И — погълнала строя,
	сита — Лета командва:
	— Не в крак!
P$
