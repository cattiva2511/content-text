P>
	__Детето:__

	— Защо така навъсен
	и тъмен е Балкана?
	Защо са дните къси
	и тъй студено стана?


	__Майката:__

	— Защото вече лятото
	далече си отиде,
	и есента с колата
	у нас на гости иде.

	__Детето:__

	— На нашата лозичка
	зелената премяна,
	и от гнездото птичката —
	къде се всичко дяна?


	__Майката:__

	— Там, дето вечно лято е,
	отиде да зимува
	певичката крилата.
	А долу на земята
	налягаха листата
	и своя сън сънуват.


	__Детето:__

	— Ти знаеш всичко, мамо.


	__Майката:__

	— Защото съм голяма.


	__Детето:__

	— Щом стана ученичка,
	и аз ще знам ли всичко?


	__Майката:__

	— Ще знаеш… Спи сегичка!
P$
