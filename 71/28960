P>
	Всички цвете ме наричат,
	затова, че ме обичат,
	ама аз съм си момиче —
	вижте колко съм голяма!

	Дето все ми казва мама:
	— двете незабравки сини —
	то не са цветя в градини,
	а са моите очички!

	— Ето имам и ръчички:
	дето бутнат, пакост правят
	и на мира не оставят
	нито Шаро, ни котака,
	ни тетрадките на кака…

	А краченцата ми двечки
	не признават нийде пречки, —
	там ще стъпят, де не трябва, —
	затова ги гони баба…

	Всички Цвете ме наричат,
	затова, че ме обичат,
	но самички вий кажете:
	има ли такова цвете —
	със ръчички и крачета?
P$
