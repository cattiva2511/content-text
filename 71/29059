P>
	За последен път пътуваха заедно:
	той — с поглед, забит в отдавна втръсналия му панелен
	пейзаж,
	тя — дребничка или може би смалена
	от неотвратимостта на предстоящото —
	вкопчена в ръката му, опипваща с поглед
	(сякаш и предстоеше именно това — да ослепее)
	всяка черта на лицето, което за последен път
	беше толкова близо до нейното.
	На кръстопътя преди неговата спирка
	автобусът намали скоростта и почти спря —
	светеше червено.
	Той освободи ръката си, готвейки се да слезе,
	но след като размисли малко, реши,
	че е длъжен да направи — за последен път —
	някакъв мил жест: посегна да погали косите й
	или да я целуне по челото.
	Но в същия миг светна зелено
	и обективната сила на инерцията му попречи
	да я излъже за последен път.
P$
