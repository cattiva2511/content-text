	Веднъж Хитър Петър като орал, намерил една стара пара. Намислил да я занесе на царя. Тръгнал за царския палат, но вратарят го спрял и му казал:
	— Ще те пусна, ако ми обещаеш половината от наградата, която ще ти даде царят.
	Докривяло на Хитър Петър, но му обещал и вратарят го оставил да влезе.
	Поднесъл той парата на царя. Владетелят го попитал, каква награда да му даде.
	— Искам сто тояги бой!
	Царят се сетил, че тука се крие някаква хитрина и заповядал да бият сто тояги полека. Като му наложили петдесет, Хитър Петър казал:
	— Стойте, другите петдесет тояги са за вратаря ви — и разказал на царя каква е работата. Царят заповядал да ударят сто тояги силно на вратаря, а Хитър Петър възнаградил.
