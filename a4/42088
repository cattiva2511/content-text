>
C>
	След като наскоро се сдобих с кораб, екипаж и шапка, аз, капитан Джак Спароу, се задължавам от този ден нататък да разказвам в Капитанския дневник вярно и точно нашите приключения из широкото море и тесните улички. Нагърбвам се с това задължение в съответствие с положението ми на капитан на верния кораб „Раковина“ и както приляга на един капитан, се заклевам най-тържествено да пиша истината, само истината и нищо друго За себе си, За моя екипаж и За събитията, които ни сполитат, независимо колко невероятни или мрачни са те.
	Най-напред ще разкажа как станах капитан, как екипажът ми стана екипаж, как започнахме приключенията си и най-важното, как стана така, че нося тази шапка. Като в много книги За приключения, за злодейства и кражби, всичко започна на остров Тортуга, в пивница на име „Вярната невеста“
C$


>	Глава 1

	Над океана изгря мътна луна, вятърът подгони по небето сгъстяващи се облаци. На острова долу падаха едва загатнати сенки: по хълмовете сякаш се бяха изсипали в купом огромни черни платноходи, морски чудовища и други твари, обитаващи среднощния океан. Малко от звездите бяха достатъчно силни, за да пробият със сиянието си леката мъгла, паднала преди бурята. Вятърът вдигаше белия пясък по плажа на малки вихрушки, които променяха рисунъка по дюните.
	Нощ, в каквато моряците не биха поели на път.
	Малцината достопочтени граждани на Тортуга не смееха да излязат от добре охраняваните си къщи.
	Всички останали: пирати, бандити и главорези, се бяха стекли във „Вярната невеста“, където пиеха бира и ром.
	Между поривите на вятъра, предвещаващ буря, врявата в кръчмата се чуваше на цял километър. Нощта се огласяше от смях и викове, прекъсвани от изстрели, накрая събралите се да се почерпят подхванаха песен, която всички знаеха:
P>
	Йо-хо-хо, пиратски живот за мен.
	Грабим, плячкосваме, крадем и стреляме,
	пийнете си, драги мои, йо-хо-хо,
	отвличаме, насилваме, хич не си поплюваме,
	пийнете си, драги мои, йо-хо-хо.
	Йо-хо-хо, пиратски живот за мен…
P$
	Отвън „Вярната невеста“ приличаше на най-обикновена голяма барака. Беше скована от останките на кораби и лодки, претърпели корабокрушение. Вътре миришеше именно на лодка: на катран, на сол, на водорасли и риба. Когато заръмя, покривът протече на няколко места.
	Никой в пивницата не обръщаше внимание на локвите по пода. Всички вдигаха наздравици, чукаха се с огромните халби, стоварваха ги с трясък по масите, за да им ги напълнят отново, и от време на време ги запокитваха по нечия глава.
	Тази вечер в осветената със свещи кръчма нямаше къде игла да падне. „Готова съм да се обзаложа, че тук има достатъчно опитни моряци, които да попълнят екипажите на всички кораби в Порт Ройъл“, помисли си младата кръчмарка Арабела. Тя събираше празните чаши от маса с насядали около нея мъже, които си разказваха нещо и се превиваха от смях. Както и останали в пивницата, и те бяха облечени в опърпани, случайно подбрани дрехи, каквито носеха „моряците“ по тези места: протрити панталони, избелели жилетки, тук-там някой пояс или колан. Всички бяха с неподдържани бради.
	Един от мъжете подръпна Арабела за полата и я озари с беззъба усмивка. Тя завъртя очи и въздъхна.
	— Я да видим дали ще позная — рече младата кръчмарка, като отметна несресаната си светлокестенява коса. — Бира, бира, бира и… о, сигурно още една бира?
	Морякът избухна в смях.
	— Така те искам, моето момиче!
	Арабела си пое дълбоко въздух и тръгна да обикаля другите маси.
	— По крайбрежието вече няма никакво испанско съкровище, смотаняк такъв — изруга един от моряците.
	— Не ти говоря за испанско съкровище — пошушна неговият приятел, второразредният пират Тод, по прякор Хубавеца. В очите му проблясваше пламъче, което още не беше помътняло от пиенето. — Говоря ти за злато на ацтеките, на цяло изчезнало царство…
	Арабела поспря и нададе ухо — уж вдига една чаша от пода.
	— Да не ми говориш за Сам Каменното око и остров Ескелетика? — взе да подпитва недоверчиво другият моряк. — Ако се вярва на легендата, Сам е взел Меча на Кортес и заради това целият остров сега е прокълнат. Съгласен съм само с едно в цялата история — че е легенда. Легенда, мой човек. Приказен малък град от камък и мрамор, точно каквито са строили римляните. Ха! Небивалици! В Карибско море няма такива чудесии, от мен да го знаеш!
	— Остави проклетото царство и меча, аз ти говоря за златото — избълва Тод Хубавеца. — И честен кръст, знам, че го има. Виждал съм го с очите си. Често преминава от едни ръце в други, все едно е с крака. Но има начини да го намерим.
	— Значи разполагаш и с кораб, а? — рече с дяволито пламъче в очите първият моряк.
	— Да, малък и хубав, тъкмо да се промъкваме незабелязано в пристанищата… — подхвана Тод Хубавеца, но замълча, защото забеляза Арабела, която уж бършеше с престилката си нещо на пода.
	Момичето вдигна очи и му се усмихна леко. Пак погледна към пода и го затърка яростно с края на престилката.
	— Проклетници, само си разливат бирата — промърмори кръчмарката.
	Тод Хубавеца се поуспокои. Но започна да се озърта подозрително, сякаш го подслушваха всички останали пирати, стените и самият крал.
	— Я да идем на по-тихо място. Дето е думата, само мъртъвците не говорят.
	Арабела изруга и продължи нататък. Обикновено никой не й обръщаше внимание и не забелязваше къде е. За посетителите във „Вярната невеста“ кръчмарката не беше нищо повече от момиче, което пълни чашите. През годините Арабела се беше наслушала на какви ли не разкази и легенди. И докато ги слушаше, тя сякаш поемаше на изпълнено с приключения пътешествие.
	„Въпреки всичко, като се замисля, вечерта мина добре“, рече си тя. Можеше да е и много по-лошо. Бурите като че ли караха мъжете, които и без това не бяха цвете за мирисане, да показват най-неприятното в себе си.
	Точно тогава входната врата се отвори с гръм и трясък.
	Блесна светкавица, която озари човека на прага. Беше непознат, бе мокър до кости от дъжда. Чорлавата му черна коса се беше залепила за главата, а мълнията се отрази в очите му. Арабела затаи дъх — никога дотогава не беше виждала такъв човек.
	После вратата се затръшна и в светлината на свещите изникна ядосан мокър младеж, който едва ли бе много по-голям от Арабела. За миг се възцари мълчание. Сетне мъжете в пивницата свиха рамене и пак надигнаха чашите.
	Непознатият тръгна през навалицата, като шареше с очи наляво-надясно, нагоре-надолу — същински гарван! Явно търсеше някого… или нещо. Беше стиснал гневно зъби.
	Изведнъж светлокафявите му очи грейнаха: той, изглежда, бе намерил каквото търсеше. Наведе се зад един стол и се пресегна. Арабела застана на пръсти, за да види към какво, май някаква стара торба. Изобщо не си струваше непознатият да я краде от известния със злия си нрав пират, който я пазеше.
	— О, не… — пророни момичето.
	Непознатият прехапа съсредоточено устна.
	Протегна пръсти, за да ги промуши незабелязано между краката на стола.
	Най-неочаквано, при това без да сваля чашата от устата си, мъжът, който седеше на стола, се изправи — на ръст беше близо два метра и тежеше над сто килограма. Очите му бяха с цвят на буря и гневно блестяха.
	Непознатият долепи длани и побърза да се поклони.
	— Извинете, уважаеми господине, просто се възхищавах на моята… по-точно на вашата прекрасна торба тук — рече той изключително любезно.
	Пиратът ревна и замахна с тежката халба, за да удари с нея непознатия по главата.
	Но младежът грабна торбата и се дръпна встрани точно навреме. Халбата изсвистя покрай ухото му…
	… И удари друг пират отзад.
	Вторият мъж не беше чак толкова едър, но беше също тъй избухлив. И въоръжен. И реши, че с халбата го е ударил не друг, а непознатият. Пиратът извади рапира и се нахвърли на младежа.
	Той отскочи рязко назад и се изплъзна от смъртоносното острие. Вторият му нападател още не се беше отказал и се метна върху паянтовата маса, където беше седял грамадният пират. Тя не издържа под тежестта му, счупи се и във въздуха се разлетяха чаши, монети и ножове. Пиратите около масата наскачаха и извадиха кой меч, кой пищов.
	В Тортуга съвсем малко трябваше, та в някоя от кръчмите да се сбият.
	„Вярната невеста“ се огласи от силни като взрив удари, стенания, писъци, врясъци и ругатни, от звънтежа на кинжали, допрели се до рапири, от трясъците, с които столовете се чупеха о главите. От всичко това, а също и от оглушителните гръмотевици и от дъжда, който вече се лееше през протеклия покрив върху биещите се посетители.
	Непознатият се озова точно в епицентъра на суматохата. За капак огромният пират още го преследваше.
	Великанът извади меча си и го развъртя срещу младежа. Той скочи върху стола зад него, а острието разсече въздуха там, където непознатият бе стоял само допреди миг.
	— Не уцели на косъм, мой човек — заяви младежът.
	Скочи отново на земята и подритна един от краката на стола, така че той отхвърча във въздуха и се приземи в ръцете му.
	Великанът замахна още веднъж, ала непознатият държеше стола като щит, предпазваш го от ударите. Там, където острието докосваше стола, се разхвърчаваше облак от трески.
	{img:napadenie.png}
	Още един пират се спусна към непознатия… или може би към някого зад него, на този етап от сбиването вече беше трудно да се каже. Младежът се наведе встрани и се размина на сантиметри със сблъсъка, а нападателят му се стовари върху грамадния пират.
	Така вниманието на великана беше отклонено, а младежът, който чакаше само това, метна торбата на рамо, обърна се и погледна какво става отзад. Относително спокойната вечер, в която пиратите се бяха събрали да пийнат, се беше превърнала в поредното кърваво яростно сбиване, на каквито непознатият се беше нагледал. Той не сдържа усмивката си.
	— Хм. А по мен няма нито една цицина — каза той на глас. — По Джак Спароу няма и една-единствена драскотинка.
	Тъкмо тогава някой счупи бутилка о гредата отгоре. Великанът се беше изправил зад него — удивително тихо за такъв грамаден човек. Джак се обърна рязко, видя го и заотстъпва назад.
	— А сега, момче, ми дай торбата — каза с убийствен глас пиратът, като насочи счупената бутилка към него.
	— Ох… — простена Джак и се огледа, но от всички страни беше заобиколен от биещи се мъже, които му пречеха да стигне до вратата. — Драги ми господине… — подхвана той с надеждата, че все ще му хрумне нещо.
	Ала още преди момчето да е измислило как да се измъкне, великанът ревна и му се нахвърли.
	Някой сграбчи Джак за яката и го избута — да не пречи. Но това се случи толкова бързо, че великанът продължи да тича и се блъсна в петима-шестима пирати, които се биеха при стената в дъното. Чу се как пращи дърво, как се чупи стъкло, как отвън тътнат гръмотевици. Разгневени, пиратите се обърнаха към недодялания великан и му се нахвърлиха.
	Арабела продължи да стиска Джак здраво за яката и го задърпа бързо през навалицата, като заобикаляше биещите се моряци. Джак пък стискаше много здраво торбата. Своята торба.
	След като още няколко пъти се разминаха на косъм с ударите, Джак и Арабела излязоха с несигурна крачка през задната врата и се озоваха в раздираната от бурята тропическа нощ.


>	Глава 2

	Сега валеше много по-силно, вятърът беше набрал невероятна скорост. Джак и кръчмарката застанаха под стряхата на уличката зад пивницата, но тя не можеше да ги предпази от дъжда. Джак се извърна да благодари на момичето, което го беше спасило, но още преди да е изрекъл и дума, то го изтласка до стената на „Вярната невеста“.
	— Как смееш да предизвикваш побой в кръчмата на баща ми? — Беше сложила ръце на хълбоците си, в кафявите й очи проблясваше гняв. — Не можа ли да идеш да крадеш някъде другаде? В по-прилично заведение, където посетителите няма да го опустошат?
	Тя го тикна към стената и се дръпна назад. Джак се изтупа от праха и подръпна връхната си дреха, за да изпъне гънките по нея.
	— Виж какво, моето момиче, аз не съм крадец. Не съм дошъл тук по своя воля. И не съм бъркал по джобовете на посетителите. — Той размаха торбата пред лицето на Арабела. — Капитан Дивия звяр ми открадна торбата и просто трябваше да си върна онова, което ми принадлежи. Ако моята признателност не значи нищо за теб, ще си вдигна багажа и без да ти благодаря за негостоприемството, ще си продължа по пътя по живо, по здраво. Разбра ли?
	Джак отметна глава и понечи да си тръгне. Но Арабела го сграбчи за ръката и отново го избута рязко до стената.
	— Не знам дали торбата е твоя, но имаш ли представа от кого я взе? — попита го тя.
	— Не. И да ти призная, не ме вълнува особено — отвърна Джак и се отскубна от хватката на момичето.
	— Това беше капитан Торънтс, малоумник такъв! — обясни Арабела и го шляпна отгоре по главата.
	Младежът я погледна неразбиращо.
	— Прословутият с безчинствата си пират, пред когото всички треперят… — подсказа му момичето.
	— Нищо не ми говори — отвърна Джак.
	— Най-прочутият пират отсам Еспаньола! — опита Арабела отново.
	— Чакай, чакай — каза Джак, сякаш внезапно се беше сетил. — Не, нищо не ми говори. Съжалявам.
	— При всички положения можеш да се смяташ за труп, след като отмъкна торбата от него.
	— Виж какво, аз не съм крадец — възрази Джак. — Всичко, което притежавам, е в тази издута торба тук. Щях да си взема още багаж, но се промъкнах на кораба без билет, нямаше къде да го сложа.
	Арабела завъртя очи.
	— После, както може да се очаква на тоя проклет остров, някакъв проклет пират ми я е задигнал. Дори не съм усетил. Издебнал ме е в гръб. Но можеш да бъдеш сигурна, че тази торба тук си е моя. — Той скочи върху една стара бъчва и отвори торбата, после забърка в нея. — Така например…-Джак извади отвътре нещо като лоена свещ. — Това тук… не е мое.
	Той погледна свещта и объркан, я хвърли на земята.
	— Каква изненада! — подметна жлъчно Арабела.
	— Не, не, не! — заповтаря отчаян Джак.
	Бръкна по-надълбоко и извади нещо, което приличаше на износени долни дрехи. Потрепери и метна и тях встрани. След това извади нещо като стар мумифициран плъх.
	— Между другото, казвам се Арабела — представи се момичето. Джак не вдигна очи. — „Момичето“ си има име — продължи тя — и то е Арабела.
	— Джак — изсумтя той, без да й обръща особено внимание.
	Ужасиите, напъхани в торбата, сякаш нямаха край. Джак запокити нещо, което доста приличаше на вкаменени фъшкии.
	— Виж какво, извинявай, че ти се ядосах — каза чистосърдечно Арабела. — Баща ми и така си е сприхав. Направо ще побеснее, задето цяла седмица ще трябва да оправя кръчмата. Да кове столовете и масите, които ти допринесе да бъдат натрошени на трески…
	Чу се тихо „шляп“: Джак бе метнал нещо, което удари Арабела точно по челото. Докато то падаше, момичето го хвана. Оказа се тежка монета.
	— Благодаря ти — изсумтя тя ехидно. — Сега ще покрием всички щети.
	— Това е единственото тук с някаква стойност — отвърна мрачно Джак. — Ножът ми, кутията, кесията с парите. — Той я погледна озадачен. — Изчезнали са, няма ги.
	Отчаян и ядосан, Джак обърна торбата и изтръска от нея няколко семки от ябълка. Накрая нещо голямо и тежко тупна на земята. Джак скочи от бъчвата, за да види какво е. Очите му грейнаха и той обхвана с пръсти гладката кожа: ножница. Дълга ножница. Меч, какъвто и да е меч би се продал за добри пари на черния пазар… а този тук очевидно имаше богато минало. Джак щеше да бъде богат! Е, ако не богат, то поне щеше да започне да изкупува обратно вещите, които беше загубил.
	Но защо пък да не задържи меча за себе си! И без това си нямаше. А всеки, който представляваше нещо в Карибието, си имаше меч…
	Ала щом вдигна ножницата, Джак установи, че нещо не е наред — беше прекалено лека.
	Простена и хвърли празната ножница на земята.
	— Проклети пирати!
	Разтърка с пръсти очите си и се отпусна върху стената на кръчмата, загрижен за мрачното си и доста гладно бъдеще.
	Очите на Арабела обаче се разшириха, веднага щом ножницата се търкулна на земята. Какво проблесна върху нея, дали не беше злато?
	Без да обръща внимание на мърморенето на Джак, момичето вдигна ножницата и я завъртя в ръце. Макар и издрана и покрита с кал, кожата беше инкрустирана със злато и сребро, по които блестяха капчици дъжд. Арабела различи рисунъка върху инкрустацията.
	— Не, не може да бъде! — ахна тя. — Светни ми с нещо — нареди момичето на Джак.
	Той обикновено не се подчиняваше на ничии заповеди, камо ли пък на ядосаната дъщеря на някакъв си кръчмар, но нотката в гласа й привлече вниманието му. Без да роптае, той извади изпод връхната си дреха кесията с кремъка и огнивото и запали парчето свещ, изпаднало от торбата. Арабела взе свещта и доближи мъждивата й светлина към кожата.
	— Погледни! — посочи тя ножницата.
	По нея бяха изписани думи на език, който и двамата не знаеха, някакви съкращения, после нещо на испански. Отдолу имаше странно изображение на перната змия, изработено от червеникаво злато. Ъгловато и чуждо. Кетцалкоатъл. Богът на ацтеките.
	Арабела подсвирна.
	— Знаеш ли какво е това? — попита тя.
	Гласът й трепереше от вълнение.
	— Много ли злато ще ми дадат за нея? — възкликна Джак.
	— Това е ножницата от Меча на Кортес — пошушна Арабела.
	Той зяпна от изумление.
	— Тук пише: „НА ЕРНАНДО“. Това е прокълнатият меч, който е дал на Кортес силата да победи империята на ацтеките! — Очите на Арабела сияеха от вълнение. — Според преданието именно този меч го е направил непобедим… И му е вдъхнал необичайна мощ, благодарение на която той е убедил ацтеките, че е техен бог. Те са вярвали, че някой ден бог Кетцалкоатъл ще се завърне при тях и с този меч Кортес им е внушил, че именно той е богът. Пак според преданието силата на меча става по-малка, ако той е без ножница. Заради това Кортес е претърпял крушение… „Загуби ли се ножницата, ще рухнат цели царства“, се казва в поверието. — Арабела завъртя ножницата в ръцете си, за да разгледа износената кожа и проблясващия благороден метал и скъпоценни камъни, и потрепери. — Говори се, че е изработена от вътрешностите на жертвите, които ацтеките са принасяли в прослава на боговете.
	— Страхотно — възкликна Джак, а после хвана ножницата между палеца и показалеца си. — Но как се е озовала тук?
	— Последно беше у Сам Каменното око — обясни тя, защото си спомни за разговора, който бе подслушала в кръчмата.
	— У кого, у пиратския капитан ли? Страшилището на Панама? — попита Джак.
	Арабела кимна.
	— Преди много години е взел меча и ножницата и с тях е станал цар на откъснат остров. Никой не знае какво е станало с него и с верните му поданици. Може би крахът му отчасти се обяснява и с това, че ножницата се е появила без меча.
	Джак завъртя ножницата в ръцете си и прокара пръсти по шевовете. „Добра изработка“, помисли си той. Мечът беше сред най-големите съкровища в цялото Карибие. И най-прочутият и страховит пират да си, изгубиш ли половината от онова, което ти вдъхва такава сила, значи да побеснееш до степен да… на Джак дори не му се мислеше.
	— При това положение — рече той — дали да не се върна в кръчмата и да пъхна внимателно торбата под онова, което е останало от стола на капитан Лукова глава, после да му се извиня и да забравя за случилото се? Извинявайте, драги ми господине, че съм ви взел вълшебната ножница. Не знаех, че възнамерявате да основете с нея свое пиратско царство. Късмет! И всичко хубаво!
	Арабела поклати глава.
	— Загазил си не на шега — пророни тихо тя. — Да откраднеш такова нещо, и то не от друг, а от пират като Торънтс. По-добре да се махнеш незабавно от Тортуга… в противен случай си труп.
	Тя се обърна и тръгна да влиза в кръчмата.
	— Я чакай! — сграбчи я Джак за ръката. — Ела с мен.
	Арабела примига недоумяващо, по миглите й се бяха закрепили капчици дъжд.
	— Ти очевидно знаеш много повече от мен за такива обвеяни с легенди неща и за всички „обитатели“ на тукашните морета. А ако някой те е видял, че ми помагаш, ти също си труп — добави той.
	Арабела не отговори и продължи да разсъждава.
	— Освен това — добави Джак — представи си каква свобода ще имаме, ако се доберем до меча. Свобода и власт.
	Арабела се опита да го прикрие, но от изражението върху лицето й Джак долови, че тази мисъл я блазни.
	— Ами… всъщност нямам други планове… Освен може би да работя в „Невестата“, докато съм жива или докато се омъжа — отбеляза тъжно тя. — Или докато татко умре от пиене — допълни вече малко по-ядосано момичето. — Тук не притежавам почти нищо… всъщност нищо, откакто миналата година един ужасен пират плячкоса кръчмата и отвлече мама. Едър като канара, зъл и грозен. Много ми е мъчно за мама. Ние с татко сме сигурни, че тя… — не довърши Арабела.
	Джак видя лицето й и усети как го плисва състрадание.
	Арабела го погледна право в очите.
	— Добре, де. Идвам с теб. Но ще играем по моите правила. Чу ли? А това означава да не крадеш от пиратите, пък и от никой друг.
	— Колко пъти да ти казвам, че не съм крадец — възнегодува Джак.
	Тя се намръщи, сетне продължи:
	— Знам един чудесен кораб, точно като за нас. Стар и изоставен в Соления залив.
	Джак сви рамене.
	— Съжалявам, моето момиче. Нов съм тук, забрави ли? Нямам и понятие къде е това. А едва ли е разумно да моля някого от господата вътре да ме упъти.
	Арабела се позамисли. После свали от къдриците си дървената шнола и доближи единия й край до запалената свещ, която държеше Джак. Щом шнолата лумна, момичето я духна, така че да остане хубав обгорен връх. Сетне откъсна от престилката си квадратно парче плат, долепи го до стената на кръчмата и се зае да рисува върху него карта.
	Джак я наблюдаваше с широко отворени очи.
	— Според мен ще извадя страхотен късмет, ако имам с мен на борда такава… изобретателна помощница — отбеляза той ухилен, като се наведе напред.
	— Можеш да ме наричаш изобретателна, но не съм ти никаква помощница. Равни сме във всичко, разбра ли? — тросна се Арабела, докато отбелязваше с кръстче мястото, после връчи на Джак грубо надрасканата карта. — Крий се тук три дни. Аз ще набавя вода за пиене и храна. Чакай ме по здрач след три нощи при кораба.
	— Справи се блестящо, драга им госпожице — каза Джак и й кимна бързо.
	— Имаме кораб. Но… — За миг Арабела като че ли се стъписа и обезсърчи. Нямаше друг дом, освен „Вярната невеста“. — Къде ще отидем?
	Джак завъртя очи.
	— Как къде, да вземем проклетия прокълнат меч! Нали сама каза, вече сме си трупове. Нима можем да станем още по-мъртви, ако изчезналият меч на Кортес и могъществото на бога цар се озоват в ръцете на капитан Съдрани гащи?
	— Капитан Торънтс — поправи го Арабела.
	— Все тая.


>	Глава 3

	Три дни по-късно, доста часове след залез-слънце Арабела продължаваше да снове напред-назад. Понякога спираше, поглеждаше ядосано размътеното небе и тропаше нетърпеливо с крак. Указанията й бяха толкова точни. И малоумник щеше да се справи по тях.
	Не беше спирало да вали още от вечерта, когато се беше запознала с Джак. Малката колиба край Соления залив, където Арабела го чакаше, течеше повече и от пивницата на баща й, а тя течеше много. Затова момичето предпочете да излезе навън и да се скрие под стряхата. Беше запалило три факли, които да ги направляват в бурната нощ.
	Корабчето беше малко, почти като рибарска лодка. Върху кърмата с ярки букви пишеше „Раковина“. Беше доста подвижно и платната бяха в добро състояние. И най-важното, наистина си изглеждаше изоставено.
	„Къде ли е Джак?“, запита се за кой ли път Арабела все по-отчаяна.
	В този миг нещо изпука силно в шубрака в края на залива.
	Арабела стисна кинжала, който криеше в джоба си…
	— Драга ми госпожице — заяви Джак, след като се показа от гората, а не от пътеката, която Арабела му беше нарисувала върху картата, и слезе с несигурна стъпка на плажа. Поклони се театрално. — Ето ме и мен. Да опъваме платната! Нека приключението ни започне!
	Ризата му беше съдрана при ръкава, косата му беше сплъстена и разрошена. По панталоните му имаше нещо, подозрително приличащо на кръв.
	— Господин Спароу! — ахна Арабела, като се по-стара да не издава облекчението си. — Закъсня с няколко часа! Какво се е случило? Мислех, че съм ти дала съвсем точни напътствия…
	— Ами да — отвърна той и поскри устата си, като се почеса по носа и извърна очи — да не ги вижда Арабела. — Възникнаха спънки, дребна работа, нищо сериозно… Но нали съм тук!
	— Бил си се — въздъхна Арабела, после го хвана за ръката и я дръпна от лицето му.
	От скулата почти до устата се червенееше права дълбока рана.
	— Намерих си торбата! — оповести Джак и я вдигна щастлив. — И колкото и да не ти се вярва, картата, макар и да бе в такива способни ръце като моите, се озова… у друг.
	— Изгубил си картата — скастри го Арабела. — Тогава как, по дяволите, си ме открил?
	— Има много начини, моето момиче, да стигнеш до мястото, накъдето си се запътил.
	Арабела поклати мрачно глава и изрита купчината кални торби при бурето, което беше търкаляла по целия път дотам. Почти през цялото си свободно време не беше правила друго, освен да пренася тайно от пивницата необходимите неща.
	Свъси се на Джак, а той намести върху рамото си торбата, която бе успял да си върне.
	— Важното е, че съм тук. Започва приливът. Не бива да губим и миг. Нали така, моето момиче? — попита Джак, като протегна ръка към кораба.
	— Само още веднъж да ме наречеш „моето момиче“, и ще опиташ от водата на прилива — изсумтя Арабела, докато товареха нещата на „Раковина“.
	— Стой! — внезапно прокънтя непознат глас.
	Джак се отпусна тежко и въздъхна.
	— Сега пък какво има?
	— Идвам с вас — продължи гласът.
	Джак вдигна очи. На пътеката стоеше красив, добре облечен младеж, който театрално беше стъпил с единия крак на близката скала. Беше горе-долу на същата възраст като Джак и Арабела, но тук приликите свършваха. Младежът беше висок и широкоплещест и беше облечен в безупречно скроен костюм. Всичките му копчета бяха лъснати до блясък, на колана му висеше красива сабя.
	Джак го огледа с ехидна усмивка.
	— Съжалявам, моето момче, но корабът е готов да опъне платна — подхвана той. — Екипажът, тоест ние с Бел, вече не приемаме пътници. Прибирай се в хубавото си имение и си живей прекрасния живот.
	— Аз съм Фицуилям П. Долтън Трети — представи се младежът, без да обръща внимание на Джак, и пристъпи напред.
	— Все ми е тая, ако ще да си и папа Фицдолтън П. Уилям Седми — подметна Джак. — Не знам какво търсиш тук, но ние сме моряци, заети с много важна работа. Затова, ако нямаш нищо против, просто ще опънем платната, ще определим курса и така нататък, и така нататък — всичко това без теб, — а после ще се отправим на път.
	Той долепи длани и се поклони подигравателно, след това се обърна бързо на пети и пак се насочи към „Раковина“.
	— Значи вие сте много заети важни моряци, така ли? — каза Фицуилям със зле прикрито презрение.
	Извади внимателно от джоба си парче плат и го разгъна бавно.
	— Картата!… — прошепна Арабела, защото я позна веднага, и изгледа Джак на кръв.
	Фицуилям зачете високопарно:
	— „Да се срещна с Арабела на това място по мръкнало, за да отвлечем кораба, да намеря Меча на Кортес, да отстраня капитан Ряпов, да се сдобия със съвършената шапка, да стана капитан, да подчиня на властта си цялото Карибие и после да заживея щастливо.“
	— О, Джак! — възкликна Арабела, явно беше притеснена.
	— Надявам се да не съм закъснял прекалено много за частта с „шапката“ — допълни Фицуилям и погледна многозначително сплъстената рошава коса на Джак.
	— Да, да, и какво от това — тросна се припряно Джак. — Имам план за живота си. А ти какво имаш? Ако не броим, разбира се, коприненото костюмче, с което явно обичаш да се разхождаш из проливния дъжд и калта. — Джак се извърна към Арабела и пошушна: — Тези благородници се забавляват по доста странен и отблъскващ… но и твърде любопитен начин.
	— Решил съм да дойда с вас — обяви гръмко Фицуилям, след което също извади торба.
	Беше много по-красива, отколкото торбите на Арабела и Джак, от нова кожа и вероятно беше пълна с красиви скъпи вещи.
	Джак отвори уста да възрази, но Арабела го прекъсна.
	— Защо? — попита тя заинтригувана. — Личи си, че си заможен и… и не си опрял до съкровището, което ние търсим. Мъж в твоето положение може да прави каквото си поиска, не е нужно да бягаш от родителите си, за да търсиш приключения. Най-малкото по начина, по който го правя аз, все пак съм момиче от простолюдието — добави тя и изгледа злобно Джак.
	— Au _contraire_*, уважаема госпожице — поклони й се Фицуилям. — Като първороден син на граф Долтън съм длъжен да спазвам съвсем същите семейни правила, както и ти. Дори в по-голяма степен. Преди по-малко от месец пристигнахме от Англия, защото баща ми реши да разшири владенията си в Новия свят. Оттогава съм принуден да не върша друго, освен да ходя по баловете и увеселенията на англичаните тук.
	[* Обратното (фр.) — Б.пр.]
	— О, звучи ужасно — промърмори Джак.
	— По-ужасно, отколкото си представяте — потвърди вече по-разгорещено Фицуилям. — Въпреки това от мен се очаква до една година да си харесам някоя от англичанките и да се оженя за нея. Забранено ми е да постъпя във флота или да се отдам на поприще, различно от онова, което ми е избрал баща ми. А то се свежда до това да продължа рода на Долтънови. И означава да се разхождам с тъпи богати девойки, придружавани от камериерките си, да вечерям с приятелите на баща ми, които са три пъти по-стари от мен, и да обикалям декарите бананови гори.
	— Звучи ужасно — повтори Арабела думите на Джак. — Предпочитам пияните стари моряци пред бананите всеки ден.
	— Ето защо, когато намерих това тук — Фицуилям вдигна картата, — го разтълкувах като знак. Моето бягство. Моята съдба. Моето приключение.
	— Твоят изход — побърза да допълни Джак. — Широкото море не е място за галениче като теб. Хайде, Фитци, чупката. Чао.
	— О, Джак, недей така, той може да ни бъде полезен — прошепна Арабела. — Може да набавя храна, когато свърши. И ще ни бъде само от полза да имаме на кораба още един чифт яки ръце.
	— Според мен ти си достатъчно мъж за работата, която ни предстои — възрази Джак.
	— Благодаря — каза Арабела. — И аз мисля така.
	— Няма значение — прекъсна ги Фицуилям. — Идвам с вас.
	— Не. Не идваш — отсече Джак.
	Известно време тримата мълчаха. Наоколо продължаваше да вали като из ведро. Вятърът виеше из въжетата на „Раковина“.
	Фицуилям се замисли. След миг каза:
	— Обявявам ти дуел. Ако победя, ме вземате с вас. Ако загубя, си тръгвам и не казвам на никого какво съм видял и какво сте намислили.
	— О, Фитци, с удоволствие бих се дуелирал с теб — каза Джак, макар в гласа му да не личеше никакво съжаление, — но по една случайност първо трябва да се сдобия с меча, който наистина искам да притежавам. Без меч няма и дуел. А ти не се качваш с нас на кораба. Наистина съжалявам.
	— Не се притеснявай — намеси се Арабела с дяволито изражение върху лицето. — Докато чистех кораба, намерих сандък с пет-шест рапири… — Тя се качи на „Раковина“ и издърпа победоносно евтин ръждясал стар меч. Метна го на Джак. — Готово!
	— Благодаря ти, уважаема госпожице — изсъска през зъби той.
	Хвана с лекота меча и го претегли върху дланта си. Не беше хубава изработка.
	Фицуилям също извади оръжието — добре балансирана рапира, и щом я вдигна, за да поздрави противника си, тя изсвистя ясно във въздуха.
	— Фукльо — промърмори Джак.
	После двамата се спуснаха напред.
	Остриетата им се срещнаха със силен звънтеж. Над тъмния плаж се посипаха искри.
	Джак се движеше чевръсто напред-назад, ту нападаше, ту се отдръпваше и заемаше позиция. Фицуилям почти не помръдваше и отбиваше ударите на противника само с резки бързи движения на китката. Но дори и да пристъпеше напред, го правеше с точни, бързи и добре премерени крачки.
	— Кръв ще се лее — простена Арабела, понеже й домъчня малко за Джак.
	Личеше си, че Фицуилям има предимството на дългите години обучение явно при някой велик английски учител по фехтовка. Освен това благородникът беше с близо цяла глава по-висок от Джак и беше мускулест, докато другият младеж бе съвсем слабичък.
	На Джак обаче не му липсваше въодушевление. Той прилагаше какви ли не дребни номера, например скачаше върху някоя скала или изхвърлено от морето дърво, за да избегне върха на сабята на Фицуилям.
	Ала въпреки всичките си умения, взети накуп, той не можеше да се мери с бъдещия граф Долтън.
	Фицуилям събра вежди съсредоточено и отново се хвърли с цялата си мощ в нападение. Джак избегна най-опасния удар, като се метна на земята и се затъркаля назад…
	… но когато седна с рапирата в ръце, Фицуилям вече се беше надвесил над него и бе допрял острието в гърлото му.
	{img:duel.png}
	— Предай се — ревна младежът и се ухили победоносно.
	Джак се намръщи. Май понечи да откаже. Но накрая въздъхна тежко и пусна оръжието.
	— Добре, де. Добре. Не е нужно да ми важничиш — промърмори той.
	— Охо! — Фицуилям прибра рапирата с доволно „щрак“ и протегна ръка да помогне на Джак да се изправи. — Освен че си зает и важен моряк, умееш и да губиш. Гледам, провървяло ми е на спътници.
	Джак избута ръката на Фицуилям и скочи сам на крака.
	— Фитци е ужасно дразнещ, нали? — пошушна той на Арабела.
	Тя като цяло беше съгласна. Колкото и силен, способен и… красив да беше, освен това Фицуилям П. Долтън Трети определено си беше и първокласен сноб.
	— Е, ще се сработим — заяви тя и протегна ръка.
	За пръв път Фицуилям изглеждаше разколебан, когато пое плахо ръката й. Сигурно за пръв път се ръкуваше с жена. Джак сложи дланта си върху техните и грейна във въодушевена усмивка.
	— За приключенията! — обяви той.
	— За приключенията! — повтори засмяна Арабела.
	— Да, за приключенията — присъедини се бавно и сериозно и Фицуилям.
	— И, разбира се — добави с усмивка Джак, — за съкровището… и свободата!


>	Глава 4

	На третия ден от плаването върху синьото небе грееше ослепително ярко слънце. Колкото повече се отдалечаваха от Тортуга, толкова повече времето се оправяше. Това би трябвало да ги радва, но под прежурящото слънце нищо не се помръдваше: морето беше гладко като стъкло. Не подскачаха риби, които да нагъват водата на вълнички, увисналите платна не се движеха. Не се усещаше и най-слаб ветрец.
	Беше много горещо, „Раковина бе насред морето, никъде не се забелязваше суша. На екипажа му бе останала съвсем малко вода за пиене, която щеше да стигне сигурно за ден, и то ако я пестяха.“
	Тримата седяха на палубата оклюмали, без да се помръдват, Фицуилям най-после беше свалил хубавото си синьо сако, нещо, което не прилягаше особено на един благородник. Джак не беше от най-срамежливите и беше разкопчал ризата си възможно най-много.
	Фицуилям не си направи труда да прикрие недоволството си.
	— Носим се из морето дни наред — възропта той. — Два от тях изобщо не сме усетили вятър и нямаме ни най-малка представа къде се намираме.
	— Знаем, Фитц — тросна се Арабела.
	Беше прихванала косата си високо на главата, за да не й е горещо, но въпреки това по врата й се стичаха вадички пот.
	— А аз си мислех, че вие двамата сте моряци — започна да им натяква тя.
	— Е, за себе си съм сигурен — възрази Джак.
	Арабела и Фицуилям само го изгледаха. — Да, моряк съм… в известен смисъл — продължи той, като продължиха и втренчените погледи, после побърза да се извърне.
	— Ами ти — подвикна Арабела и замери Фицуилям с един компас, който го удари по гърдите. — „О, баща ми, графът, ме е научил да разчитам карти, географски ширини и тъй нататък!“ — подметна тя подигравателно.
	— Ако имахме карта, щях да я разчета — изръмжа младежът.
	— Да, да, те тайните карти, дето показват как да стигнеш до царствата на пиратите, се подмятат на всяка крачка — заяде се Джак. — Ако изобщо ги има тези проклети царства на пиратите — добави той едва чуто и се ухили на Арабела.
	— За какво намекваш? — подвикна тя ядосано. — Обясних ти вече, мислех, че Ескелетика на Каменното око е при Малките Антилски острови. Никога не съм твърдяла, че знам къде точно той е хвърлил котва!
	— Там, в залива, говореше така, сякаш си съвсем сигурна — рече угрижено Джак.
	— О, що не си гледате работата и двамата — изсумтя Арабела с тон, който съвсем не приляга на една дама, и обърна гръб на Джак и Фицуилям.
	Джак въздъхна. Свали от главата си кърпата и избърса лицето си. В знак на добра воля я предложи и на Фицуилям, но синът на благородника само го изгледа погнусено. Джак сви рамене и отново завърза през челото си кърпата, като прибра под нея кичур коса, който постоянно падаше от вятъра.
	Внезапно застина, осъзнал нещо: вятър! Който постоянно развява кичура му. Джак наплюнчи пръст и го вдигна, за да определи откъде духа. Извърна се на югоизток, откъдето се усещаше съвсем лек ветрец.
	— Я ми дай далекогледа си, Фитц — подкани Джак.
	На другото момче му беше много горещо, то бе капнало от умора и не му се спореше, затова отвори торбата и извади внимателно далекогледа, най-хубавото нещо, което притежаваше и което му беше подарък от баща му. Беше изработен май от месинг и мед, но блестеше като чисто злато. Увеличителните му стъкла бяха направени от най-добрите майстори в Холандия.
	Джак пое не така предпазливо малкия далекоглед и го разгъна с рязко движение, от което Фицуилям трепна. Доближи го до окото си и погледна на юг.
	— Какво има, Джак? — попита Арабела, която беше забравила гнева си.
	— Най-после вятър — отговори той.
	— Ура! — викна Фицуилям.
	Джак и Арабела го изгледаха подозрително, Фицуилям пристъпи притеснено от крак на крак.
	— Добре де, йо-хо-хо! Вятър — добави той доста неестествено, след като се прокашля.
	Джак забеляза в далечината бързо движещата се сива завеса на проливен дъжд. Когато свали далекогледа, вятърът вече духаше не на шега.
	— И заедно с него се задава дъжд.
	— О, каква прекрасна новина! Значи няма да умрем от жажда… — отбеляза Фицуилям.
	В небосвода над тях се появиха първите тъмни облаци.
	— Точно от жажда — не… — процеди Джак и прехапа устна.
	Най-неочаквано над тях прокънтяха зловещи гръмотевици. Джак вдигна очи и видя цели ята чайки, пеликани и други морски птици, които бяха покрили притъмнялото небе и бягаха от задаващата се буря.
	Няколко минути всички от екипажа мълчаха и само наблюдаваха разбуненото море и причернялото небе. Заръмя, по повърхността на океана се занавдигаха вълнички. Небето притъмняваше все повече, сякаш някой бавно гасеше огромен светилник. Все по-големите вълни заподмятаха нехайно кораба.
	— Откъде се взе пък тази буря? — пророни Арабела. — Толкова странно… допреди миг небето и морето бяха съвсем спокойни.
	— Няма значение откъде се е взела — отвърна Джак. — За нас е важно само накъде се е запътила.
	А тя очевидно се е насочила право към могъщата „Раковина“.
	— Е, не прави трагедии, де, вероятно ще отмине бързо — отбеляза Фицуилям и присви очи срещу усилващия се дъжд. — Ако успеем да се задържим на повърхността, всичко ще приключи до час-два. Ще се справим лесно.
	Сякаш в отговор на думите му, корабът беше разтресен от мощна гръмотевица, по-оглушителна и от най-силния топовен гърмеж, който тримата бяха чували. Край тях проблеснаха невъобразимо дълги раздвоени светкавици, по палубата се плисна огромна неудържима вълна, от която те станаха вир-вода.
	— Помогнете ми да хвана въжето — заповяда Джак. — Незабавно свийте платната.
	— Да смъкнем платната ли? Но най-после излезе вятър! — възрази Фицуилям.
	Джак пристъпи към него.
	— Да, разбира се, излезе вятър. Колко приятно и удобно за нас. Ще опъне платната и ще ни понесе по веселия ни път към остров Ескелетика — рече той, сетне продължи вече по-угрижено: — Или ще преобърне кораба като детска играчка. Ясно ли е сега?
	{img:nabliudenie.png}
	Фицуилям схвана веднага. Двете момчета смъкнаха платната и навиха бързо въжетата. Арабела затвори, доколкото можа, люковете. В почти енциклопедичните й познания за пирати, морски легенди и минало нямаше нищо за същинското корабоплаване. Тя се ръководеше от инстинкта си: завърза въжетата и другите неща по палубата, после слезе в каютите да закрепи малкото лични вещи, които бяха оставили там.
	Не след дълго бурята ги връхлетя с цялата си мощ. Нанесе им първия си смазващ удар точно когато Джак и Фицуилям бяха привързали здраво най-ниското платно и гика. Халата запищя из такелажа. Дъждът се превърна в истински потоп, леещ се от непрогледно черното небе. Облаците горе се надбягваха и се кълбяха точно както вълните долу.
	„Раковина“ се наклони зловещо, докато Джак и Фицуилям се опитваха да обърнат кораба по посока на бурята. Но дори заедно с Арабела, тримата не удържаха руля и той се отскубна от ръцете им.
	Водата се изливаше на талази върху палубата и екипажът едва се крепеше на крака. Бурята клатеше „Раковина“ и подмяташе тримата новаци в корабоплаването от единия към другия борд.
	— Няма смисъл — изкрещя Фицуилям. — Вятърът ни подхвърля като играчка.
	— Грабвай секирата, фитц! Помогни ми да смъкна гротмачтата! — ревна Джак.
	— Ти си луд! — извика другото момче.
	— Слушай какво ти казвам. Ще ми обясняваш, че не съм прав, по-късно, ако останем живи — вресна Джак. — Аз ще я наклоня откъм другата страна… Бел — извърна се той към момичето, — направи котва… вземи нещо тежко, някое буре или торбата на Фитци. Завържи здраво въжето и го пусни откъм кърмовата част. Разбра ли?
	— Тъй вярно — отвърна тя и хукна.
	Джак стисна със зъби ножа си и се покатери като маймуна по мачтата, вкопчен здраво в нея, за да не го отнесе вятърът. Докато се качваше, срязваше въжетата, така че да паднат заедно с платната върху палубата. На самия връх се хвана за последното въже, люшна се на него и се дръпна заедно с увисналото платно надолу.
	— Хайде, Фитц! — извика Джак.
	Фицуилям тутакси се зае да сече мачтата, все едно е дърво. Джак стъпи на клатещата се палуба и затегли с все сила въжето. Когато дългата мачта започна да се накланя, Джак отпусна края на въжето, та гредата да се смъкне възможно най-плавно. Въпреки това тя остави дупка там, където падна, Фицуилям отскочи в последния момент.
	— Направих каквото ми каза, Джак! — изкрещя Арабела, за да надвика тътена на бурята. — Но защо вършите всичко това? Не сме ли обречени на сигурна смърт?
	— Много сме тежки — обясни с вик Джак. — Вятърът можеше да наклони гротмачтата. Но вече няма такава опасност. Сега дръжте здраво руля!
	Заеха се да държат по двама руля, за да закрепят кораба на едно място, а третият слизаше долу, за да изгребва с кофи водата в трюма.
	А бурята продължаваше да бушува.
	Часове наред тримата се мъчеха, както бяха мокри до кости, да задържат „Раковина“ на повърхността. Накрая облаците се пръснаха, дъждът спря и само след няколко минути сякаш изобщо не бе вилняла буря. Грейна слънце, над водата заподскачаха риби.
	Планът на Джак се беше увенчал с успех. „Раковина“ беше оцеляла, макар и да се беше съпротивлявала със сетни сили.
	Изведнъж на синия хоризонт пред тях изникна кафеникавозелена ивица.
	— Суша! — провикна се Джак, след като се взря през далекогледа на фитц. — Вятърът явно ни е изтласкал насам още преди да пуснем котвата, но не сме забелязали заради бурята!
	— Хайде да слезем и да потърсим вода — предложи Фицуилям, после се извърна към Арабела, която беше запретнала поли, и добави: — Не че от питейната ни вода не стана чудесна котва!
	— Това беше единственото тежко буре, с което разполагахме — тросна се тя. — А ти, господин Долтън, би могъл да пийнеш от дъждовната вода по палубата.
	— Хайде, моряци — прекъсна ги Джак, — дайте да изправим гротмачтата и да опънем които платна успеем. В трюма има доста въжета, поне засега ще я закрепим.


>	Глава 5

	Силното течение понесе „Раковина“. Подпомагана от импровизираните платна върху паянтовата гротмачта, на другата сутрин тя успя да се добере до острова. Той беше дълъг само няколко километра. Очевидно беше необитаем. Никъде не се виждаха стълбове пушек, които да предвещават селища или пристанище.
	Екипажът пусна котва, скочи във водата и заджапа към брега.
	— На онзи хълм там може би има извор или поток — посочи Арабела възвишението в далечината, след като тримата стъпиха на пясъка.
	Шубраците явно прерастваха в непроходима злачна джунгла във вътрешността на острова — добър знак, че все някъде има вода.
	— Точно така! — подкрепи я весело Фицуилям. — Ти се върни на кораба, а ние с Джак ще отидем да потърсим.
	Арабела го настъпи по крака, докато минаваше покрай него, за да тръгне по плажа, а не към кораба. Джак въздъхна.
	— Но там може да има опасни туземци или зверове! — възнегодува Фицуилям, след като Арабела пренебрегна предупреждението му.
	— Виждам наоколо само един звяр — промърмори момичето и изгледа злобно Фицуилям, после запретна поли и навлезе в храстите.
	На острова беше много горещо. Тримата пътешественици се бяха натоварили с тежки кожени манерки и мехове за вода и затова се движеха бавно.
	— Много те моля, Арабела — рече Фицуилям, когато тя се препъна. — Нека взема поне един от меховете. Прекалено слаба си, за да мъкнеш всичките.
	— О, Бел — простена Джак. — Много те моля, разреши му да ти бъде слуга, ако това е единственият начин да млъкне.
	— Майка ти сигурно се гордее много с теб — изсумтя тя, докато подаваше меховете на якия младеж.
	— Майка ми почина, когато бях на девет години — каза с яростно изражение той. — Жалко, че наистина не може да види какъв мъж съм станал.
	— О, моите съболезнования — рече искрено Арабела и си спомни своята майка. — Не знаех…
	Фицуилям се взря тъжно в далечината.
	— Именно след смъртта й баща ми реши да разширява владенията си в Новия свят. Сякаш искаше да се откъсне завинаги от Англия и от някогашния си живот.
	— Говорете си, но не спирайте, приятели. По-чевръсто. Нямаме време за губене — подкани Джак, без да обръща внимание на разказа на Фицуилям, сетне продължи да крачи през джунглата.
	— Веднага омъжи по-големите ми сестри за синовете на свои познати, които вече се бяха изселили тук, в Новия свят — допълни Фицуилям. — Някои дори не познавахме — обясни той на Арабела, докато съсичаше с меча си един храст — да й разчисти пътя. — Най-малкото не ги бяхме виждали от деца.
	При тези думи на Фицуилям Джак, който вървеше най-отпред, само завъртя очи. Другият младеж поспря, за да се пребори с едно ниско дърво, изпречило се на пътя им.
	— Любимата ми сестра Ана се качи на кораб, за да отиде при съпруга си, но бе похитена от пирати и оттогава не съм я виждал.
	— Божичко! Тази болка ми е много позната. Мама също беше отвлечена от пирати. Щом си като мен, значи наистина не си имал кой знае какви причини да оставаш там — прошепна Арабела.
	— Да, наистина — съгласи се Фицуилям и в гласа му се долови решителност.
	— В името на всичко свято и проклето — изпелтечи Джак, — дали да не сложим край на това тъжно представление и да не се съсредоточим върху по-неотложни задачи?
	Арабела и Фицуилям го погледнаха — бяха по-скоро разочаровани, отколкото ядосани. Джак не им обърна внимание и се прокашля.
	— Чудесно, в такъв случай продължавайте — каза им той.
	Сутринта, когато слязоха на брега беше горещо, но това изобщо не можеше да се сравнява с жегата по пладне. Тримата от екипажа изпиха малкото дъждовна вода, която бяха събрали в манерките, а не забелязваха и следа от питейна вода на острова, Фицуилям се помъчи да го скрие, но по едно време се закашля от жажда. Арабела падна и започна да твърди, че се била препънала в някакво коренище.
	Джак погледна разтревожен спътниците си. Едва ли щяха да издържат още дълго. Глупав, ужасен начин да сложат край на приключението си.
	— Елате — подкани той с насилена усмивка. — Струва ми се, че там горе храсталакът изтънява. Сигурно е прохладно в сянката на дърветата, можем да си починем малко.
	Арабела кимна уморено.
	След като отмести храстите и изведе двамата си приятели на поляната, Джак видя развълнуван и малко изненадан, че тя е точно каквато им я е описал: прохладна, сенчеста, с хубава мека трева, на която да се отпуснат. И още по-учуден забеляза две момчета, които правеха нещо като сал.
	— Е, _bonswa_* и _bienvenus_** — каза първият малчуган. — Виж кой е тук, Тюман! Нови приятели… може би дори начин да се измъкнем от острова!
	[* Добре дошли (креолски) — Б.пр.]
	[** Добре дошли (фр.) — Б.пр.]


>	Глава 6

	Двете момчета се изправиха и застанаха пред екипажа на „Раковина“. Хлапакът, който бе заговорил пръв, беше по-висок, с мургава кожа и къдрава червеникава коса, която съответстваше на луничките му. Зелените му очи гледаха дяволито, но и дружелюбно.
	— Добре дошли на нашия изоставен остров — каза той и се поклони театрално. — Аз се казвам Жан, а това е моят приятел Тюман.
	Другото момче кимна едва доловимо. Беше ниско, с лъскава черна коса, орлов нос и загоряла кожа. Арабела и Джак се спогледаха озадачени — хлапето очевидно беше туземец, но то беше облечено в същите дрипави моряшки дрехи, каквито носеше и Жан.
	— Аз се казвам Джак Спароу — представи се той. — А това са Арабела и Фитц.
	Жан вдигна от дънера меха с вода и го подаде на Арабела, която започна да пие ненаситно.
	— И вас ли застигна същата проклета буря? — попита той. — Ние с Тюман плавахме със „Серафим“. Мисля, че сме оцелели само двамата — англичаните не учат моряците си да плуват добре.
	— Какъв ужас — въздъхна Арабела, после избърса устата си и подаде меха с водата на Фитц.
	— Тук е доста горещо и не толкова красиво. Но бурята можеше да ни изхвърли и на по-ужасно място — посочи Жан острова наоколо. — Кокосови орехи за ядене, извор с вода за пиене по-нататък. И колкото щеш дървета. Правим сал, ще се опитаме да се доберем до нашето пристанище.
	Той се извърна към купчината пръти, изсечени набързо от изхвърлени от морето дървета. До тях бяха приготвени лиани, с които малчуганите да прихванат гредите.
	— Значи има още вода, така ли? — попита Фицуилям, като подаде меха на Джак, а той го преобърна — не беше останала и капчица!
	— Има колкото щеш, приятелю — засмя се Жан. — Ако не ти пречи… обстановката наоколо.
	Тюман вдигна нещо, което приличаше на човешка кост.
	Джак се задави.
	— О, майко мила — промълви Арабела.
	— Там, откъдето сме взели тази, има още доста — обясни Жан. — Затова гледаме да не се отдалечаваме много от брега.
	Без да казват нищо, Джак, Арабела и Фитц се вторачиха в костта.
	СССССССССССССССССССССТ!
	Арабела изпищя, а Фицуилям отскочи назад, защото на поляната внезапно изникна космата сива ужасна твар… Тя се метна на един пън, засъска, зави и оголи грозни жълти зъбки.
	Тюман се подсмихна. Жан направо прихна.
	— Какво, да го вземат мътните, е това? — попита Джак.
	— Това е Констанс.
	Жак се подпря на коляно и почеса леко чудовището под брадичката. То се успокои и започна да се държи като истинска котка. Като изпосталяла, крастава плашлива котка с диви жълти очи и извита опашка.
	— Успели сте да спасите не само себе си, но и котката ли? — учуди се Джак и се ухили на гадната дребна твар. — Защо?
	— Констанс е не просто котка — уточни гордо Жан. — Това е сестра ми.
	Членовете на екипажа на „Раковина“ се спогледаха.
	— Сестра ти ли? — повтори със съмнение Джак.
	— Ами да, сестра ми. По-точно, беше ми сестра. Е, пак си ми е сестра, но не изглежда, както едно време. Над нея тегне проклятието не на друг, а на магьосницата Леля Далма.
	— Защо, защото и в предишния си живот е била толкова зла ли? — попита Джак.
	— Ау, клетата тя — намеси се и Арабела и се пресегна към котката. — Нека само да я… ох!
	Констанс отново изсъска и замахна с лапа с дълги жълти нокти. Те оставиха върху ръката на Арабела три кървави белега.
	— Ах, ти, малка… — рече Арабела и дръпна ръката си.
	— Наистина си е проклета — отбеляза Джак.
	— Какво свирепо зверче — намеси се изумен Фицуилям и предложи на Арабела носната си кърпа.
	Момичето я взе и превърза с нея дланта си. Констанс изръмжа тихо. После скочи от дънера и навирила опашка във въздуха, се отдалечи нацупено.
	— Преживяла е какво ли не — започна да я оправдава Жан.
	Джак завъртя очи.
	— Добре, де. Вече се запознахме с всички, предполагам, няма други? Например племенници, превърнати в плъхове, втори братовчеди, преобразени в бесни псета? В такъв случай нали нямате нищо против да ни отведете до извора, за който споменахте?
	— С удоволствие — ухили се Жан. — Елате с мен!


>	Глава 7

	Всички от екипажа на „Раковина“ последваха по пътеката Жан, Тюман и… Констанс. Навлизаха навътре в острова, вървяха право към джунглата. Не след дълго се озоваха сред ниски дървета, които ги пазеха от слънцето. Под сянката и с обещанието да се напият до насита с вода Джак, Арабела и Фицуилям се поободриха.
	— Не си ли твърде малък, за да си моряк на кораб? — попита заинтригувана Арабела Жан.
	Двамата с Тюман бяха с две-три години по-малки от нея и спътниците й — някъде на тринайсет-четиринайсет.
	— На частните търговски кораби вземат и такива като нас. — Жан сви леко рамене и продължи да крачи уверено през гъсталака. — Както се пее в песента, „в Карибско море много кораби има“… И много ром и захар. Ние с Тюман притежаваме предимство: на нас може да се разчита, не сме женени и за разлика от старите пушки не пием.
	Той озари с усмивка Арабела и тя също му се усмихна, Фицуилям вървеше след тях, плътно зад Джак.
	— Ще им кажеш ли за нашия кораб „Раковина“? — попита младежът.
	— Естествено — измърмори намусено Джак, но си пролича, че тази мисъл не му е хрумвала досега. — На тях им трябва кораб, на нас — моряци.
	— Дори ако приемем, че поискат да тръгнат с нас, сигурен ли си, че е разумно? Всъщност не знаем нищо за тях.
	Фицуилям погледна към Тюман и Констанс. Те се движеха тихо като призраци най-отзад. Констанс прибра уши и се озъби на Фицуилям. Той потрепери.
	— Хм, ако не се брои невероятният късмет, благодарение на който отървахме кожите, ние не знаем нищо и за корабоплаването — напомни Джак. — Забрави ли как се загубихме и се озовахме в урагана? Тези момчета си разбират от работата. Без добри моряци няма да намерим никога Меча на Кортес.
	— Така да бъде, но ако стане нещо, аз се заемам с Жан. А ти с Тюман.
	Фицуилям почука по ръкохватката на сабята си.
	— А Арабела с котката — допълни Джак, — клетата тя… предстои й неравна битка!
	— Охо, ето че пристигнахме — оповести Жан. — Пийте на воля, _mes amis_*.
	[* приятели мои (фр.) — Б.пр.]
	Зад поредната ниска горичка имаше красиво закътано място. В сянката на една надвиснала скала се виждаха няколко бистри езера, захранвани от извор, който бълбукаше като фонтан.
	Арабела веднага се свлече на земята и започна да пие с шепи от студената вода. Жан се засмя.
	— Езерото под извора също е съвсем чисто, там ще напълните много по-лесно меховете.
	— А има ли неблаготворни последици от това, че сте пили от тук? — попита Фицуилям.
	— Вече мина цял ден, _non_* — сви рамене Жан. Той седна на земята и сложи ръце върху коленете си. Тюман застана до него, без да казва нищо. — И какво ще правите сега, след като намерихте вода? Много ви моля, кажете ми, че имате кораб, с който да се върнете…
	[* Не (фр.) — Б.пр.]
	— Точно така, имаме — отговори гордо Джак. — Могъщата „Раковина“ оцеля в бурята. Трябва само да потегнем мачтата и тя ще издуе платната.
	— Къде са останалите от екипажа? — полюбопитства Тюман.
	— Пред теб е целият екипаж — усмихна се Джак.
	Жан се засмя.
	— _Mon dieu_*… казваш, значи, че корабът ви е могъщ?
	[* Боже мой (фр.) — Б.пр.]
	— Можете ли да ни откарате до нашето пристанище? — намеси се пак Тюман.
	— Да — отговори Джак, като се опитваше да премисли набързо нещата от всички ъгли. Колкото и да не му се искаше да признае, че Фицуилям е прав, наистина си беше рано да приема с разтворени обятия тия двамата… по-скоро, тримата. — Можем. Стига да ни е на път…
	— О! Каква гнусотия! — викна внезапно Арабела, само дето не се разпищя.
	В началото Констанс сякаш искаше да й се подмаже: доближи се с котешка стъпка до ранената й ръка и измяука тихо. Но вместо да я оближе или да измърка, котката пусна полека в тревата отпред човешки пръст.
	На Джак му стана интересно.
	— Откъде се вземат всички тия кости? — попита той.
	— Ето от там, нагоре по пътеката — посочи Жан. — Ако искаш, можем да погледнем отблизо.
	Щом останалите се обърнаха и потеглиха, Арабела реши, че не я вижда никой, и се облещи на котката.
	— Още не сме си разчистили сметките — закани й се тя.
	Пътеката, по която поеха, почти не личеше в пръстта. Минаваше зад извора и нагоре по хълма. После се изкачваше бавно към джунглата. Някъде от средата на възвишението те видяха над лианите плажа. Джак присви очи и се опита да открие във водата „Раковина“. Корабът се поклащаше върху големите широки вълни.
	— Какво! — викна той озадачен.
	Съвършеното море, по което бяха пристигнали, вече го нямаше. Сега то беше разбунено, а на север небето отново се покриваше с облаци.
	— Пак ли тази буря! — въздъхна Арабела. — Сякаш ни преследва.
	— Много странно — намеси се и Жан. — Уж ни беше подминала. И както обикновено, се беше отправила на север. За пръв път виждам тропическа буря да идва от север.
	Един чепат и огънат бор на плажа потрепери от усилващия се вятър и игличките му издадоха зловещи звуци, сякаш някой шепнеше.
	— Идва право към нас. Отново — потвърди Джак. Той пак се извърна към плажа, а след това — към зеленото тропическо сърце на острова. — Трябва да побързаме — реши Джак. — По-безопасно е да се скрием в джунглата.
	Никой не възрази.
	Продължиха нататък и след няколко минути вече бяха подминали шубрака и се озоваха сред огънати палми и дебели лиани. Вятърът зафуча и огромните листа затракаха едно о друго. Ако не се брои този шум, не се чуваше нищо. Не се долавяше църкане на насекоми, нито пък се обаждаха птици. Никъде наоколо не се виждаха зверове.
	— Жалко, че не съм с панталон — оплака се Арабела, след като внимателно запретна поли, за да прекрачи един дънер.
	— От теб щеше да излезе много красив пират — ухили се Жан. — Но как твоите приятели са те пуснали на кораба? Лоша поличба е на него да плава жена.
	— Лоша поличба е да плават и котки — не му остана длъжна Арабела, после му се закани с юмрук и от драскотините, оставени от Констанс, потече малко кръв.
	— _Touche_* — каза Фицуилям и се усмихна като че ли за пръв път.
	[* Едно на едно (фр.) — Б.пр.]
	— Охо, знаеш френски, а! — възкликна Жан.
	— _Oui_*. Френски, немски, латински и старогръцки — заяви гордо Фитц.
	[* Да (фр.) — Б.пр.]
	— О, страхотно. Старогръцки — повтори Джак. — Безспорно ще ни бъде от голяма полза, когато се натъкнем на туземците от острова.
	— Nretamaj ri quachabal MA JUN — изпелтечи Тюман.
	— Какво каза? — попита заинтригувана Арабела.
	Жан сви рамене.
	— Не беше на френски креолски.
	След известно разстояние пътеката стана малко по-широка и отдолу се появиха плочи с мъх между тях, сякаш някога тук е имало покрит с настилка път.
	В началото беше трудно да се видят всички кости. Те бяха стари, сухи и напукани като парчета изхвърлен от морето дънер или паднали клони от отдавна мъртво дърво.
	По-нататък земята беше осеяна с по-големи парчета от скелети. От пръстта се подаваха цели черепи и гръдни кошове. По тънките кости унило висяха стари прогнили дрехи и кожени колани, които джунглата лека-полека прибираше.
	— Какво ли ги е изтребило? — изуми се Арабела. — По костите няма следи. По нищо не личи да е имало война или някаква битка. Те сякаш просто са… измрели.
	— И са толкова много — добави Фицуилям далеч не така храбро, както може би му се искаше.
	— Много вълнуващо, няма що — отбеляза глухо Джак. — Първата ни среща с туземците. Дали наистина говорят на старогръцки?
	Точно тогава Констанс изсъска, стрелна се напред и се скри зад завоя.
	— КОНСТАНС! — извика Жан и се спусна след котката, изтиквайки Джак.
	— Дали не е по-добре да… — подхвана Джак.
	Но Жан вече се беше скрил в гъсталака.
	— Проклети хлапетии… — изруга през стиснати зъби Джак и се завтече след него.
	— Слез оттам, Констанс — извика някъде в далечината Жан. Чу се неприятно дращене… като нокти в скала. — НЕ! НЕДЕЙ, Констанс!
	Когато зави, Джак видя, че Жан стои там съвсем сам. Върху лицето му се четеше странна изненада.
	Земята под краката му поддаде. Големите камъни изскърцаха и потрепериха, после се търкулнаха надолу и изчезнаха.
	Жан се спусна след тях и се скри в мрака.
	— Жан! — изкрещя Тюман и също се втурна натам.
	Джак, Арабела и Фицуилям ги последваха.
	Сетне всички спряха и се вторачиха в разкрилата се пред тях гледка.
	Не беше яма, беше малка долина, падаше се точно отдолу. Те всъщност стояха върху градска стена… Оказа се, че големите камъни са били от наблюдателница. Под тях се бяха разпрострели тъжните останки от древен град. Порутени къщи, покрити с прах булеварди с хубава каменна настилка, отдавна пресъхнали кладенци. И всичко това беше осеяно със стотици и стотици скелети.
	— Е, добър ден, Град на мъртвите — каза с усмивка Джак.


>	Глава 8

	Жан стоеше в долината и си разтъркваше главата. Не личеше да е пострадал сериозно.
	— Нищо ми няма — провикна се той.
	После се обърна и видя къде се намира. Задуха самотен вятър, който засвистя и застена между древните постройки. Вдигна зловещ, облак прах над безлюдните улици и разпиля някои от костите.
	— Това място е прокълнато — отбеляза мрачно Фицуилям. — Хайде да се махаме оттук!
	— Не, чакайте! Джак! — извика Арабела. — „Град, който е строен по добре изработен план, точно както са строили римляните.“ Рай за пиратите! — възкликна тя развълнувана. — И погледнете! — Арабела посочи към мъртвия център на града, където се издигаше нещо, подобно на пирамидите на ацтеките. Тогава забеляза в краката си монета, наведе се и я вдигна. Върху едната й страна бяха изсечени буквата „С“ и груб йероглиф на око. — Знакът на капитан Сам Каменното око! Това, Джак, е неговият остров. Това е царството на пиратите, което търсим!
	Джак се огледа и се усмихна.
	— Търсили сте точно това място ли? — попита от долу Жан.
	— Търсим Меча на Кортес — обясни Джак.
	Жан и Тюман промърмориха нещо на техния си език. Констанс изсъска ей така, напосоки.
	— Но как е възможно? — изуми се Фицуилям. — Островът, на който слизаме по една случайност след бурята, се оказва пак по една случайност именно онзи, който търсим!
	— Ами извадихме късмет — усмихна се Джак и заслиза по стената.
	Тюман го последва.
	— Не е късмет. Тук сме, защото търсехме именно този остров — възрази Арабела. — Насам очевидно ни е привлякъл мечът… или ножницата.
	— Бабини деветини — тросна се Фицуилям.
	Но все пак тръгна надолу с останалите.
	Докато разглеждаха града, Джак се опитваше да повдига духа — и своя, и на приятелите си, — но това не беше никак лесно. Дори обещанието да открият Меча на Кортес не беше достатъчно, за да заличи ужаса от заобикалящата ги гледка. Нямаха представа къде е мечът, затова трябваше да търсят навсякъде.
	Натъкнаха се на скелет на перачка, надвесена над корито, където дрехите отдавна бяха изсъхнали и проядени. В някогашна пивница, която ужасяващо наподобяваше „Вярната невеста“, беше пълно с мъртви посетители, хванали в кокалестите си ръце прашни халби.
	В града мъртви бяха не само хората. Имаше и цели кошари с добитък, куче, хукнало след каруца, редици тънички кости на птици по стрехите на къщите. И над всичко това вятърът виеше и навяваше песъчинки в очите и устата на Джак и екипажа му.
	— Какво ли се е случило тук? — изуми се Фицуилям. — Дали не е имало чума? Или пожар?
	— Проклятие — пророни Тюман.
	— Мечът на Кортес — добави Джак. — Веднага щом Сам Каменното око е изгубил ножницата, царството му е рухнало.
	— „Загуби ли се ножницата, ще рухнат цели царства“ — промълви на себе си Арабела, повтаряйки думите, които беше чула в странноприемницата.
	— Тук са живели хората от простолюдието — рече Джак. — Тук няма нищо царско. — Той посочи порутена трапезария, където четири ухилени скелета бяха насядали около паянтова маса и още си чакаха вечерята. — Хайде да отидем при пирамидата, оттам сигурно се вижда по-добре.
	Джак установи с облекчение, че отстрани пирамидата има стъпала и могат лесно да я изкачат. Той се стрелна нагоре като катерица и от върха започна да оглежда града с надеждата да зърне нещо „по-царско“.
	Но вниманието му беше привлечено от съвсем друго.
	Очите му се разшириха, когато той погледна над джунглата. Хоризонтът, откъдето се задаваше бурята, сега бе съвсем черен и приличаше на казан с врящ катран. А бурята се бе устремила право към тях. Край брега се вдигаха стълбове вода право към небето. Беше въпрос на време бурята да връхлети острова.
	Джак заслиза бързо от пирамидата и едва се удържа да не падне.
	— Задава се. Буря. Страховита — изрече той, като едва си поемаше дъх.
	— Като онази, която без малко не ни потопи ли? — попита Фицуилям.
	— Още по-страшна — отвърна Джак и размаха развълнуван ръце. — Трябва да се скрием някъде. Вятърът…
	{img:palat.png}
	— Вижте! — извика Арабела и посочи един от булевардите.
	Той водеше право към огромен порутен дворец във вид на пирамида, който досега беше останал скрит от джунглата и затова не го бяха забелязали. Някогашните величествени каменни стени бяха разядени от стихиите. Лианите, с които бяха обрасли, се гънеха от вятъра като отровни змии.
	— Е, поне на пръв поглед прилича на място, където човек може да намери прокълнат меч — изкрещя в отговор Джак и притисна с ръка кърпата върху главата си — да не я отвее вятърът.
	Арабела кимна.
	— И където можем да се скрием от бурята.
	В този миг горичката зад Джак се разтресе от гръмотевица.
	— Към двореца! — заповяда той.


>	Глава 9

	Дворецът беше много красив. Дори в сегашното му порутено състояние около него витаеше ореолът на величието. Зад портата, която отдавна беше прогнила и висеше на пантите, имаше огромна зала, откъдето се влизаше в другите помещения.
	Джак я огледа. Тук нямаше да се скрият толкова добре, както се беше надявал. Здравата непоклатима постройка навремето сега направо се люшкаше от бурята. Вятърът виеше през пукнатините в камъните и тухлите и стенеше по коридорите. Заради бурята беше сумрачно и се виждаше едва няколко крачки напред. По ъглите висяха огромни като завеси паяжини, мъртвите лиани сякаш зловещо дращеха с нокти по пода.
	По огромния плочник долу бяха изсечени прелестни дървета и цветя. Воини в доспехи танцуваха и се биеха. В средата имаше грамадно изображение на бог с пера по главата — Кетцалкоатъл.
	— Не вярвам на нищо тук — каза Тюман, като махна с ръка към един от орнаментите, изсечени върху пода на двореца. — Това е знак на ацтекски бог.
	— О, чудесно — отбеляза Джак. — Значи сме на прав път.
	Изведнъж подът поддаде и хлътна.
	Тюман изпищя и падна в зейналата огромна яма отдолу.
	Фицуилям го сграбчи за ръцете, но не устоя на тежестта на момчето и на ускорението. Плъзна се към ръба на ямата. Джак се метна на земята и хвана Фицуилям за глезените. Това не беше достатъчно. Жан пък хвана краката на Джак, всички обаче продължиха да се плъзгат към дъното на рова. Джак се издра о плочника по пода. Опита се да се закрепи със зъби в пода, но и това не помогна.
	— Хлъзгам се! — извика Тюман.
	Една от ръцете му се отскубна от хватката на Фицуилям. От рязкото движение всички хлътнаха с още няколко крачки надолу, Фицуилям потъна в рова. Той си издра лицето в ръба и върху камъка остана кърваво петно.
	Жан отхвърли встрани Констанс, след като й се извини, и се метна върху Джак. Но и това не беше достатъчно.
	— Арабела! — ревна Джак. — Разкъсай си полата!
	— Моля? — възкликна тя стъписана.
	— Само горната, не фустанелата — рече той отчаян. — Завържи я за колоната и хвани здраво Жан!
	Без дори да се замисля, Арабела направи каквото й беше казал Джак и откъсна от полата си възможно най-голямото парче. После омота единия край около основата на разядената от стихиите колона, а другия завърза около китката си. Вкопчи се в Жан.
	Констанс започна да мяука, но това не им помогна особено.
	Накрая спускането им в трапа беше спряно. Главата на Джак се подаваше над ръба и той виждаше какво има зад Фицуилям и Тюман. В мрака долу проблясваше нещо, което приличаше на огромни остри шипове, подали се от смрадлива черна вода.
	— Доста близо си, мой човек — потрепери Джак.
	Тримата се напрегнаха и с общи усилия и много стонове успяха да издърпат Фицуилям. А после и Тюман, който продължаваше да ругае на воля на своя си език.
	Сега, след като подът беше хлътнал под тях, залата се беше превърнала в широка черна яма с тесни площадки от двете страни.
	— Не обичам високото — заяви Жан, като надзърна предпазливо през ръба.
	— Пък аз мислех, че си невероятно храбър моряк — заяде се Фицуилям.
	— Това е друго — възрази Жан.
	Джак, Арабела и Тюман застанаха от едната страна, а Жан, Фицуилям и Констанс — от другата. Допряха гърбове до стената и запристъпваха бавно напред.
	— Дали долу има алигатори? — попита Арабела, след като чу в черната вода звук, подобен на щракане на зъби.
	Джак се извърна натам и зяпна от изумление.
	— Не гледайте — предупреди той, — сигурно ще предпочетете наистина да са алигатори.
	Най-сетне, сякаш след цяла вечност се добраха до другия край на ямата.
	— Доста ужасно си беше — рече Фицуилям и махна от безупречното си сако една прашинка.
	Макар че си беше издрал лицето, Фитц беше като изваден от кутийка.
	— Джак, погледни! — извика Арабела.
	В помещението долу имаше редици и редици коленичили скелети с костеливи лица, обърнати към пода. А пред тях на огромен каменен престол с изсечени по него изображения седеше ухиленият скелет на капитан Сам Каменното око.


>	Глава 10

	Нямаше прозорци, а факлите отдавна бяха изгнили върху поставките по стените, но при все това помещението беше озарено от призрачна синкава светлина.
	Там, където величественият мраморен таван бе почти рухнал, зееха дупки, през които дъждовните капки падаха по мъртвия цар и неговите поданици.
	Самият пират още беше облечен в скъпи-прескъпи одежди, целите прогнили и на дупки. Сега кадифето, коприната и тънкият лен не струваха нищо, точно както съсипаната пола на Арабела. Около врата му имаше тежка верига с медальон от чисто злато. В лявата очна ябълка проблясваше старателно лъснат кръгъл оникс — камъкът, от който идваше прякорът на Сам Каменното око. Върху кокалестата му глава се мъдреше красива пиратска шапка, някак оцеляла от превратностите на времето. Широката кожена периферия и перата отгоре си стояха непокътнати и с тях капитанът още имаше дързък самодоволен вид.
	До сетния си дъх Сам Каменното око беше останал цар на пиратите. И най-важното, имаше наистина страхотна шапка.
	— Всеки е правел нещо — отбеляза Арабела. — Както личи, всички са умрели внезапно.
	Членовете на екипажа начело с Джак си запроправяха път сред скелетите. Беше трудно да заобикалят всички тези кости. Нещо изпука под крака на Арабела и тя забеляза твърде късно, че е настъпила ръката на един от поданиците, който се беше проснал на пода.
	— Верен докрай — каза Джак, после се надвеси над черепа и надзърна право в очните му ябълки. — Наистина трогателно.
	Арабела потрепери, когато се приближиха до престола.
	Джак издаде приглушен писък.
	Всички подскочиха и се обърнаха, Фицуилям се пресегна към сабята си.
	— Вижте — възкликна отчаян Джак и засочи.
	В здрача висеше въже, единият му край минаваше през дупка в покрива, откъдето сега валеше дъжд. Другият край на въжето беше оплетен на сложна примка, която се клатушкаше точно над седящия върху престола Сам Каменното око.
	На царя на пиратите му липсваше нещо твърде важно.
	— Лявата му ръка — забеляза Фицуилям.
	Той се извърна към Арабела. От отчаяние Джак вече беше смъкнал с рязко движение кърпата от главата си и я беше метнал на земята.
	— Нали каза, че според всички предания Сам стиска Меча на Кортес в лявата си ръка!
	— Някой я е изтръгнал направо от рамото — подсвирна тихо Жан. — Вероятно онзи, който е оставил въжето.
	Той се наведе и се зае да оглежда праха по престола.
	— Който го е направил, е идвал съвсем наскоро и явно е заобиколил капана в голямата зала. Познавал е мястото достатъчно добре и е проникнал през задния вход — отбеляза Джак и тропна ядосано с крак.
	Той прокара ръка през мократа си коса и отиде с тежка стъпка при Сам Каменното око. Взря се в скелета, който сякаш му се хилеше изпод кожената тривърха шапка. Джак си помисли, че тя наистина е страхотна и човек с огромна власт би трябвало да носи именно такава…
	Без изобщо да се колебае, Джак смъкна от черепа с цвят на слонова кост шапката с ярко перо, изтупа я от праха и я сложи на главата си.
	— Джак! Човекът е мъртъв! — възкликна погнусен Фицуилям.
	— Ако отчетем всички неприятности, които си навлякохме, за да се доберем дотук, той ми дължи поне това — заоправдава се Джак.
	Реши час по-скоро да намери огледало. Беше сигурен, че изглежда невероятно с новата си шапка.
	— Не мога да повярвам — каза тъжно Арабела и седна на стъпалата пред престола.
	Сега единственото, което можеше да очаква от бъдещето, бе да търпи сприхавия нрав на баща си и да разнася пълните халби на онези отрепки във „Вярната невеста“ — докато се омъжи или умре.
	— Стори ми се, че сме извадили голям късмет да намерим острова. Имах чувството, че с него приключва и нашето пътешествие — въздъхна Фицуилям. Опита се да си придаде храбър вид, но не успя да скрие горчивото си разочарование. — Сега ме чакат само банани и някоя жена скандалджийка.
	Дори Жан и Тюман не останаха безразлични към скръбта на новите си приятели. Констанс замяука жално и в тъгата си Арабела я погали по инерция зад ухото, после обаче се усети и побърза да дръпне ръка.
	Джак се надвеси над мъртвия пират. Обърна се, за да се увери, че не го гледа никой, после пъхна пръст в очната ябълка на Сам и прибра в джоба си каменното око на пирата.
	Тогава забеляза, че под прогнилата дантелена яка на капитана блещука нещо мътно и ръждиво. Джак се ухили и дръпна от кожената връв ключа, който беше намерил.
	— Има едно нещо, което обединява царе и пирати… момчета… и момиче… и котко… или звяр или каквото си там — заяви той и вдигна ключа, за да го видят и останалите. — И едните, и другите си падат по съкровища. И с меч, и без меч Сам Каменното око със сигурност е скрил тук някъде своето съкровище.
	При тези думи светнаха очите на всички, дори на Констанс.
	Час по-късно бяха претърсили помещенията в двореца, включително тъмницата и съкровищницата, но не бяха открили нищо, освен няколко дублона. Оказа се, че ключът изобщо не им трябва. Дървените врати на хранилищата бяха прогнили. В покоите на капитан Сам Каменното око имаше няколко красиви светилника, стара покъщнина и топове разпаднала се коприна, но нищо лъскаво, скъпоценно и лесно за пренасяне.
	— Някой вече е бил тук и е отнесъл всичко — отбеляза Фицуилям.
	— Не, няма следи от стъпки — напомни Арабела, — за разлика от тронната зала.
	Джак сбърчи вежди и се замисли.
	— Дали пък този Сам не е бил… алергичен към съкровища — изрази предположението си Жан, както чешеше Констанс под брадичката.
	Внезапно очите на Джак светнаха.
	— Много преди да стане цар, Сам е бил пират — каза той.
	— И какво от това? — извика Арабела и изтича при него.
	Другите я последваха.
	— Какво ли? Старите навици умират трудно, Бел! — отговори той, а гласът му прокънтя в царските покои. — Я ми помогнете! — нареди Джак и затегли огромното абаносово легло.
	Жан и Фицуилям се наведоха и също го задърпаха.
	— Що за глупаво хрумване, Джак! — възкликна Фицуилям. — Надявам се, че не търсим нощното му гърне.
	Джак въздъхна погнусен и раздра прогнилото килимче под леглото.
	— Ти, Фитци, не разсъждаваш като пират. Когато става дума за съкровища, не разчитай на никого. И го дръж близо до себе си. Повярвай ми, знам ги тези неща — добави той мрачно.
	Плъзна длан по дъските и се усмихна, когато напипа вдлъбнатинка — беше сигурен, че ще я открие. Духна праха, който се вдигна на облак, и посочи ключалката върху вратата, скрита в пода. Ключът беше именно от нея.
	— Някой да запали факла — нареди Джак и им подаде кесията с кремъка и огнивото.
	Арабела и Тюман се справиха бързо.
	Джак отвори вратата в пода и хванал факлата пред себе си, надзърна вътре.
	— Е? — попита нетърпеливо Жан.
	— Е — повтори спокойно Джак и пусна факлата в непрогледния мрак, — вижте сами.
	Фицуилям, Арабела, Тюман, Жан и Констанс се струпаха нетърпеливо около него. Но пръв Фицуилям видя какво има долу.
	— Майко мила… — ахна той.
	— Светлината на факлата трепна и освети помещение, пълно със злато.


>	Глава 11

	Арабела седеше замаяна — цялата беше окичена с какви ли не накити. Нанизи перли. Златни вериги с дебелината на палеца й и медальони с рубини по тях. Тежки гривни, обсипани с диаманти и изумруди. На главата си Арабела имаше коронка, която се беше килнала на една страна.
	Тя не си падаше по такива момичешки неща, но това тук беше различно. Никога досега Арабела не бе виждала толкова много злато, такова изобилие от красиви предмети. Накъдето и да се обърнеше — какви ли не накити! Бокали от изсечен кристал. Малки ками с аметистови ръкохватки в златни калъфи. Ковчежета, преливащи от лъскави жълти монети. Статуетки от благородни метали: кучета, ягуари, божества и райски птици. Констанс се потърка с любов в измайсторен от оникс котарак с очи от рубини колкото сливи.
	Джак също наслага по себе си някои от накитите — иначе нямаше как да ги пренесе. Всички сандъци и ковчежета бяха прогнили и съдържанието им се разсипваше по пода. Само един се оказа достатъчно здрав, за да пренесат в него съкровището, но той вече беше пълен.
	— И така, това е достатъчно за първия преход — реши Джак, след като натъпка в джобовете си още няколко пръстена. — Дайте да го пренесем до кораба, после ще се върнем за останалото.
	Тюман се засмя, докато гледаше как Жан позира с няколко тежки гривни и корона на главата.
	— След като морето ни изхвърли на този остров, си мислех, че ни чака _un desastre_* — призна Жан. — А се оказа, че ще изживеем невероятно приключение и ще намерим несметни съкровища.
	[* Бедствие (фр.) — Б.пр.]
	— И понеже стана въпрос за съкровища, вече мога да мина и без богатството на баща ми — прошепна Фицуилям. Той вдигна богато украсен меч, изработен от чисто злато. — Чудо голямо, като ме лиши от наследство. Ще се прибера в Англия и сам ще се грижа за себе си…
	— Аз пък мога да правя каквото си поискам — рече Арабела и се размечта за свободата, която ще си осигури с парите. — Ще си купя моя си пивница. Или цяло имение и ще си почивам!
	— А аз ще си купя нови дрехи — намеси се и Жан. — И може би кораб.
	— А аз кон! — добави Тюман.
	— Я чакайте — прекъсна ги Джак. — С това съкровище няма да правим нищо друго, освен да покриваме разходите за пътуването, на което сме поели, за да намерим меча на Кортес!
	Фицуилям и Арабела примигаха — малко по малко си спомниха защо изобщо са тук.
	— Какво му е толкова ценното на този меч? — попита Тюман. — Доколкото виждам, заради него са загинали доста хора.
	— Той притежава невероятна сила — обясни с блеснали очи Джак. — Силата да замъглява разсъдъка на хората. Силата да завоюва империи. Силата да кове царства. И тази сила ще бъде наша. И най-важното, така няма да допуснем до меча да се доберат пиратите, които го издирват. Дори ще се отървем от карибските пирати веднъж завинаги. И тогава вече ще станем господари на всички морета!
	Другите го зяпнаха.
	— Хм, Джак. Това, последното? Не си ли поставяш прекалено големи цели? — попита Арабела. После се усмихна и допълни: — Всъщност аз съм „за“ възвишените цели.
	— И аз! Благородна кауза! — реши и Фицуилям. — Посвещавам изцяло себе си и своя меч… — Той погледна безполезния златен меч в ръката си. — И другия си меч на това да отмъстя за сестра си.
	Тюман и Жан се спогледаха.
	— Още от малък работя на търговски кораб. Оцелял съм в толкова много пиратски нападения, че ще ми стигнат за цял живот — отбеляза замислено Жан. — Всъщност защо не. Пиратите са зло племе — натърти той. После добави: — Но онова с властта и империята? То също ми харесва.
	— По-добре, отколкото да берем банани — сви рамене Тюман.
	— Значи се разбрахме. Към „Раковина“! — призова с усмивка Джак.
	Всичко се нареждаше от хубаво по-хубаво: ножницата, съкровището, следите, сочещи към меча, а сега и верен екипаж.
	Бяха странна гледка, докато се изнизваха в индианска нишка през двореца. Целите окичени с какви ли накити и понесли още скъпоценности, шестимата усетиха прилив на сили и тръгнаха с бодра стъпка през прахоляка и сумрака. Яростният вятър, който виеше из помещенията, не ги притесняваше толкова, само дето трябваше да вървят срещу него, натоварени с тежките съкровища. Не ги уплашиха дори зловещата синя светлина и дъждът в тронната зала.
	Докато заобикаляше престола, Джак хвана още по-внимателно сандъка откъм своята страна.
	— Тук по-полека. Не искам да безпокоим мъртвите… Я, какво е това?
	Той пусна сандъка и Фицуилям, който го държеше откъм другата страна, падна по дупе. Джак беше видял нещо, на което не бе обърнал внимание дотогава. Той приклекна и се взря в пода под въжето, увиснало от тавана.
	Следите от стъпки, които Арабела беше забелязала, наистина си бяха много странни.
	— Който и да е взел прословутия меч, явно е избягал доста трудно с него. Погледнете! Всички се насъбраха около Джак.
	Отпечатъците бяха само от леви ходила, сякаш мъжът, който ги е оставил, е с два леви крака.
	— Луи Лявото ходило — извикаха в един глас Тюман и Жан.
	Те се спогледаха ужасени. Арабела пребледня като платно.
	Но още преди някой да е казал нещо, от горе се чуха трясъци и пукот. От бурята се беше откъртило парче от каменния таван и падна насред множеството коленичили скелети. През зейналата дупка заваля като из ведро и всички се намокриха до кости.
	Констанс изсъска, зави, после пак изсъска и се изтръска като куче.
	— Към „Раковина“! — подкани Джак. — Хайде!
	— Ти да не си луд? — възкликна Арабела и тръсна коса. — Навън е истински потоп.
	— Тя е права — подкрепи я Фицуилям. — Хайде да изчакаме в някое от другите помещения, можем да запалим за през нощта и малък огън.
	— Вие правете каквото искате — сви рамене Джак. После запретна ръкави и се наведе, за да хване възможно най-добре сандъка. — Можете всички да останете тук сред развалините, скелетите, падащите камъни и страховития капитан Торънтс. Аз обаче се изнасям заедно с кораба и с този сандък със злато. Махам се оттук, разбрахте ли?
	— Капитан Торънтс ли? Какви ги говориш…-подхвана Фицуилям.
	След това се обърна и видя силуета, изправил се зад тях. Висок. Много висок. С безумни сиви очи. И много, много сърдит.
	— Към „Раковина“! — викна Арабела.
	Джак завъртя очи.
	Фицуилям и Тюман грабнаха заедно сандъка откъм другия край, а Жан стисна Констанс. Шестимата хукнаха към изхода, следвани по петите от Торънтс.


>	Глава 12

	Шибащият вятър и проливният дъжд се засилваха все повече, докато екипажът на „Раковина“ тичаше през двореца. Водата се лееше през продънения покрив. Шестимата бяха взели добра преднина пред Торънтс, но на всеки техни две крачки великанът правеше една и ги настигаше бързо.
	Щом влязоха в залата с плочника с изображения върху пода — и капана, скрит отдолу, — Джак, Фицуилям и Тюман заковаха на място: едва успяха да спрат навреме. Капакът се беше затворил, но всички знаеха какво има отдолу.
	— Няма как да пренесем сандъка, Джак — извика Фицуилям. — Налага се да го оставим. Изключено е да се закрепим с него по ръбовете отстрани!
	— Без съкровището не мърдаме оттук! — изкрещя в отговор Джак.
	Иззад ъгъла в дъното се показа Торънтс, който гледаше убийствено.
	— Не, вижте какво — намеси се Арабела и почука по пода със златния жезъл, който носеше. — Капанът се отваря само ако се опитвате да влезете, а не да излезете. Смело напред!
	Те вдигнаха сандъка и продължиха да тичат. Торънтс беше в другия край на залата, но преди екипажът да излезе от двореца, Джак отново притича назад.
	— Джак! — извика Арабела точно когато капакът на капана се отвори.
	Джак скочи чевръсто на ръба отстрани и се присъедини към приятелите си още преди капакът да се е отворил докрай.
	— Успех с минаването по ръба! — провикна се той към Торънтс. — Да вървим! — ревна към своя екипаж.
	Всички забързаха отчаяно и успяха да излязат от двореца и града, да прекосят джунглата и почти да стигнат до „Раковина“, когато Фицуилям се препъна в един изхвърлен от морето дънер и изпусна сандъка.
	Джак запълзя под талазите на проливния дъжд, за да събере монетите. Прибоят тътнеше и се разбиваше о брега, разплискваше се по плажа, а дъждът и градушката шибаха до болка. Бурята беше толкова силна, че вятърът направо ги подмяташе. Жан се обърна и се опита да види през блъскащия дъжд Торънтс.
	— Джак! — изкрещя той. — Погледни! Успял е да се измъкне от двореца!
	Торънтс стоеше на една дюна наблизо и ревеше разярено. Над него се гънеха и виеха ужасни тъмни облаци. Проливният дъжд го удряше от всички посоки. Но въпреки че беше в окото на бурята, Торънтс беше съвсем сух. Най-после нещата се изясниха. Халите ги преследваха заради великана. Ужасен, Джак си даде сметка, че всъщност именно Торънтс е окото на бурята. Тя идваше от пирата!
	— Върни ми ножницата, малкият! Или си тегли последиците! — изръмжа великанът.
	— И какво смяташ да правиш с мен, приятелю? Да ме удавиш ли? — попита Джак и застана между пирата и другарите си.
	Торънтс изрева. Ядоса се още повече, а халата заблъска още по-яростно около него. Изведнъж върху екипажа на Джак се посипа градушка.
	— Пристанищен боклук! — изкрещя Торънтс. — И да не те е страх от мен — което си е страшно глупаво, — няма как да не те е страх от могъществото на прокълнатия Дейви Джоунс.
	Джак се изсмя.
	— Да, бе, да, Дейви Джоунс. Драги ми Тронти, Дейви Джоунс е само легенда.
	Торънтс също се изсмя, но злобно и безумно.
	— Аз пък съм се срещал с Дейви Джоунс — ревна великанът. — Виждал съм го от плът и кръв. Смятай, че си извадил късмет, щом никога не си имал вземане-даване с него — той събира душите на моряците и ги принуждава да служат на неговия кораб. Аз бях само „гост“ на този кораб… може би си го чувал, „Летящия холандец“. — Всички — Арабела, Жан, Джак и Тюман — потрепериха, щом чуха името. — Точно така. Същият ужасен плавателен съд, където дори дъските са изсечени от телата и душите на прокълнатите моряци. Проклятието щеше да тегне и върху мен. Но аз съм хитър. Успях да сключа сделка с Джоунс, спазарих се за свободата си. Сега трябва да намеря Меча на Кортес и ножницата към него и до една година да ги занеса на Джоунс, в противен случай завинаги ставам роб на „Холандеца“. Джоунс ме дамгоса, та да не забравя.
	Торънтс разтвори рязко ризата си. Джак зяпна от изумление. Върху гърдите на пирата — кървавочервени, целите в белези, — се виждаше пернатата змия, същият знак, както върху ножницата от Меча на Кортес.
	— Знакът разяри езическите богове, понеже те мразят Кортес и всичко, свързано с него — продължи Торънтс, като отново запаса ризата си. — Проклеха ме. Дъжд и буря, където и да отида, по-страшни, ако се ядосам. А точно сега, драго ми момче, съм страшно ядосан.
	Удари гръм. Вятърът изтръгна дърветата в близост до пирата, все едно са бурени. Градушката и дъждът заудряха като остри парчета стъкло. Тялото на Торънтс се покри с електрически заряд, който наподобяваше завивка от светкавици. Шапката на Сам отхвърча от главата на Джак и трябваше да мине доста време, докато той я вдигне и отново си я сложи.
	Торънтс тръгна към екипажа, като запращаше във всички посоки светкавици. Шестимата приятели заотстъпваха към плажа — нямаха сили да откъснат очи. Беше изключено да се доберат до „Раковина“, ако тя изобщо беше оцеляла в разбунения прибой. Вълните зад тях бяха с цвят на тиня и се разбиваха с грохот, по-силен и от масиран топовен обстрел. Вятърът сипеше върху екипажа ситни жилещи капки вода, които сякаш пърлеха ожулената разранена кожа. Джак трябваше да примигва постоянно, за да може да вижда.
	Торънтс продължи да върви към тях, а те отстъпваха и отстъпваха. Пиратът щеше да ги принуди да нагазят в бурния океан… и да ги удави!
	Жан направи една крачка назад… и извика, когато усети, че е стъпил в прибоя. Шестимата от екипажа бяха ударени в гръб от тежка вълна. Около главата на Торънтс запращя светкавица. Арабела изписка и сграбчи ръката на Фицуилям. Тюман се вкопчи в Жан и Констанс. Фицуилям извади меча и се увери, че другите са зад него, но не спря да отстъпва към морето.
	Само Джак продължаваше да стои предизвикателно на едно място.
	Макар и да беше в окото на бурята, Торънтс беше сух като подпалки и също се пресегна за меча си. Въздухът около него продължаваше да гърми и трещи от електрическия заряд.
	{img:burq.png}
	Джак вдигна ръка към шапката си, която вече беше съвсем мокра, а периферията беше пълна с вода. Свали я и спокойно лисна дъждовната вода по посока на Торънтс. Чуха се трещене, съскане и накрая страхотен взрив. Джак беше отхвърлен назад. Водата трудно може да се смеси със светкавиците, нещо, което повечето хора не проумяват. Но Джак, разбира се, не беше като повечето хора. Торънтс изпищя от нетърпима болка. После падна в безсъзнание на земята и тялото му запуши.
	— Какво му стана? Как някаква си вода подейства така на самия дявол? — попита настойчиво Фицуилям.
	Жан и Тюман се спогледаха изумени. Джак само се подсмихна многозначително и прошепна тихо:
	— Казвах му аз на малкия Бени, че все някой ден фокусът с хвърчилото и ключа, който му показах, ще свърши работа. Дано хлапето го помни, когато порасне. Може и на него да му бъде от полза.
	— Вижте! — извика Арабела и засочи брега.
	Бурята изчезна като дим: облаците се оттеглиха, вятърът утихна, грейна слънце, по-ярко от всякога. Бурята беше спряна, след като Торънтс бе изпаднал в безсъзнание. „Раковина“ като по чудо още си беше там — беше климнала на една страна, но се крепеше на повърхността. С решението си да я закотви именно там Джак я беше спасил от потъване.
	Екипажът не губи и миг — започна да се готви за отплаване. Докато Арабела прибираше на сигурно съкровището и изгребваше с кофи водата от трюма, четирите момчета се захванаха да закрепват мачтата и платната. Констанс си се разхождаше на воля из кораба и мъркаше, сякаш е неин.
	Но докато се отдалечаваха от брега, зад тях отново започнаха да се трупат сиви облаци.
	— Торънтс явно е дошъл на себе си — прошепна Арабела.
	Остров Ескелетика отново беше похлупен от облаци — бурята се завръщаше над неговите плажове и джунгла. От там бе поел още един кораб, само че в другата посока.
	— Това сигурно е корабът на Торънтс — каза Жан. — Екипажът май се е вдигнал на бунт.
	— Е, спукана му е работата на Торънтс — възкликна зарадван Джак. — Никога няма да се измъкне от острова. Морето наоколо няма да се успокои, докато той е ядосан, а ние можем да се обзаложим на живота си, че това няма да стане никога.
	— Точно така — рече развълнувана Арабела и вдигна сребърния бокал, който бе намерила в съкровищницата.
	— Чудесно, момчета! — ухили се Джак. — Ти, Фитци, вдигни основното платно. Арабела, ти провери въжетата ей там. Тюман, опитай се да разбереш къде точно в проклетото Карибско море се намираме. Ти, Жан, поеми руля.
	— Накъде, Джак? — попита също с усмивка Жан.
	— Как накъде, отиваме да търсим Луи Лявото ходило — отвърна Джак, после стъпи с единия крак върху перилата и се взря в морето. Намести шапката си. — А, да — добави той, сякаш чак сега се е сетил. — Оттук нататък запомнете…
	— Тъй вярно, капитан Джак Спароу!
	„Раковина“ опъна платна, а екипажът й бе решен повече от всякога да се сдобие с Меча на Кортес. Той щеше да им даде могъщество и свобода. А също, както вече знаеха, щеше да им осигури безопасност. В края на краищата шестимата щяха да го държат далеч от най-опасните ръце в седемте морета — покритите с раковини щипци на прокълнатия Дейви Джоунс, от когото всички се страхуваха.


>
C>
	Отправихме се към най-близкото пристанище в Антигуа, За да попълним запасите си — Тюман и Жан определяха курса и го държаха. Те двамата наистина се оказаха отлични моряци. Междувременно усещам, че се приближаваме все повече до Меча. Но съм длъжен да съобщя с огромно съжаление, че на кейовете на остров Пурата се хванах на бас с един търговец дали морските костенурки могат да крепят в открито море човек и загубих приказната си шапка. Но с такъв весел кораб като „Раковина“ и с такъв непреклонен екипаж като моя не виждам какво може да ни се изпречи на пътя, пък било то и страховитият Луи Лявото ходило. Може би следващия път, когато отворя капитанския дневник, ще опиша как най-сетне сме извоювали Меча на Кортес!
@	Капитан Джак Спароу
C$
