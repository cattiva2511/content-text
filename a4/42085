D>
	На Джулиет и Розамонд,
	като спомен за пътуването до Стратфорд на Ейвън.
D$


>	Благодарности

	Отбелязвам с благодарност помощта не само от страна на семейството ми, но също и от приятелите ми Рег Сонс и Хал Съмърс, които прочетоха книгата преди нейното публикуване и направиха ценни предложения.
	Също така, горещо благодаря на г-жа Маргарет Апс и г-ца Мириам Хобс, които си дадоха труда да препишат ръкописа на машина и ми помогнаха много.
	За познанията ми за зайците съм задължен на забележителната книга на г-н Р.‍ М.‍ Локли „Частният живот на заека“. Всеки, който иска да научи повече за миграциите на младите зайци, за притискането на подбрадните жлези, за дъвченето на пелети, за последиците от пренаселването на селищата на дивите зайци, за реабсорбирането на зародиши, за възможностите на мъжките зайци да се бият с белки, или за всякакви други особености на заешкия живот, трябва да се запознае с това подробно и изчерпателно изследване.


	_Забележка_
	Фермата Нътхенгър действително съществува, както и всички други места, описани в книгата. Но г-н и г-жа Кейн, тяхната дъщеря Люси и работниците им са измислени герои и няма съзнателно търсена прилика с никои познати на мен лица — живи или починали.


>	От автора

	_До моите български читатели:_
	Радвам се да науча, че „Хълмът Уотършип“ ще бъде публикуван на български език. Надявам се много от вас да го прочетат с удоволствие. Този роман вече е преведен на доста езици в различни европейски страни, но аз съм особено щастлив, че сега ще бъде издаден и в България. Винаги много съм харесвал балканските страни — както техните красиви градове, така и великолепната им природа.
	Аз ще получа авторски копия от българското издание и знам, че с голямо удоволствие ще го сравня с английския оригинал. Надявам се някои български читатели да ми пишат и да споделят своите впечатления от книгата.
	С най-добри пожелания:
@	Ричард Адамс


>
	{img:slynce.jpg}
	{img:zaek.jpg}
	{img:karta.jpg}
	{img:karta_1.jpg}


>	Част I
>	Пътешествието

>>	1. Табелата

E>
P>
	Хор: Защо викаш така, като при ужасно видение?
	Касандра: Къщата мирише на смърт и капеща кръв.
	Хор: Как така? Това е само миризма от жертвения олтар.
	Касандра: Мирисът е като лъх от гробница.
@	Есхил, „Агамемнон“
P$
E$

	Бледожълтите примули бяха вече прецъфтели. Към края на гората, където открит склон се спускаше към стара ограда и след нея към обрасъл с къпини ров, само няколко островчета жълтееха между живоликата и дъбовите корени. Поляната над оградата бе осеяна със заешки дупки. На места изобщо нямаше трева и навсякъде се виждаха купчинки сух заешки тор, под който може да расте само спореж. Стотина ярда*1 по-нататък, на долния край на склона, течеше широко не повече от три фута поточе*2, изпъстрено от лютичета, кресон и водни великденчета. По тухлен мост над поточето минаваше коларски път, изкачващ се по отсрещния склон до дървена врата в ограда от жив плет. Зад вратата започваше алея.
	[*1 Стотина ярда са около деветдесет метра (1 ярд = 3 фута = 91,4 см). — Б.‍ пр.]
	[*2 Три фута са близо един метър. — Б.‍пр.‍]
	Майският залез бе осветил облаците в червено, при все че до свечеряване оставаше още около половин час. На сухия склон бе пълно със зайци — някои от тях хрупаха рядката трева около заешките дупки, други отиваха по-надолу — да търсят глухарчета или някоя иглика, останала до този момент неоткрита. Тук-там някой заек стоеше изправен върху мравуняк и се оглеждаше с наострени уши и душещ нос. Но безгрижното чуруликане на кос откъм края на гората показваше, че натам няма нищо тревожно. В другата посока пък — покрай поточето, можеше ясно да се види, че всичко е мирно и тихо. В заешкото селище цареше спокойствие.
	На височината — близо до дивата череша, където пееше косът, имаше няколко почти скрити от къпините заешки дупки. При входа на една от тях, в зеления сумрак, бяха седнали един до друг два заека. По-големият излезе на открито и, без да бърза, се промъкна покрай рътлината под прикритието на къпините, прекоси рова и се изкачи на отсрещния скат. След малко и другият заек го последва.
	Първият заек спря на слънце и си почеса ухото с бързо движение на задната лапа. Той беше само на една година и все още растеше, но въпреки това нямаше наплашения вид на повечето „зайци от покрайнините“, с други думи — на редовите зайци през първата им година. Ако нямат аристократични връзки или необичайна големина и сила, те обикновено са подчинени на по-възрастните и живеят както успеят да се уредят — често на открито, в покрайнините на заешкото селище. Но специално този заек изглеждаше като същество, което знае как да се грижи за себе си. Имаше нещо проницателно и жизнерадостно в изражението му като седна, огледа се и се почеса с двете си предни лапи по носа. Веднага след като се увери, че всичко е наред, той сниши ушите си и започна да се храни с трева.
	Спътникът му изглеждаше по-неспокоен. Той беше малък, с широки и втренчени очи. Начинът, по който повдигаше и завърташе главата си, говореше не толкова за предпазливост, колкото за неспирно нервно напрежение. Носът му непрекъснато потрепваше. Една земна пчела прелетя бръмчейки зад него и той веднага подскочи и се извъртя така внезапно, че два пасящи наблизо заека се втурнаха към дупките си. Но в следващия момент по-близкият от тях — мъжки заек с черни върхове на ушите, го позна и се върна да се храни.
	— О, това е само Петко — каза той, — пак подскача заради мухите. Хайде, Зърнастец, какво беше започнал да ми казваш?
	— Петко? — отвърна другият заек. — Защо го наричат така?
	— Били са пет зайчета в котилото, от които той е най-малкото. Чудно, как е оцелял досега. Аз все казвам, че човек не би го видял, а пък лисица не би го поискала. Но признавам, че той сякаш умее да стои настрана от нещастията*.
	[* Зайците могат да броят до четири. Всяко число над четири е _Храир_ — което би могло да се преведе като „много“ или „хиляда“. Примерно те казват _У Храир_ — „Хилядата“, което означава събирателно всички неприятели на зайците (или _елил_, както те ги наричат) — лисицата, белката, невестулката, котката, бухала, човека и т.‍н.‍ Най-вероятно е имало повече от пет заека в котилото, когато Петко се е родил, а името му, _Храиру_, означава „Хилядко“, т.‍е.‍ най-малкия от множеството, или както се казва за прасетата, „изтърсака“. — Б.‍а.]
	Малкият заек дойде по-близо до своя спътник, препъвайки се с дългите си задни крака.
	— Нека идем малко по-нататък, Леско — каза той. — Знаеш ли, има нещо странно тази вечер, но не мога да кажа какво е то. Да идем ли долу при потока?
	— Добре — отговори Леско. — Тъкмо ще можеш да откриеш някоя иглика*. Ако ти не успееш, значи никой не може.
	[* Тук става дума за така наречената лечебна иглика (на английски език cowslip), с латинско наименование Primula veris. Споменатата в самото начало на главата бледожълта примула (на английски език primrose) е с латинско наименование Primula vulgaris. — Б.‍пр.‍]
	И той поведе Петко надолу по склона, като сенките им се очертаваха отзад на тревата. Те стигнаха до поточето и започнаха да хрупат, търсейки нещо точно до коловозите на коларския път.
	Не след дълго Петко откри това, което търсеха. Игликите са деликатес за зайците и обикновено много малко от тях се запазват до края на май, в съседство с дори и малко заешко селище. Тази специално не бе цъфнала още и листата й бяха скрити във високата трева. Петко и Леско тъкмо бяха застанали пред нея, когато два по-едри заека притичаха откъм другата страна на близката отъпкана от добитък пътека.
	— Иглика? — попита единият от новодошлите. — Много добре, просто я оставете на нас. Хайде, по-бързо! — добави той, като видя, че Петко се колебае. — Чу ме, нали?
	— Петко я намери, Луличко — възрази Леско.
	— А ние ще я изядем — отговори Луличката. — Игликите са за _Ауслата_*, нали знаете това? Ако не знаете, можем лесно да ви научим.
	[* Почти всички заешки селища си имат _Аусла_ — група от силни и умни зайци, на възраст две или повече години, които са приближени на Главния Заек и Неговата Зайка и упражняват властта. _Ауслите_ са различни. Някъде _Ауслата_ може да представлява нещо като банда на военен вожд, а другаде — да се състои от умни участници в патрули и нападатели на градини. Понякога в нея може да намери място и някой добър разказвач на истории; или пък някой ясновидец или интуитивен заек. По това време, _Ауслата_ в заешкото селище в Сендълфорд беше от доста военизиран тип (но както ще се види по-късно, не чак толкова военизирана, както някои други). — Б.‍а.]
	Петко се беше вече обърнал настрана. Леско го настигна при тухления мост.
	— Всичко това взе да ми омръзва и да ме дразни — каза той. — Все едно и също се повтаря: „Аз имам остри нокти, следователно игликата е моя.“ Или: „Виж колко са ми големи зъбите, така че бърлогата е моя.“ Едно нещо ще ти кажа — ако някога аз вляза в _Ауслата_, ще се отнасям към зайците от покрайнините с повече почтеност.
	— Е, ти поне можеш да се надяваш да влезеш в _Ауслата_ — отвърна Петко. — Наддаваш на тегло, а аз винаги ще съм по-слаб.
	— Нали не мислиш, че ще те изоставя? — запита Леско. — Но право да ти кажа, понякога ми се иска изобщо да избягам от нашето селище. Хайде сега да забравим грижите си и да се наслаждаваме на вечерта. Знаеш ли какво — дали да не прекосим потока? Там зайците са по-малко и ще ни е по-спокойно. Нали не смяташ, че е опасно? — добави той.
	От начина, по който Леско зададе последния си въпрос, пролича как той наистина счита, че Петко би могъл да знае това по-добре от него. А и от категоричния тон на Петко стана ясно, че такова разбиране е вече установено между тях.
	— Не, не е опасно — бе отговорът. — Ако започна да чувствам нещо опасно, ще ти кажа. Но това, което се усеща наоколо, не е обикновена опасност. То е, не знам точно, но нещо смазващо — като гръм. Не мога да кажа точно какво е, но ме тревожи. Все пак, ще те придружа.
	Двамата изтичаха по тухления мост над поточето. Тревата близо до брега бе влажна и гъста. Заизкачваха се по отсрещния склон, търсейки по-сухо място. Част от склона бе в сянка, защото слънцето залязваше срещу тях. Леско, в желанието си да намери топло и слънчево място, поведе Петко още нататък и двамата се приближиха до алеята. Като стигнаха при вратата, Леско се спря, с втренчен поглед.
	— Петко, какво е това? Гледай!
	Съвсем близо до тях, земята бе прясно разровена. На тревата се бяха появили две купчинки пръст. Тежки греди, миришещи на креозот и боя, се издигаха на височина колкото зелениката от дивия плет, а закрепена на тях дъска хвърляше дълга сянка. До едната от гредите бяха оставени чук и няколко гвоздея. Двата заека притичаха с подскоци до табелата и клекнаха до туфа коприва, бърчейки носове заради миризмата на хвърлен някъде в тревата изгаснал фас. Изведнъж Петко потрепери и се сниши.
	— О, Леско, онова особено нещо идва оттук. И сега вече знам — то е много лошо. Нещо ужасно е и идва все по-близо и по-близо — каза Петко и започна да скимти от страх.
	— Какво е това нещо — какво искаш да кажеш? Нали ме увери, че тук няма опасност?
	— Не знам какво е — отговори Петко с окаян вид. — Тук няма опасност в момента. Но тя идва — идва. О, Леско, погледни полето! То е покрито с кръв!
	— Не бъди глупав, това е само светлината на залеза. Петко, хайде недей да говориш така, че ме плашиш.
	Разтрепераният Петко седна в копривата и заплака, докато Леско се опитваше да го успокои и да открие какво така изведнъж го бе изкарало от равновесие. Ако нещо го бе изплашило, защо не бягаше да се спаси, както всеки разумен заек би сторил? Но Петко не можеше да обясни какво се случва и ставаше все повече и повече тревожен. Най-накрая Леско каза:
	— Петко, недей да стоиш тук и да плачеш. Тъй или иначе, вече се стъмва. По-добре да се прибираме обратно в бърлогата си.
	— Обратно в бърлогата? — изскимтя Петко. — То ще дойде там — не мисли, че няма да дойде! Казвам ти — полето е пълно с кръв…
	— Е, успокой се сега — каза Леско твърдо. — Просто ме остави да се погрижа малко за тебе. Каквато и опасност да има, време е да се прибираме.
	Той изтича надолу и премина от другата страна на потока, към пътеката. Тук се забавиха защото Петко, въпреки тишината и спокойствието на лятната вечер, бе станал безпомощен и почти парализиран от страх. Когато най-сетне Леско го доведе до къпиновия ров, той първоначално отказваше да слезе под земята и Леско трябваше почти да го натика надолу в бърлогата.
	Слънцето залезе зад отсрещния склон. Вятърът застудя, започна да ръми и, след не повече от час, бе вече съвсем тъмно. Всички ярки цветове по небето се изгубиха и, при все че голямата табела до вратата скърцаше леко от нощния вятър (като че ли за да покаже, че не е изчезнала в тъмнината, а още си стои здраво на мястото, където са я поставили), нямаше никакъв минувач, който да прочете отчетливите букви, прорязващи като черни ножове бялата й повърхност. А там пишеше следното:
C>
	НА ТОЗИ ИДЕАЛНО РАЗПОЛОЖЕН ИМОТ, СЪСТОЯЩ СЕ ОТ ШЕСТ АКРА* ВЕЛИКОЛЕПНИ СТРОИТЕЛНИ ТЕРЕНИ, ЩЕ БЪДАТ ИЗГРАДЕНИ ЛУКСОЗНИ МОДЕРНИ ЖИЛИЩА ОТ ФИРМАТА „СЪЧ ЕНД МАРТИН“ ЛИМИТИД, ОТ НЮБЪРИ, БЪРКС.
C$
	[* Шест акра са приблизително двадесет и четири декара (1 акър = 4 046 м{sup}2{/sup}). — Б.‍пр.‍]


>>	2. Главният Заек

E>
	Мрачният държавник, цял обзет от грижи, кат’ мъгла среднощна бавно той се движи и нито тръгва, нито на място стои.
@	Хенри Вогън, „Светът“
E$

	В тъмната и топла бърлога Леско изведнъж се събуди, борейки се и ритайки със задните си крака. Нещо го нападаше. Но не се усещаше миризма нито на пор, нито на невестулка. Никакъв инстинкт не го подканяше да бяга. Главата му се проясни и той осъзна, че при него е само Петко. И точно Петко се катереше по него, дращейки и сграбчвайки с лапите си, както един паникьосан заек би се катерил по телена ограда.
	— Петко! Петко, събуди се, глупак такъв! Аз съм Леско. Още малко и ще ме нараниш. Събуди се!
	Той го притисна надолу. Петко се опита да се бори и се събуди.
	— О, Леско! Сънувах нещо. Беше ужасно. И ти беше в съня. Ние бяхме на вода, в един голям и дълбок поток, и тогава аз осъзнах, че сме стъпили на дъска — също като дъската долу в полето, дето е цялата бяла и покрита с черни чертички. Имаше и други там — зайци и зайки. Но като погледнах надолу, видях, че цялата дъска е направена от кости и жица за капани; и аз изпищях, а ти каза: „Плувайте! Всички да плуват!“ А после аз те търсех навсякъде и се опитвах да те измъкна от дупка на брега. Намерих те, но ти каза: „Главният Заек трябва да иде сам“. След това ти отплува към тъмен воден тунел.
	— Е, тъй или иначе, преди малко ме удари в ребрата, Воден тунел — как ли пък не! Ама че история! Какво ще кажеш пак да заспим?
	— Леско, опасността — лошото нещо, не си е отишло. То е тук — навсякъде около нас. Не ми казвай да го забравя и да заспя. Трябва да си тръгнем преди да е станало прекалено късно.
	— Да си тръгнем? Искаш да кажеш, да си тръгнем оттук? От заешкото селище?
	— Да. Много скоро. Няма значение накъде.
	— Само ти и аз?
	— Не, всички.
	— Цялото заешко селище? Не бъди глупав. Те няма да дойдат. Ще кажат, че си се побъркал.
	— Тогава те ще са тук, когато лошото нещо дойде. Трябва да ме послушаш, Леско. Повярвай ми — нещо много лошо наближава и ние сме длъжни да си отидем.
	— Е, предполагам, че най-доброто е да идем да говорим с Главния Заек и ти _на него_ да разкажеш. Или аз ще опитам. Но не вярвам той изобщо да хареса такава идея.
	И Леско тръгна надолу по подземния ход и после нагоре към завесата от къпини. На него не му се искаше да повярва на Петко, но от друга страна го беше страх да не повярва.
	Бе малко след _ни-Фрит_ (пладне). Всички зайци бяха под земята, повечето спяха. Леско и Петко повървяха малко над земята и после влязоха в широк отвор в песъчливата почва и тръгнаха надолу по разни тунели, докато навлязоха на 30 фута* навътре в гората, помежду корените на дъбово дърво. Тук те бяха спрени от снажен и едър заек — член на _Ауслата_. Той имаше интересен голям кичур козина на върха на главата си, който му придаваше странен изглед — като че ли носи някаква шапка. Оттук идваше и името му — _Тлай-ли_, което буквално преведено означава „Глава с Козина“, или, както ние бихме казали — Голям Перчем.
	[* Един фут е равен приблизително на 0,3048 м. — Б.‍пр.‍]
	— Леско? — попита Голям Перчем, душейки към него в сумрака, между корените на дървото. — Ти си Леско, нали? Какво правиш тук? И по това време на деня? — той не обърна никакво внимание на Петко, който чакаше по-нататък в подземния ход.
	— Искаме да говорим с Главния Заек — каза Леско. — Касае се за нещо важно, Голям Перчем. Можеш ли да ни помогнеш?
	— Да _ви_ помогна? Нима _и той_ ще говори с Главния Заек?
	— Да, необходимо е. Повярвай ми, Голям Перчем. Нали знаеш, че нямам навика да вдигам много шум без причина? Кога друг път съм искал да говоря с Главния Заек?
	— Е, добре. Ще направя това заради теб, Леско, въпреки че после сигурно ще ми издърпат ушите. Ще му кажа, че те познавам и че си разумен. Той трябва и лично да те познава, разбира се, но вече остарява. Почакайте за момент.
	Голям Перчем отиде малко по-надолу по тунела и се спря пред обширна бърлога. След кратък разговор, който Леско не можа да чуе, Голям Перчем очевидно бе поканен да влезе вътре. Двата заека чакаха в мълчание, прекъсвано само от нервното шумолене на Петко.
	Името на Главния Заек бе _Триар_, което означава Лорд Калиново Дърво. По една или друга причина, винаги го наричаха „_Триара_“ — може би защото в съседство със заешкото селище имаше само един _триар_ (калиново дърво), откъдето той бе взел името си. Главният Заек бе спечелил положението си не само със силата си на младини, но също и със своята уравновесеност и дори хладнокръвие — доста необичайни за повечето зайци, които са по-скоро импулсивни.
	Добре бе известно, че той никога не се оставяше да бъде развълнуван от слухове или от предстояща опасност. Например, той запази хладнокръвие — някои казваха коравосърдечие — по време на епидемията от миксоматозис, безмилостно изгонвайки всеки заек, който приличаше на заболял. Той устоя на всички предложения за масова миграция и наложи пълна изолация на заешкото селище, като по този начин положително го спаси от гибел. Също така, точно той се бе занимал на времето с една особено пакостлива белка, като я заведе долу (с риск за живота си) при клетката на фазаните, под прицела на пушката на пазача. Сега, както бе казал Голям Перчем, Главният Заек вече бе поостарял, но разсъдъкът му си беше наред. Когато Леско и Петко бяха въведени при него, той ги поздрави учтиво. Някои зайци от _Ауслата_, например Луничката, може и да прибягваха до заплахи и кавги. Но _Триара_ не се нуждаеше от такива средства.
	— А, Орехчо. Орехчо беше, нали?
	— Леско — отговори Леско.
	— Леско, разбира се. Много мило, че си дошъл да ме видиш. А твоят приятел…
	— Моят брат.
	— Твоят брат — поправи се _Триара_, с едва доловим намек в интонацията си, означаващ „Нали няма да ме прекъсваш повече?“.
	— Настанете се удобно. Желаете ли марули?
	Марулите на Главния Заек бяха откраднати от _Ауслата_ от една градина, намираща се на половин миля* разстояние от заешкото селище. Зайците от покрайнините много рядко виждаха марули, ако изобщо им се удадеше такъв случай. Леско си взе едно малко листо и учтиво го изяде. Петко отказа и седна, премигвайки и потрепвайки от притеснение.
	[* Една миля е равна приблизително на 1609 м — Б.‍пр.‍]
	— Какво ново при вас? — запита Главният Заек. — Кажете ми какво мога да направя за вас.
	— Е добре, сър — започна Леско доста колебливо. — Идваме заради брат ми, Петко. Той често може да предскаже наличието на нещо лошо, и аз непрекъснато установявам, че действително е бил прав. Той предсказа наводнението миналата есен и понякога може да каже къде е поставена жицата на капан. А сега казва, че чувства лоша опасност над заешкото селище.
	{img:zaici.jpg|#Настанете се удобно. Желаете ли марули?}
	— Лоша опасност. Разбирам, разбирам. Колко тревожно — каза Главният Заек, който изобщо не изглеждаше разтревожен. — И какъв вид е тази опасност? — попита той, обръщайки се към Петко.
	— Не знам — отговори Петко. — Н-но тя е лоша. Тя е толкова л-лоша, че… че е много лоша — заключи той с нещастен вид.
	_Триара_ изчака учтиво няколко мига и после каза:
	— Е, чудя се — какво тогава трябва да направим?
	— Да се махнем оттук — каза моментално Петко. — Да се махнем всичките. Веднага. _Триар_, сър, трябва всички да се махнем.
	_Триара_ отново изчака. После, с тон, който показваше голямо разбиране, каза:
	— Е, аз никога не съм се махал. Това е доста крайна мярка, нали? Ти какво мислиш? — обърна се той към Леско.
	— Вижте, сър, — каза Леско — брат ми няма логично обяснение за предчувствията си. На него просто му идват предчувствията, ако разбирате какво искам да кажа. Сигурен съм, че вие сте подходящата личност да реши какво трябва да правим.
	— Много мило от твоя страна, че смяташ така. Надявам се наистина да съм подходящата личност. Но вижте сега, скъпи приятели — нека помислим малко. Сега е май, нали? Всички са заети и повечето зайци са щастливи. Няма _елили_ на мили наоколо, или поне така ми казват. Няма болести, времето е хубаво. А вие искате да кажа на цялото селище, че младият — ъъъ — младият — ъъъ — твоят брат тук, има някакво предчувствие и ние всички трябва да тръгнем да се шляем из полето за да отидем незнайно къде и да рискуваме възможните последствия, а? Какво смяташ, че ще отговорят? Всички ще са възхитени, а?
	Петко неочаквано се обади:
	— Вас ще послушат.
	— Много мило, че така смятате — каза отново _Триара_. — Възможно е и да ме послушат, възможно е. Но трябва много внимателно да обмисля въпроса. Разбира се, това е много сериозна стъпка. Освен това…
	— Но, сър _Триар_, няма време — прекъсна го Петко. — Аз усещам опасността като жица около врата си — като жица. Леско, помощ!
	И той изписка и се претърколи в пясъка, ритайки неистово, както правят зайците, когато са хванати в капан. Леско го хвана с двете си предни лапи и той се поуспокои.
	— Ужасно съжалявам, Главни Заеко — каза Леско. — Понякога той изпада в такова състояние. След минута ще му мине.
	— Какъв срам! Какъв срам! Бедният, може би трябва да отиде вкъщи и да си почине. Да, най-добре да го вземеш със себе си. Е, действително беше много добре от твоя страна да дойдеш да ме видиш, Орехчо. Много съм благодарен. И ще обмисля много внимателно всичко, което ми казахте, можеш да си сигурен в това. Голям Перчем, ще останеш за момент, нали?
	И докато Леско и Петко се отдалечаваха обезкуражени по тунелите от бърлогата на Главния Заек, те все пак можеха да дочуят отвътре гласа на Главния Заек, който бе преминал към по-остър тон, като от време на време се чуваха и отговори: „Да, сър“ и „Не, сър“.
	На Голям Перчем, както той самият бе предсказал, му „дърпаха ушите“.


>>	3. Решението на Леско

E>
	За какво стоя аз тук?… Ний всички тук лежим, като в наслада от спокойствието… Нима да остарея чакам?
@	Ксенофонт, „Анабазис“
E$

	— Но, Леско, ти нали не очакваше наистина, че Главният Заек ще послуша съвета ти и ще направи нещо? На какво се надяваше?
	Беше отново вечер и Леско и Петко се хранеха близо до гората, заедно с двама приятели. Къпината — заекът с черни върхове на ушите, който се бе стреснал от Петко предната вечер, бе изслушал внимателно Лесковото описание на табелата, отбелязвайки, че според него хората оставят тези неща като някакъв вид знаци или съобщения, по същия начин както зайците оставят знаци по своите тунели и ровове. А друг съсед — Глухарчето, върна сега разговора към _Триара_ и неговото пренебрежително отношение към безпокойството на Петко.
	— Не знам какво съм очаквал — каза Леско. — Никога не бях общувал преди с Главния Заек, но си помислих: „Дори и да не ни обърне внимание, никой няма да може да каже после, че не сме направили всичко възможно да го предупредим.“
	— Значи си сигурен тогава, че действително има нещо страшно?
	— Съвсем сигурен съм. Нали разбираш, познавам добре Петко.
	Къпината се готвеше да отговори нещо, когато един друг заек пристигна шумно през гъстата живолика в гората, шмугна се в къпиновия храсталак и се изкачи по ската на рова. Беше Голям Перчем.
	— Здрасти, Голям Перчем — каза Леско. — В почивка ли си?
	— Да — отговори Голям Перчем. — И най-вероятно повече няма да стоя на пост.
	— Какво искаш да кажеш?
	— Напуснах _Ауслата_.
	— Да не би ние да сме причината?
	— Би могло и така да се каже. _Триара_ много добре успява да покаже недоволството си, когато го събудят по пладне заради нещо, което той счита просто за тривиална глупост. Много добре знае как да ти влезе под кожата. Смея да кажа, че много зайци биха си замълчали и биха заели позицията на шефа си, само че аз това не го умея. Казах му, че тъй или иначе, привилегиите на _Ауслата_ не значат нещо особено за мен и че един силен заек би се чувствал добре, дори и ако напусне селището. Той ми отговори да не бъда импулсивен и да обмисля нещата, но аз няма да остана. Да се занимавам с отмъкване на марули не е точно моята представа за добър живот, нито пък да стоя на пост в тунела. В отлично настроение съм, това мога да ви кажа.
	— Скоро никой няма да краде марули — каза тихо Петко.
	— А, ти си Петко, нали? — Голям Перчем чак сега го беше забелязал. — Много добре. Аз тъкмо идвах да те потърся. Мислих за думите ти пред Главния Заек. Кажи ми — не беше ли това дързък номер, за да станеш важен, или каза истината?
	— Това _е_ истината — каза Петко. — Бих искал да не беше.
	— Тогава вие смятате да напуснете селището?
	Всички наоколо се стреснаха от прямотата, с която Голям Перчем заговори директно по въпроса. Глухарчетото промърмори: „Хм, да напуснем селището, _Фритра!_“, а Къпината потрепери с уши и погледна втренчено първо Голям Перчем и после Леско.
	Отговорът дойде от Леско.
	— Петко и аз напускаме селището тази нощ — каза той твърдо. — Не знам точно къде ще отидем, но сме готови да вземем с нас всеки, който поиска.
	— Така — отговори Голям Перчем, — тогава и аз идвам с вас.
	Такава бърза подкрепа от член на _Ауслата_ бе последното нещо, което Леско бе очаквал. Мина му през ума, че от една страна Голям Перчем сигурно щеше да е полезен при трудни ситуации, но той също така би бил и много независим. Вероятно нямаше да иска да изпълнява нарежданията или дори молбите на един заек от покрайнините. „Не ме интересува, че е от _Ауслата_ — помисли Леско. — Ако се махнем от селището, няма да оставя Голям Перчем да управлява всичко, иначе защо изобщо ще бягаме?“. Но на глас отговори само:
	— Добре. Ще се радваме да дойдеш с нас.
	Леско обходи с поглед останалите зайци, които втренчено гледаха него или Голям Перчем. Къпината заговори пръв:
	— Мисля и аз да дойда — каза той. — Не знам дали точно ти, Петко, ме убеди. Но така или иначе, в нашето селище има вече прекалено много зайци и, ако не си член на _Ауслата_, животът не е особено приятен. Но смешното е, че вие се страхувате да останете тук, а аз се страхувам да тръгна. От една страна лисици, от друга — невестулки, Петко по средата, край на белите кахъри!
	Той издърпа едно листо и бавно го изяде, криейки, доколкото може, страха си; защото всичките му инстинкти го предупреждаваха за опасностите в непознатите земи извън селището.
	— Но, ако Петко се окаже прав — проговори Леско, — тогава изобщо не би следвало да останат зайци тук. Така че, преди да тръгнем сме длъжни да убедим колкото може повече зайци да се присъединят към нас.
	— Смятам, че има един-двама в _Ауслата_, чието мнение си струва да се сондира — каза Голям Перчем. — Ако успея да ги убедя, те ще бъдат с мен, когато дойда при вас нощеска. Но те няма да дойдат заради казаното от Петко. Те ще са младши и недоволни служители като мен. Иначе, трябва лично да чуеш Петко, за да се убедиш. Мен специално той ме убеди. Очевидно е, че му е било изпратено някакво послание, а аз вярвам в тези неща. Не мога да си обясня защо не успя да убеди и _Триара_.
	— Защото _Триара_ не харесва нищо, което сам не е измислил — отговори Леско. — Но ние сега не можем да се занимаваме повече с него. Трябва да се опитаме да съберем още няколко заека и да се срещнем тук, след _фу Инле`_ И тогава веднага да тръгнем — не можем да чакаме повече. Опасността наближава непрекъснато — Каквато и да е тя. Освен това, на _Триара_ няма да му хареса, ако разбере, че се опитваш да придумаш зайци от _Ауслата_, Голям Перчем. Нито пък това ще хареса на капитан Зеленика, бих казал. Те не биха се тревожили, ако заминат само зайци от покрайнините — като нас. Обаче, със сигурност не искат да загубят силни зайци като теб. Ако бях на твое място, щях много да внимавам с кого говоря.


>>	4. Заминаването

E>
P>
	Но ето че днес младий Фортинбрас,
	цял от безумна смелост обладан,
	събрал по границите на Норвегия
	оттук-оттам тълпа решителни
	разбойници, които са готови
	на всичко зарад късче хляб;
@	Шекспир, „Хамлет“*
	[* Цитатът от „Хамлет“ е съгласно превода на Гео Милев. — Б.‍пр.‍]
P$
E$

	_Фу Инле`_ означава „след изгрева на луната“. Зайците, разбира се, нямат представа за точно време или за пунктуалност. В това отношение, те са като първобитните хора, на които често са били необходими няколко дни, за да се съберат за някаква цел, и после още няколко, за да започнат да правят нещо. Преди древните хора да започнат да действат заедно, трябвало е нещо като телепатично чувство да протече през тях и да узрее до състояние, при което те всички знаят, че са готови за действие. Всеки, който е наблюдавал ластовичките през септември — как се събират на телефонните жици, чуруликат, предприемат къси полети поотделно или на групи над ниско окосените поля; как се връщат, за да образуват все по-дълги и по-дълга редици над жълтеещите треви — стотици индивидуални птици, които се обединяват, с нарастващо вълнение в рояци; как тези рояци все повече се приближават, за да образуват голямо и неорганизирано ято — с навалица в центъра и празнини по краищата, едно непрекъснато разпукващо се и наново съединяващо се ято, подобно на движението на облаци или вълни — до момента, когато голямата част от птиците (но не всички) усетят, че времето е дошло и започват великия си полет на юг, въпреки че много от тях няма да го преживеят; всеки, който види в действие силата, която протича между същества, възприемащи се преди всичко като част от група и едва на второ място като индивиди, за да ги слее в едно и да ги увлече в дейност, без наличието на съзнателна мисъл или воля — той е видял действието на ангела, докарал Първия кръстоносен поход до Антиохия и насочващ лемингите* към морето.
	[* Вид полски мишки, за които в миналия век (в резултат на ефектен научнопопулярен филм) се е считало, че при свръхнаселеност масово навлизат в морето, за да се удавят. — Б.‍пр.‍]
	Всъщност бе изминал вече час след изгрева на луната, но оставаше още много време до полунощ, когато Леско и Петко отново излязоха от бърлогата си зад къпиновите храсти и се промъкнаха тихо към дъното на рова. С тях беше и един трети заек, _Хлао_ — Съдинката — приятел на Петко. (Хлао означава всяка малка вдлъбнатина из тревата, където може да се събира влага — например трапчинката около някое глухарче или магарешки бодил). Съдинката беше малък и срамежлив заек. Петко и Леско го бяха убеждавали да се присъедини към тях в по-голямата част от вечерта. Съдинката се бе съгласил доста колебливо. Той все още се тревожеше много какво ще им се случи, след като напуснат селището и бе решил, че най-добрият начин да избегне неприятности е да стои близо до Леско и да прави точно каквото му се казва.
	Тримата бяха все още в рова, когато Леско чу отгоре някой да се движи. Той погледна бързо нагоре.
	— Кой е там? — запита той. — Глухарчето?
	— Не, аз съм Крепис — каза заекът, който надничаше иззад края на рова. Той скочи при тях, приземявайки се доста тромаво. — Помниш ли ме, Леско? Бяхме заедно в една бърлога миналата зима, по време на снега. Глухарчето ми каза, че тази нощ напускате селището. Ако е така, идвам с вас.
	Леско се сети кой е Крепис — доста бавен и глупав заек, чиято компания през петте прекарани под земята снежни дни се бе оказала съвсем скучна. И все пак, Леско разбираше, че сега не е време за придирчивост. Дори и Голям Перчем да успее да придума един-два заека, повечето от зайците, на които можеше да се разчита да се присъединят към тях, нямаше да са от _Ауслата_. Те щяха да са зайци от покрайнините, не особено доволни от живота си в селището. Той започна да изрежда мислено имената на такива зайци, когато Глухарчето се появи и каза:
	— Струва ми се, че колкото по-бързо тръгнем, толкова по-добре. Не ми харесва много обстановката. След като убедих Крепис да се присъедини към нас, тъкмо щях да започна да говоря с още няколко зайци, когато усетих, че Луличката ме следи по тунела. Каза ми: „Искам да знам с какво се занимаваш“ и май не ми повярва, като му отговорих, че проверявам дали има зайци, които искат да напуснат селището. Запита ме дали не участвам в някакъв заговор срещу _Триара_ и беше много ядосан и подозрителен. Да си кажа честно, това доста ме поуплаши, така че аз просто доведох Крепис и престанах да търся други зайци.
	— Не те упреквам — каза Леско. — Като знам какво представлява Луличката, учудвам се, че не те е ударил първо, преди да задава въпроси. Все пак, да почакаме още малко. Къпината би трябвало скоро да дойде.
	Времето течеше. Приклекнали, зайците стояха в мълчание, а сенките от лунната светлина бавно се изместваха на север по тревата. Най-накрая, точно когато Леско се канеше вече да изтича към бърлогата на Къпината, той се появи над земята, последван от поне още три заека. Един от тях, Зърнастеца, Леско познаваше добре и бе доволен да го види, защото беше силен и твърд заек, който със сигурност би влязъл в _Ауслата_ Когато достигне пълно тегло. „Но вероятно е нетърпелив, или сигурно е пострадал при борба за някоя зайка и е взел случая присърце“ — помисли Леско. „Е, с него и Голям Перчем поне няма да стоим много зле, ако се наложи да се бием.“
	Той не позна другите два заека и когато Къпината ги представи — Великденчето и Жълъда, пак не можа да се сети кои бяха точно. Но това не бе изненадващо, защото те бяха типични зайци от покрайнините мършави шестмесечни същества, с наплашения и бдителен поглед на зайци, свикнали да попадат все откъм дебелия край на сопата. Те погледнаха с любопитство към Петко. От думите на Къпината бяха останали с впечатление, че ще го видят как предсказва бъдещето, изпаднал в състояние на поетичен транс. А всъщност той изглеждаше по-спокоен и нормален от останалите. Увереността в предстоящото заминаване сякаш бе отстранила тежест от сърцето му.
	Времето напредваше бавно. Къпината се покатери към папратите и после се върна към горната част на ската на рова — не се свърташе на едно място и бе почти готов да хукне без причина. Леско и Петко оставаха в рова, хрупайки без настроение стръкчета тъмна трева. Най-после Леско чу това, което очакваше — един или може би два заека се приближаваха откъм гората.
	След малко Голям Перчем бе вече в рова. Зад него се появи як и чевръст заек, на възраст малко над 12 месеца. Всички в селището можеха да го разпознаят, защото козината му бе изцяло сива на цвят, с белезникави петна, които сега ясно си личаха на лунната светлина, докато той седна и се почеса без да говори. Това бе Сребърен Блясък, племенник на _Триара_, който служеше в _Ауслата_ от един месец.
	Леско почувства облекчение, че Голям Перчем бе довел само Сребърен Блясък — един тих и праволинеен младеж, все още не успял да си създаде положение между ветераните. Когато Голям Перчем по-рано бе предложил да сондира членовете на _Ауслата_, Леско се поколеба дали това е добре. От една страна, сигурно щяха да срещнат опасности извън селището и щяха да се нуждаят от добри бойци. Освен това, ако Петко бе прав и цялото селище бе в опасност, те би следвало да приемат всеки заек, желаещ да се присъедини към тях. Но от друга страна, нямаше смисъл да си дават труд да привличат зайци с поведение като на Луличката.
	„Където и да решим да се настаним в крайна сметка, твърдо съм решен да не допусна зайци като Петко или Съдинката да бъдат унижавани така, че да са готови да посрещнат всякакви рискове, просто за да се махнат. Но дали и Голям Перчем е на същото мнение?“ — се запита Леско.
	— Знаете Сребърен Блясък, нали? — попита Голям Перчем, прекъсвайки мисълта му. — Изглежда някои от младите членове на _Ауслата_ са го тормозели напоследък — занасяли са се с него заради цвета на козината, нали знаете, и казвали, че е влязъл в _Ауслата_ само защото е племенник на _Триара_. Мислех, че ще намеря и други желаещи, но изглежда всички в _Ауслата_ се чувстват доволни от положението си.
	Голям Перчем се огледа:
	— Бих казал, че не сме много, нали? Смятате ли, че наистина е разумно да тръгнем?
	Сребърен Блясък тъкмо се готвеше да каже нещо, когато изведнъж се чу тропот в храсталака над тях и още три заека пристигнаха откъм гората. Тяхното движение бе устремно и целенасочено, съвсем различно от начина, по който бяха се събрали в рова останалите зайци. Най-големият от новодошлите беше отпред, а останалите два го следваха, като във военен ескорт. Леско веднага почувства, че те нямат нищо общо с него и неговите приятели и погледна втренчено и напрегнато. Петко прошепна в ухото му:
	— О, Леско, те са дошли, за да… — но бързо млъкна.
	Голям Перчем се обърна към новодошлите с втренчен поглед, а носа му бързо потрепваше. Трите заека дойдоха право при него.
	— _Тлайли_? — запита водачът.
	— Познаваш ме много добре — отвърна Голям Перчем. — А и аз те познавам, Зеленика. Какво искаш да кажеш?
	— Ти си арестуван.
	— Арестуван? Как така? За какво?
	— За разпространяване на недоволство и подстрекателство към бунт. Сребърен Блясък, ти също си арестуван, защото не си рапортувал на Луличката тази вечер и е трябвало твой другар да те замести в дежурството. И двамата ще дойдете с мен.
	Голям Перчем веднага се хвърли върху него, дращейки и ритайки. Зелениката започна да се отбранява. Двамата му придружители се приближиха, търсейки удобен момент да се включат в борбата и да приковат Голям Перчем към земята. Но изведнъж Зърнастеца се хвърли от върха на ската право в мелето, летейки удари единия от пазачите със задната си лапа и се сбори с другия. След миг той бе последван от Глухарчето, който се спусна върху ударения от Зърнастеца заек. И двамата пазачи отстъпиха, огледаха се за миг и после избягаха в гората. Зелениката се отскубна от Голям Перчем и се сви на бедрата си, размахвайки предните си лапи и ръмжейки както правят зайците, когато са разгневени. Той се готвеше да заговори, но Леско го изпревари.
	— Махай се — каза Леско твърдо и тихо, — или ще те убием.
	— Знаете ли какво означава това? — отговори Зелениката. — Аз съм капитанът на _Ауслата_. Знаете това, нали?
	— Махай се — повтори Леско, — или ще бъдеш убит.
	— Ти си, който ще бъде убит — отвърна Зелениката. И без да каже дума повече, той също се изкачи по ската и изчезна в гората.
	От рамото на Глухарчето течеше кръв. Той си облиза рамото и се обърна към Леско.
	— Да знаеш, Леско, те няма да се забавят да се върнат — каза той. — Отидоха да извикат _Ауслата_ и тогава ще загазим.
	— Трябва да тръгваме незабавно — обади се Петко.
	— Да, времето вече настъпи — каза Леско. — Тръгваме надолу към потока. След това ще следваме брега — това ще ни помага да бъдем заедно.
	— Ако послушате съвета ми… — започна Голям Перчем, но Леско го прекъсна:
	— Ако продължаваме да стоим тук, няма да имам възможност да го направя.
	И с Петко до себе си, той поведе групата извън рова — надолу по склона. За по-малко от минута, малката група зайци изчезна в мъгливата лунна нощ.


>>	5. В гората

E>
	Тези млади зайци… трябва да се преселят, ако искат да оцелеят. В диво и свободно състояние, те… понякога се отдалечават на мили разстояние… и скитат докато си намерят подходящо място.
@	Р.‍ М.‍ Локли, „Частния живот на заека“
E$

	Вече наближаваше лунният залез, когато тръгналите на път зайци напуснаха полето и навлязоха в гората. Движеха се в разпръсната група, догонвайки се, в старанието си да не губят контакт помежду си. Така преминаха около половин миля* в полето, все по течението на поточето. Леско бе почти сигурен, че вече са по-далеч от селището, отколкото който и да е от познатите му зайци някога е стигал. И все пак, той все още не бе уверен, че са се отдалечили на безопасно разстояние. Но докато Леско се колебаеше — не за пръв път — по този въпрос, той забеляза как се появиха тъмни силуети на дървета, сред които изчезваше потокът.
	[* Около 800 м. — Б.‍пр.‍]
	По принцип зайците избягват гората — почвата там е влажна, сенчеста и без трева, а храстите наоколо също им изглеждат застрашителни. На Леско не му бе много присърце едно влизане в гората. Но той се досети, че и Зелениката би се поколебал преди да ги преследва на подобно място. Освен това, да следват потока може би щеше да е по-безопасно, отколкото да скитат из полето в различни посоки, с риск в крайна сметка да попаднат обратно в селището. И той реши да навлезе в гората, без да се съветва с Голям Перчем — с надеждата останалите да го последват.
	Мисълта му бе: „Ако не попаднем в някаква беда и потокът ни преведе през гората, ние със сигурност ще се отдалечим от селището и тогава можем да потърсим място за кратка почивка. Повечето от нас изглеждат още в добра форма, но Петко и Съдинката скоро ще се уморят.“
	Веднага след като навлезе в гората усети, че тя е пълна със звуци. Носеше се мирис на влажни листа и мъх и от всички посоки се чуваше шепотът на капеща вода. Веднага след навлизането си в гората, потокът скачаше в малко езерце и звукът, отразен от околните дървета, ехтеше като в пещера. Птици шумоляха отгоре; нощният бриз поклащаше листата на дърветата; тук-там падаше някое изсъхнало клонче. А имаше и по-страшни, неидентифицирани и по-далечни звуци — от движение.
	За зайците всичко непознато е опасно. Първата реакция е да се стреснат, а след това и да хукнат да бягат. Отново и отново те се стряскаха, докато съвсем се изтощиха. Но какво означаваха тези звуци и накъде в тази пустош биха могли те да хукнат?
	Зайците се събраха по-близо един до друг. Напредването им стана по-бавно. Не след дълго те загубиха потока, провирайки се като бегълци в осветените от луната пространства и спирайки измежду храстите с наострени уши и втренчени очи. Луната бе вече слязла надолу и нейната светлина, макар и да проникваше сред дърветата, изглеждаше по-тежка, по-остаряла и по-жълтеникава.
	Застанал на дебела купчина паднали листа под една зеленика, Леско съзря тясна пътека, заградена от двете страни с папрат и трева. Папратът се поклащаше от вятъра, но на самата пътека не се виждаше нищо, освен няколко паднали жълъда под един дъб. Имаше ли нещо вътре в папрата? А какво имаше зад завоя на пътеката? И какво би се случило на някой заек, ако той напусне укритието на зелениката и притича по пътеката? Леско се обърна към Глухарчето, който беше застанал до него:
	— По-добре изчакайте тук — каза той. — Като стигна до завоя, ще тропна с лапа. Но ако ми се случи беда, отведи другите оттук.
	{img:gora.jpg|#…Леско съзря тясна пътека, заградена от двете страни с папрат и трева.}
	И без да изчака отговор, той изтича на открито по пътеката. След няколко секунди стигна до един дъб. Спря се за момент, огледа се и после изтича до завоя. След завоя пътеката беше същата — без нищо по нея, осветена от отслабващата лунна светлина и спускаща се леко надолу под дебелата сянка на свод от зелени дъбове. Леско тропна с лапа и няколко мига по-късно Глухарчето бе при него в папрата. Въпреки напрежението от страха, Леско можа да съобрази, че Глухарчето може да тича много бързо — той бе преминал дистанцията за миг.
	— Браво — прошепна Глухарчето. — Значи ти рискува заради нас — като _Ел-Ахрейра_*?
	[* С ударение върху двете е и последното а — като в английската фраза „Never say die“ (Б.‍пр.‍ — „не падай духом“). — Б.‍а.]
	Леско му отправи бърз, приятелски поглед. Сърдечната похвала го зарадва. Това, което е Робин Худ за англичаните и Джон Хенри за американските негри, _Ел-Ахрейра_ или по-точно _Елил-Храир-Ра_ (Принцът с Хилядата Врагове), е за зайците. Чичо Ремус сигурно е чувал за него, защото някои от приключенията на _Ел-Ахрейра_ са като тези на Заека Брер. Всъщност, възможно е и самият Одисей да е заимствал някоя и друга хитрост от заешкия герой, тъй като той съществува от дълбока древност и никога не е оставал без някой и друг номер за заблуда на враговете си. Веднъж, казват, е трябвало на път за вкъщи да преплува река, където живеела голяма и свирепа щука. Тогава _Ел-Ахрейра_ започнал да се реши, докато насъбрал достатъчно козина, покрил с нея един глинен заек и го пуснал във водата. Щуката се втурнала към глинения заек, захапала го и го оставила с отвращение. След малко, течението го довлякло до брега, _Ел-Ахрейра_ го издърпал на сушата, изчакал малко и отново го пуснал във водата. След един час подобна игра, щуката престанала да напада глинения заек, а Когато това се повторило за пети път, _Ел-Ахрейра_ преплувал реката и се прибрал вкъщи. Някои зайци твърдят, че той може дори да контролира климата — защото вятърът, влагата и росата са приятели и помощници за зайците срещу техните врагове.
	— Леско, тук ще трябва да спрем — каза Голям Перчем, като се приближи измежду задъханите и приклекнали зайци. — Знам, че мястото не е добро, но Петко и онзи другият малчуган там — и двамата са съвсем изтощени. Няма да могат да продължат, ако не починем.
	Истината бе, че всички бяха уморени. Повечето зайци прекарват целия си живот на едно и също място и рядко тичат повече от стотина ярда* наведнъж. Дори и ако живеят и спят над земята месеци наред, те предпочитат да не са много далеч от някое убежище, което да им послужи за заешка дупка. Те имат два естествени начина на придвижване: бавното и спокойно вървене — например в заешкото селище през някоя лятна вечер и светкавичния бяг към някое укритие, който всеки човек е виждал при един или друг случай. Но невъзможно е да си представим заек, който бавно и продължително напредва в определена посока — те не са създадени за това. Вярно е, че младите зайци мигрират и са способни да изминат няколко мили, но те не го правят на драго сърце.
	[* Около 90 м. — Б.‍пр.‍]
	Леско и спътниците му бяха прекарали нощта в неестествени за тях дейности, при това за пръв път през живота си. Те се бяха движили в група (или поне бяха направили такъв опит). Бяха се опитвали да поддържат постоянна скорост, по-бърза от отделните подскоци, но по-бавна от бягането. Откакто влязоха в гората, всички изпитваха силно безпокойство. Някои от тях бяха почти в състояние на _тарн_, с други думи — в това състояние на парализа, в което изпадат уплашените или изтощени зайци, когато седят беззащитно, с втренчен поглед, докато враговете им — невестулки или хора, се приближават, за да им отнемат живота. Съдинката седеше, треперейки, под един стрък папрат, а ушите му бяха клепнали от двете страни на главата. Той държеше едната си лапа напред по странен и неестествен начин и отчаяно я ближеше. Петко бе малко по-добре. Той все още изглеждаше в бодро настроение, но си личеше, колко много е изморен. Леско осъзна, че докато отпочинат, за всички ще е по-безопасно да стоят на едно място, вместо да се придвижват на открито — безсилни да избягат при нужда. Но ако те останеха да лежат, без да могат да се хранят или да се скрият под земята, всичките им тревоги щяха да нахлуят на тълпи в сърцата им, страхът им щеше да се засили и те най-вероятно щяха да се разпръснат или дори да опитат да се върнат в селището. Тогава на Леско му дойде нова идея.
	— Добре, спираме тук за почивка — каза той. — Нека влезем между папрата. Хайде, Глухарче, разкажи ни някоя история. Знам, че умееш. Съдинката тук с нетърпение чака да я чуе.
	Глухарчето погледна към Съдинката и разбра какво се иска от него. Потискайки собствения си страх от тъмната гора, липсата на трева, от прибиращите се преди изгрева бухали, които се чуваха някъде надалеч, както и от необичайната, остра животинска миризма, идваща като че ли отнякъде по-наблизо, той започна да разказва.


>>	6. Историята за благославянето на _Ел-Ахрейра_

E>
P>
	Защо ме мисли той жестока?
	Защо се счита той предаден?
	Да видим как обикнал би той нещо,
	по-древно от създаването на света?
@	У.‍ Б.‍ Йейтс, „Девойка и старица“
P$
E$

C>
	Преди много години, _Фрит_ е създал света. Той също така направил всичките звезди и светът е една от звездите. Направил ги е, като е разпръснал своя тор по небето и това е причината тревата и дърветата да растат така добре в света. _Фрит_ кара потоците да текат. Те го следват, когато той се движи по небето, а Когато се скрие от небето, те го търсят цяла нощ. _Фрит_ направил всички животни и птици, но когато за пръв път ги създал, те всички били еднакви. Врабчето и керкенезът били приятели и се хранели и двамата със семена и мухи. И лисицата и заекът били приятели и се хранели и двамата с трева. И имало изобилие от трева и изобилие от мухи, защото светът бил млад и _Фрит_ светел ярко и топло по цял ден.
	По това време, _Ел-Ахрейра_ бил сред животните и имал много съпруги. Толкова много, че не можело да се преброят, а съпругите имали толкова много зайчета, че дори _Фрит_ не можел да ги преброи. Те се хранели с трева и глухарчета, марули и детелина, а _Ел-Ахрейра_ бил баща на всяко от тях.
C$
	Тук Голям Перчем проръмжа одобрително, а Глухарчето продължи със следните думи:
C>
	След време тревата започнала да расте по-слабо и зайците започнали да скитат навсякъде, като продължавали да се размножават и хранят.
	Тогава _Фрит_ рекъл на _Ел-Ахрейра_:
	— Принце Заек, ако ти не можеш да контролираш своя народ, аз ще намеря начини да го контролирам. Помни ми думата.
	Но _Ел-Ахрейра_ не искал да слуша и отговорил на _Фрит_:
	— Моят народ е най-силният в света. Той се размножава по-бързо и яде повече от който и да е друг народ. Това показва колко обичаме Господаря _Фрит_, тъй като от всички животни ние най-много откликваме на топлината и светлината. Трябва да разберете, господарю, колко важни сме и да не препятствате красивия живот на моя народ.
	_Фрит_ можел веднага да убие _Ел-Ахрейра_ за тези дръзки думи, но той бил намислил да го запази в света, защото се нуждаел от него — заради игрите, шегите и номерата му. Така той решил да надделее над _Ел-Ахрейра_ не посредством голямата си сила, а като му направи номер. Обявил, че организира събор, на който ще направи подарък на всяко животно и птица, така че да станат различни от останалите. И всички същества тръгнали към мястото на събора. Но пристигнали там по различно време, защото _Фрит_ направил така да стане. И когато косът пристигнал, той му подарил великолепен глас. Когато кравата пристигнала, той й подарил остри рога и сила, така че да не я е страх от никое друго същество. После на свой ред дошли лисицата, белката и невестулката. На всяка от тях _Фрит_ дал лукавството, свирепостта и желанието да убиват и ядат децата на _Ел-Ахрейра_. И така, те си тръгнали от _Фрит_, изпълнени с желание да убиват зайците.
	А по това време, _Ел-Ахрейра_ танцувал, чифтосвал се и се хвалел, че отива при _Фрит_ на събора, за да получи голям подарък. Най-накрая тръгнал към мястото на събора. Но докато вървял, спрял да си почине на един мек и песъчлив склон. И както си почивал, над него прелетял черният бързолет, крещейки:
	— Новини! Новини! Новини!
	Както знаете, той и до днес все това крещи. Тогава _Ел-Ахрейра_ го повикал и запитал:
	— Какви новини?
	— Я — казал черният бързолет, — не бих искал да съм на твое място, _Ел-Ахрейра_. Защото _Фрит_ даде на лисицата и невестулката лукави сърца и остри зъби, а на котката даде тиха стъпка и виждащи в тъмното очи и те заминаха да убиват и разкъсват всичко, което принадлежи на _Ел-Ахрейра_.
	И като казал това, черният бързолет отлетял отвъд хълмовете. Точно в този момент _Ел-Ахрейра_ чул гласа на _Фрит_:
	— Къде е _Ел-Ахрейра_! Всички останали получиха своите дарове и си тръгнаха, така че аз дойдох да го търся.
	А _Ел-Ахрейра_ знаел, че _Фрит_ е много умен и не би могъл да го надхитри, затова се уплашил. Помислил, че лисицата и невестулката идват с _Фрит_, затова се обърнал с лице към склона и започнал да копае. И той изкопал дупка, но не достатъчно голяма, когато сам _Фрит_ пристигнал при него. И _Фрит_ видял задницата на _Ел-Ахрейра_ да стърчи от дупката, а отстрани летели струи пясък, защото копаенето продължавало. Като видял това, _Фрит_ извикал:
	— Приятелю, виждал ли си _Ел-Ахрейра_, защото аз го търся да му дам специален дар?
	— Не — отговорил _Ел-Ахрейра_, без да излиза от дупката си — не съм го виждал. Той е много далеч. Няма да дойде.
	Тогава _Фрит_ рекъл:
	— Излез от тази дупка и ще те благословя тебе вместо него.
	— Не, не мога — отговори _Ел-Ахрейра_, — зает съм. Лисицата и невестулката идват. Ако искаш да ме благословиш, благослови задницата ми, защото тя стърчи от дупката.
C$
	Всички зайци бяха слушали тази история и по-рано: през дългите зимни нощи, когато из подземните ходове на заешкото селище вееха студени ветрове, а подът бе покрит с ледена влага. А също и през летните вечери — разположени в тревата, под излъчващите сладостен аромат цветове на бъза. Глухарчето разказваше историята добре и дори Съдинката забрави своето безпокойство и опасността, а вместо това се досети за великата неунищожимост на Зайците. Всеки един от тях се почувства като _Ел-Ахрейра_ — че би могъл да е дързък дори спрямо _Фрит_ и това да му се размине. Глухарчето продължи:
C>
	Тогава самият _Фрит_ почувствал приятелство към _Ел-Ахрейра_ заради неговата изобретателност и заради това, че той не се отчаял дори при мисълта, че лисицата и невестулката идват. И _Фрит_ казал:
	— Много добре, тогава ще благословя задницата ти, така както стърчи от дупката. Заднице, бъди здрава и бърза навеки и спасявай живота на своя господар, когато го грози опасност. Тъй да бъде!
	{img:napadenie.jpg|#"И в момента, когато _Фрит_ изрекъл тези думи, опашката на _Ел-Ахрейра_ стана снежнобяла и заблестяла като звезда, а задните му крака станали дълги и силни…"}
	И в момента, когато _Фрит_ изрекъл тези думи, опашката на _Ел-Ахрейра_ стана снежнобяла и заблестяла като звезда, а задните му крака станали дълги и силни и той тропнал с тях толкова силно, че дори и самите бръмбари изпопадали от тревичките. После изскочил от дупката и прекосил склона по-бързо от всяко друго живо същество. А _Фрит_ извикал след него:
	— _Ел-Ахрейра_, твоят народ не може да управлява света, защото аз не разрешавам това. Всички ще са ти врагове, Принце с Хилядата Врагове, и когато те хванат, ще те убиват. Но първо трябва да те хванат — теб, който можеш да копаеш, да чуваш, да тичаш и бързо да реагираш. Бъди хитър, знай много номера и твоят народ никога няма да бъде унищожен. И тогава _Ел-Ахрейра_ разбрал, че макар да не допуска подигравки със себе си, _Фрит_ му е приятел. И всяка вечер, след като _Фрит_ изпълни дневните си задачи и легне спокоен и доволен в червенината на залеза, _Ел-Ахрейра_ и неговите деца, както и децата на неговите деца, излизат от дупките си и се хранят и играят под неговия поглед, защото те са негови приятели и той им е обещал никога да не бъдат унищожени.
C$


>>	7. Лендрито и реката

E>
	Колкото до смелостта, той считаше за много рядко явлението, което наричаше „смелост в два часа след полунощ“; тоест смелостта при изненадващи обстоятелства.
@	Наполеон Бонапарт
E$

	Когато Глухарчето завърши разказа си, изведнъж Жълъда, застанал от подветрената страна на групата, се стресна и седна на задните си лапи, с наострени уши и потрепващи ноздри. Странният и остър мирис се бе засилил и след малко те всички чуха наблизо движение на нещо тежко. Изведнъж от другата страна на пътеката папратът се разтвори и се появи дълга глава, подобна като на куче, но на бели и черни ивици. Наведена надолу и озъбена, муцуната бе съвсем близо до земята. А отзад зайците едвам забелязваха грамадни, мощни лапи и рошаво черно тяло. Очите бяха втренчени в тях, пълни с диво лукавство. Главата се задвижи бавно, огледа мрачния простор на гората и в двете посоки и после се втренчи пак към тях със свирепо и ужасно изражение. Челюстите се отвориха широко и те можаха да видят зъбите, с техния бял отблясък, подобен на ивиците по главата. Няколко продължителни мига животното се бе втренчило и зайците стояха неподвижни, отвръщайки безшумно на погледа. После Голям Перчем, застанал най-близо до пътеката, се обърна и се шмугна сред останалите.
	— Това е _лендри_ — прошепна той, докато минаваше покрай тях. — Може да е опасно, а може и да не е, но аз не бих рискувал. Да се махаме.
	Те го последваха през папрата и много скоро стигнаха до друга пътека, успоредна на предишната. Голям Перчем зави по нея и се затича. Глухарчето го настигна и двамата изчезнаха всред дъбовете. Леско и останалите го последваха с максимална възможна бързина, като най-отзад се клатушкаше, накуцвайки, Съдинката — подгонен от страха, въпреки болката в лапата си.
	Леско изскочи от другата страна на дъбовете и продължи по един завой на пътеката. После се спря на място и седна на задните си лапи. Точно пред него, Голям Перчем и Глухарчето гледаха вторачено напред, застанали до ръба на стръмен и висок бряг на поток. Това всъщност бе малката рекичка Енборн, с ширина 12 до 15 фута и по това време на годината дълбока до два-три фута поради пролетните дъждове, но на зайците тя изглеждаше огромна река, каквато никога не си бяха въобразявали, че съществува. Луната бе почти залязла и нощта бе станала по-тъмна, но все пак те виждаха как течащата вода слабо блещука и едвам забелязваха на другия бряг пояс от леска и елша. Някъде оттатък реката се обади три-четири пъти дъждосвирец (калугерица), а после замлъкна.
	Един по един пристигаха и останалите зайци, спираха на брега и безмълвно поглеждаха към водата. Духаше хладен ветрец и много от тях потреперваха от студ.
	— Е, хубава изненада, Леско, няма що — каза накрая Голям Перчем. — Или може би си очаквал това като ни поведе в гората?
	Леско с досада осъзна, че Голям Перчем вероятно ще създава проблеми. Той, без съмнение, не бе страхливец, но можеше да запази спокойствие само ако ясно вижда пътя си и е сигурен какво да прави. За него колебанието или двоумението бяха по-лоши и от опасността, а започнеше ли да се колебае, обикновено се ядосваше. Предния ден, предупреждението на Петко го бе смутило, той бе говорил с _Триара_ в ядосано състояние и бе напуснал _Ауслата_.
	{img:glava.jpg|#…и се появи дълга глава, подобна като на куче, но на бели и черни ивици.}
	После, докато още се колебаеше дали да напуска заешкото селище, капитан Зеленика пристигна точно в същия момент, Голям Перчем бе атакуван и това реши въпроса за тяхното заминаване. Сега, пред появилата се река, увереността на Голям Перчем отново бе нарушена и трябваше да бъде възстановена по някакъв начин, за да се избегнат неприятностите. Сещайки се за _Триара_ и за неговата хитра любезност, Леско каза:
	— Не знам какво щяхме да правим без теб, Голям Перчем. Какво беше това животно? Щеше ли да ни убие?
	— Беше _лендри_ — отговори Голям Перчем. — Чувал съм за тях в _Ауслата_. Те не са истински опасни. Не могат да хванат бягащ заек и почти винаги можеш да ги надушиш, когато се приближават. Направо смешни животни са — чувал съм за зайци, живеещи в непосредствена близост с тях, без изобщо да пострадат. Но все пак е по-добре да се избягват. Могат да изровят малки зайчета от скривалището им, или да убият ранен заек, ако го намерят. При всички случаи и те влизат в Хилядата. Трябваше по миризмата да се досетя, че това бе _лендри_, но този вид мирис е нов за мен.
	— То вече _бе_ убило преди да ни срещне — каза Глухарчето и потръпна. — Видях кръв по устните му.
	— Може би плъх или фазанови пиленца. За нас бе късмет, че бе убило, иначе можеше да е по-бързо. Все пак, ние направихме точно каквото трябваше. Наистина се отървахме доста добре! — заключи Голям Перчем.
	Петко пристигна по пътеката, накуцвайки заедно със Съдинката. Те също погледнаха какво има нататък и се стреснаха при вида на реката.
	— Ще трябва да я прекосим — каза Петко. — Но не мисля, че аз ще мога да плувам, Леско. Изтощен съм, а Съдинката е дори по-зле и от мен.
	— Да я прекосим? — провикна се Голям Перчем. — Да я прекосим? Кой ще я прекосява? Защо искате да я прекосявате? Никога не съм чувал такива глупости.
	Както всички диви животни, и зайците могат да плуват, ако се наложи. Някои дори плуват по свое желание. Известни са случаи със зайци, живеещи в покрайнините на гора, които редовно преплуват съседния поток, за да се хранят в полето зад потока. Но повечето зайци избягват плуването, а сигурно е, че един изтощен заек не би могъл да преплува река Енборн.
	— Не искам да скоча във водата — обади се Великденчето.
	— Защо да не вървим покрай брега? — запита Крепис.
	Според Леско, щом Петко чувстваше, че трябва да прекосят реката, вероятно бе опасно да не го направят. Но как да убеди останалите? И точно в този момент, докато той се чудеше какво да им каже, изведнъж почувства как нещо проясни духа му. Какво бе то? Мирис? Звук? И после разбра. Наблизо, отвъд реката, бе започнала да чурулика и извисява глас чучулига. Съмваше се. Кос изпя един-два дълбоки и бавни тона, последван от гривяк. Скоро започна да се прояснява наоколо и се видя, че потокът огражда края на гората. От другата му страна се простираха открити поля.


>>	8. Прекосяването

E>
	Но… стотникът заповяда да скочат в морето първо ония, които знаеха да плуват и да излязат на сухо. А останалите да се спасяват кой на дъски, кой пък на нещо от кораба. И така стана, че всички излязоха на сушата.
@	„Деяния на Апостолите“, Глава 27
E$

	Хребетът на песъчливия бряг бе поне шест фута* над водата. От своето място зайците имаха видимост както напред, така и наляво по течението. Очевидно, по склона под тях имаше гнезда, защото при настъпилото зазоряване те видяха как три-четири ластовици се стрелват над реката и отлитат към отсрещното поле. Не след дълго една от тях се върна с пълна човка и те чуха писуканията на малките пиленца, когато тя се скри от погледа им някъде отдолу. Високата част на брега не продължаваше надалеч в нито една от двете посоки. Нагоре, срещу течението, брегът се снишаваше до тревиста пътека между дърветата и водата. Тя следваше реката, а самата река бе права и без извивки — докъдето им стигаше погледът, със спокойно течение и без никакъв брод, каменлива плитчина или дъсчен мост. Непосредствено под тях реката се разливаше и образуваше широк вир с почти неподвижна вода. Още по-наляво, брегът отново се снишаваше, покрит от кичури елша и се чуваше ромонът на водата над дребни камъчета. Имаше и бодлива тел, опъната над водата и зайците предположиха, че там вероятно е заграден брод за домашни животни, подобен на този на малкото поточе при тяхното родно заешко селище.
	[* Около 1.80 м. — Б.‍пр.‍]
	Леско погледна към пътеката нагоре по течението и каза:
	— Там има трева. Да идем да се нахраним.
	И те се спуснаха по склона и започнаха да скубят трева близо до водата. Между тях и потока имаше полуизрасли туфи върболист плакун и бълхавче, на които им оставаха още почти два месеца до цъфтежа. Единствено цъфнали бяха няколко ранни стръка коча билка и снопче розово лютиче. Поглеждайки назад към високия бряг те видяха, че той наистина бе изпъстрен с ластовичи гнезда. Малък праг в основата на скалата бе покрит с отпадъците на колонията — пръчици, тор, пера, счупено яйце и едно-две мъртви пиленца. Ластовичките сега масово сновяха над водата.
	Леско се приближи до Петко и тихо го побутна настрани от останалите, докато се хранеха. След като се отдалечиха малко и бяха наполовина закрити от снопче тръстика, Леско попита:
	— Сигурен ли си, че трябва да прекосим реката, Петко? Какво ще кажеш да вървим покрай брега в едната или другата посока?
	— Не, налага се да прекосим реката, Леско, така че да стигнем до тези поля отсреща, дори и отвъд тях. Знам какво трябва да търсим — високо и усамотено място със суха почва, където зайците виждат и чуват всичко наоколо, а хора почти никога не идват. Нали такова място си заслужава пътуването до него?
	— Разбира се, че си заслужава. Но съществува ли такова място?
	— Не и близо до река — това се знае и без да ти го кажа. Но ако прекосиш река, започваш пак да се изкачваш, нали? Ние трябва да сме на най-високото място и при това то да е открито, а не залесено.
	— Но Петко, струва ми се, че спътниците ни ще откажат да вървят още много надалеч. А освен това, казваш всички тези неща, а в същото време сподели, че ти самият си прекалено уморен, за да плуваш?
	— Аз мога да си отпочина. Леско, но Съдинката е в много лошо състояние. Мисля, че е наранен. Може да ни се наложи да останем тук половин ден.
	— Добре, нека отидем да говорим с другите. Те може да нямат нищо против да поостанем тук. Но предложението да прекосим реката най-вероятно няма да им хареса, освен ако нещо не ги подплаши тук.
	Веднага след като се върнаха, Голям Перчем ги приближи откъм храсталака на края на пътеката и каза на Леско:
	— Чудех се къде си отишъл. Готов ли си да продължим нататък?
	— Не, не съм — бе твърдият отговор на Леско. — Струва ми се, че трябва да останем тук до _ни-Фрит_ (пладне). Така всеки от нас ще може да си почине и после ще преплуваме реката към отсрещното поле.
	Голям Перчем тъкмо щеше нещо да отговори, когато Къпината го изпревари и попита:
	— Голям Перчем, защо не преплуваш още сега и не погледнеш какво се вижда наоколо? Може гората да не се простира надалеч в някоя от двете посоки. От отсрещния бряг ще можеш да видиш надалеч и така ще знаем накъде е най-добре да тръгнем.
	— А, добре — каза малко с недоволство Голям Перчем. — Струва ми се, че в това има смисъл. Ще преплувам емблировата* река колкото пъти искате. Винаги се радвам да услужа.
	[* Миризлива — думата означава мириса на лисица. — Б.‍а.]
	Без ни най-малко колебание, е два скока той стигна до водата, нагази в нея и прекоси вира с плуване. Всички го наблюдаваха — как излиза от другата страна до туфа цъфнали гърлици, хващайки се със зъби за един здрав стрък, как изтръска цял облак капчици от козината си и после как се шмугва в елшовите храсти. Секунда по-късно го видяха как тича между лесковите дървета към полето.
	— Радвам се, че е с нас — каза Леско на Сребърен Блясък и отново си спомни за _Триара_. — Той може да открие всичко, което трябва да знаем. О, я вижте — вече се връща обратно.
	Голям Перчем тичаше с пълна скорост обратно през полето и изглеждаше по-развълнуван откогато и да било след срещата с капитан Зеленика. Той направо се хвърли във водата и заплува бързо, оставяйки стреловидна следа в спокойната кафява водна повърхност. А Когато се изтласка на песъчливия бряг, вече бе започнал да говори:
	— Е, Леско, на твое място не бих чакал до _ни-Фрит_. Бих тръгнал веднага. Всъщност, струва ми се, че ще ни се наложи да го направим.
	— Защо? — попита Леско.
	—
	Леско се сепна:
	— Какво? Как разбра?
	— Откъм полето се вижда как гористият склон се спуска към реката. Отделни части от склона са открити. Видях кучето докато прекосяваше една поляна. То влачеше верига, така че трябва да се е освободило. Може да е надушило следата на _лендрито_, но то вече ще се е скрило под земята. Какво смятате, че ще се случи, когато то хване нашата следа, минаваща през цялата гора, при това с роса по нея? Хайде, трябва веднага да отиваме оттатък.
	Леско се зачуди какво да прави. Пред него бе застанал Голям Перчем, измокрен, смел, целенасочен, самото въплъщение на неустрашимостта. До рамото му бе Петко, мълчалив и потръпващ. Видя Къпината как го гледа втренчено, чакащ неговото водителство, без да обръща внимание на Голям Перчем. После погледна Съдинката, сгушен в една падина в пясъка, по-паникьосан и безпомощен от всеки друг заек, който някога бе виждал. В този момент нагоре в гората се чу развълнувано джафкане, а една сойка нададе предупредителни крясъци.
	Леско проговори като в несъзнателен транс:
	— По-добре тогава да тръгваш, а и всеки друг, който иска. Лично аз ще изчакам докато Петко и Съдинката са в състояние да се справят с плуването.
	— Глупав дръвник такъв! — извика Голям Перчем. — Ние всички ще загинем! Ние…
	— Недей да тропаш с лапа — прекъсна го Леско. — Може някой да те чуе. Какво предлагаш в такъв случай?
	— Да предлагам? Не става дума за предложение. Които могат да плуват — плуват. Останалите ще трябва да останат тук и да се надяват на добра развръзка. Може пък кучето да не дойде.
	— Боя се, че не мога да приема това. Аз въвлякох Съдинката в тази история и аз ще го избавя.
	— Добре, но що се отнася до Петко, не ти го въвлече, нали? По-скоро той въвлече теб.
	Леско не можеше да не забележи, с неохотно възхищение при това, как въпреки ядосаното си състояние, Голям Перчем като че ли не бързаше да спаси себе си и изглеждаше най-малко уплашен от всички. Оглеждайки се за Къпината, Леско забеляза как той се бе отдалечил към вира, където тясната ивица на брега преминаваше в скалисто дъно. Лапите му бяха полупотопени и той проучваше с носа си нещо голямо и плоско на водната повърхност. Приличаше на парче дърво.
	— Къпина! — извика Леско. — Би ли дошъл тук за момент?
	Къпината надигна главата си, изтегли лапите си от водата и притича обратно.
	— Леско — заговори Къпината забързано — това е парче плоско дърво, също като парчето, което затваря отвора при Грийн Лууз над заешкото селище — помниш ли го? Вероятно е дошло, носено от реката. Значи то плува. Би могло да сложим Петко и Съдинката отгоре му и да го накараме пак да плува. То може дори да прекоси реката — разбираш ли ме?
	Леско нямаше представа за какво става дума. Словесният поток на Къпината му изглеждаше безсмислен и сякаш само затягаше мрежата от опасност и объркване. Не му стигаше гневното нетърпение на Голям Перчем, страхът на Съдинката и приближаващото се куче, а сега и най-умният заек измежду тях очевидно бе полудял. Леско бе близо до отчаянието.
	— _Фрит-Ра_, да, разбирам! — се чу развълнуван глас до ухото му. Бе Петко. — Бързо, Леско, не се бави и доведи и Съдинката.
	Къпината бе този, който вдигна смаяния Съдинка на крака и го накара да направи няколко крачки към каменистата ивица. Парчето дърво, едва ли по-голямо от широко листо ревен, бе допряно до брега. Къпината почти натика с ноктите си Съдинката върху него. Съдинката клекна треперейки и Петко също го последва на борда.
	— Кой е силен? — запита Къпината. — Голям Перчем! Сребърен Блясък! Избутайте го!
	Никой не го послуша. Всички бяха приклекнали, зачудени и несигурни. Къпината зарови носа си в камъчетата под допряния до брега край на дъската и го повдигна бутайки. Дъската се наклони. Съдинката изпищя, а Петко наведе глава и закриви ноктите си. После дъската се изправи и отплува на няколко фута* навътре във вира, с двата изгърбени заека върху нея, вдървени и неподвижни. Дъската бавно се завъртя и те се намериха лице в лице с другарите си.
	[* Един фут е равен приблизително на 0,3048 м. — Б.‍пр.‍]
	— _Фрит_ и _Инле`_! — възкликна Глухарчето. — Та те седят над водата! Защо не потъват?
	— Те са седнали на дървото, а дървото плува — не разбирате ли? — каза Къпината. — Сега е наш ред да плуваме. Да започваме ли, Леско?
	През последните няколко минути Леско бе толкова близо до лудостта, както едва ли някой друг път е бил. Той бе попаднал в безизходно положение — нямаше друг отговор за пренебрежителното нетърпение на Голям Перчем, освен готовността си да рискува живота си заедно с Петко и Съдинката. Все още не разбираше какво се е случило, но поне осъзнаваше, че Къпината иска от него да демонстрира власт. Главата му се проясни.
	— Плувайте — нареди той. — Всички да плуват.
	Гледаше ги как влизат в реката. Глухарчето плуваше така добре, както тичаше — бързо и с лекота. Сребърен Блясък също плуваше хубаво. Останалите пляскаха и се придвижваха някак и когато наближиха към другия бряг, Леско също се гмурна във водата. Студената вода веднага проникна в козината му. Дишането му се учести и когато главата му се потопи, дочу слаб стържещ звук от камъчетата по дъното. После преплува несръчно реката, с високо вдигната глава над водата и се насочи към туфа гърлици. Като излезе от водата, обгърна с поглед мокрите зайци сред елшата и попита:
	— Къде е Голям Перчем?
	— Зад теб — отговори Къпината, като зъбите му тракаха от студ.
	Голям Перчем бе още във водата, от другата страна на вира. Той бе доплувал до сала, бе подпрял главата си на него и сега го буташе напред със силни тласъци на задните си лапи. Леско го чу как казва бързо и малко задавено: „Стойте неподвижно!“. После потъна. Но само момент след това бе отново на повърхността, бутайки с глава задната част на сала. Докато Голям Перчем риташе и буташе, салът се бе наклонил и после, пред очите на останалите зайци, бавно прекоси вира и се допря до отсрещния бряг. Петко избута Съдинката на камъните и Голям Перчем прецапа водата до тях, целият треперещ и останал без дъх.
	— Разбрах идеята, след като Къпината ни показа — каза той. — Но е трудно да буташ сала като си във водата. Надявам се скоро да изгрее слънцето. Студено ми е. Хайде да продължаваме.
	Нямаше и следа от кучето докато те преминаха забързано през елшата към близкия синор. Повечето от тях не бяха разбрали откритието на Къпината — сала и веднага го забравиха. Петко, обаче, се приближи до Къпината, който се бе облегнал на стъблото на една трънка от синора и му каза:
	— Ти спаси Съдинката и мен, нали? Съдинката май не се досети какво точно стана, но аз разбрах.
	— Признавам, че беше добра идея — отговори Къпината. — Нека я запомним. Може да ни послужи и друг път.


>>	9. Враната и бобовото поле

E>
P>
	С благодатния бобов цвят
	и песента на коса
	и май, и юни!
@	Робърт Браунинг, „De Gustibus“
P$
E$

	Слънцето изгря, докато те все още лежаха в трънаците. Вече няколко зайци бяха заспали, свити неудобно между дебелите стъбла. Те осъзнаваха възможната опасност, но бяха вече прекалено уморени, за да правят нещо друго, освен да се доверят на късмета си. Гледайки ги, Леско се почувства също така несигурен, както на речния бряг. Един синор в открито поле не бе място, където може да се стои цял ден. Но къде можеха да отидат? Той чувстваше нужда да знае нещо повече за заобикалящата ги околност. Започна да се движи покрай синора, чувствайки южния бриз и търсейки място, където да седне и да го подуши без много риск. Може би уханията, идващи от по-високите земи, щяха да му подскажат нещо.
	Леско стигна до широка кална просека, отъпкана от добитък. Оттам се виждаха няколко пасящи крави в отсрещното поле, малко по-нагоре по склона. Влезе внимателно в полето, сгуши се до два-три стръка магарешки бодил и започна да души срещу вятъра. Сега, след като се бе отдалечил от глоговия аромат на синора и мириса на тор от добитъка, той осъзна съвсем ясно какво вече усещаше с ноздрите си още като беше легнал в трънака. Имаше само един аромат, носен от вятъра, и този аромат бе нов за него — един силен, свеж и сладък аромат изпълваше въздуха. Той изглеждаше съвсем здравословен — явно не беше вреден. Но какъв бе този аромат и защо бе толкова силен? Как можеше така да доминира над всяко друго ухание, и то на открито място и при южен вятър? Източникът трябваше да е някъде наблизо. Леско се поколеба дали да не изпрати някой от зайците да проучи всичко това. Глухарчето би могъл да притича до билото и да се върне съвсем бързо. Но после приключенският му дух и пакостливостта му надделяха и той реши сам да изтича и да донесе новини преди още да са го усетили, че е отишъл някъде. Освен всичко друго, това щеше да даде на Голям Перчем повод за размисъл.
	Леско с лекота се затича по полето към кравите. Като ги наближи, те всички едновременно повдигнаха глави и се загледаха в него, а после продължиха отново да хрупат. Голяма черна птица пляскаше с крила и подскачаше малко по-нагоре от стадото. Тя доста приличаше на едър гарван, но, за разлика от гарваните, бе сама. Леско виждаше как тя забива мощната си зеленикава човка в земята, но не можеше да разбере какво прави. Така се бе случило, че Леско никога дотогава не бе виждал врана. Той не можа да се сети, че тя проследява тунела на къртица, с намерение да я убие с удар на човката си и после да я издърпа от тунела й. Ако бе разбрал това, сигурно нямаше така лекомислено да я класифицира като „не — ястреб“ (което означава всички възможни птици от орехче до фазан), преди да продължи пътя си нагоре по склона.
	Странният аромат сега бе по-силен, идвайки откъм билото на склона като уханна вълна, мощно нахлуваща в обонянието му — така както ароматът на цъфнали портокалови дръвчета в Средиземноморието впечатлява пътешественика, усетил го за пръв път. Очарован, Леско изтича до билото. Наблизо имаше друг синор и отвъд него леко се полюшваше от бриза цяло поле с цъфнал фасул.
	Леско клекна на задните си лапи и се загледа към тази гора от подредени синьо-зеленикави растения и техните колони от черно-бели цветове. Той никога не бе виждал нещо подобно. Познаваше пшеницата и ечемика, а веднъж бе влизал и в поле с репи, но тук имаше нещо абсолютно различно от всичко това и по някакъв начин то изглеждаше привлекателно и благотворно. Наистина, тези растения не ставаха за ядене от зайци — Леско можеше да усети това по аромата. Но зайците биха могли да се скрият и да легнат сред тях, да останат там в безопасност колкото си искат и да се движат лесно и незабелязано. Така че Леско веднага реши да доведе спътниците си горе в бобовото поле, където да останат и да отпочинат до вечерта. Той изтича обратно към синора и завари другарите си, където ги бе оставил преди малко. Голям Перчем и Сребърен Блясък бяха будни, но всички останали бяха задрямали, макар и неспокойни.
	— Нали не спиш, Сребърен Блясък? — запита Леско.
	— Много е опасно, Леско — бе отговорът. — И на мен ми се спи като на всеки друг, но ако ние всички заспим и нещо дойде, кой ще го забележи?
	— Знам. Намерих място, където ще можем да спим в безопасност колкото си искаме.
	— Заешка дупка?
	— Не, не е дупка. То е голямо поле с ароматни растения, които ще ни скрият — и за погледа, и за обонянието, докато отпочинем. Елате насам да го помиришете, ако искате.
	И двата заека дойдоха при него.
	— Казваш, че си видял тези растения? — попита Голям Перчем и извъртя ушите си, за да усети далечното шумолене на бобовите насаждения.
	— Да, те са веднага след хребета. Хайде, нека извикаме и останалите, преди да е дошъл някой човек с _хрудуду_* и да ги накара да се разпръснат из цялата околност.
	[* Трактор или всяко друго моторно превозно средство. — Б.‍а.]
	Сребърен Блясък вдигна останалите и започна да ги придумва да тръгнат към полето. Те сънливо се заклатушкаха натам, приемайки с неохота уверенията на Сребърен Блясък, че бобовото поле е „съвсем наблизо“.
	Докато се изкачваха по склона, зайците се разпръснаха доста нашироко. Сребърен Блясък и Голям Перчем водеха най-отпред, а Леско и Къпината ги следваха малко по-назад. Останалите се мотаеха след тях — скачаха няколко ярда, а после се спираха да похрупат или да пуснат бубонки в топлата и слънчева трева, Сребърен Блясък бе вече почти на хребета, когато някъде от средата на склона се чу силен крясък — както един заек би извикал не за да повика помощ или да изплаши някой враг, а просто от ужас. Враната нападаше Петко и Съдинката, които подскачаха най-отзад и очевидно бяха дребни и уморени. Тя бе прелетяла ниско над земята. После, връхлитайки, бе насочила удар с голямата си човка към Петко, който едва успя да се дръпне навреме. А сега враната подскачаше сред туфите трева и се опитваше да уцели двата заека със страхотни удари с глава. Враните се целят в очите и Съдинката, усещайки това, скри главата си зад снопче трева и се опитваше да се зарови по-надълбоко. Точно той бе изпищял.
	Леско притича разстоянието надолу по склона само за няколко секунди. Той нямаше представа какво да направи и ако враната не му обърнеше внимание, сигурно щеше да се обърка. Но устремът му привлече вниманието й и тя се обърна към него. Той я заобиколи, спря, погледна назад и видя как Голям Перчем притичва от другата посока. Враната се завъртя наново, опита се да удари Голям Перчем, но не го уцели. Леско чу как човката й се удари в камъче в тревата и звукът бе като от черупката на охлюв, когато някой дрозд я удари в камък. Тъй като Сребърен Блясък идваше след Голям Перчем, враната се окопити и се обърна право срещу него. Сребърен Блясък уплашено спря и враната като че затанцува пред него, пляскайки с големите си черни крила в страхотна възбуда. Още малко и щеше да промуши Сребърен Блясък, когато Голям Перчем я блъсна отзад и я наклони настрани, така че тя се олюля в тревата и изграчи от ярост, рязко и дрезгаво.
	— Продължавайте! — извика Голям Перчем. — Нападайте я в гръб! Те са страхливци! Могат да атакуват само безпомощни зайци.
	Но враната вече се отдалечаваше, като летеше ниско, с бавни и тежки махове на крилата. Те видяха как тя премина над синора и изчезна в гората зад реката. В настъпилата тишина се чу тихият звук на пасене, идващ откъм една приближила се към тях крава.
	{img:vrana.jpg|#…когато Голям Перчем я блъсна отзад и я наклони настрани, така че тя се олюля в тревата и изграчи от ярост, рязко и дрезгаво.}
	Голям Перчем отиде до Съдинката, мърморейки неприлично _аусленско_ стихче:
P>
	„Хой, хой у емблир Храир,
	М’сайон уле храка ваир“*
	[* Хей, хей, вонещите Хиляда,
	Срещаме ги дори като сме спрели да пуснем бубонки. — Б.‍а.]
P$
	— Хайде, _Хлао-ру_ — подкани го Голям Перчем. — Сега можеш да си измъкнеш главата. Ама че ден имаме, нали?
	После той се обърна, а Съдинката се опита да го последва. Леско си спомни Петковите думи, че Съдинката може би е наранен. Сега, като го видя как накуцва нагоре по склона, реши, че може би наистина има някаква рана. Като докосваше земята с едната си предна лапа, той веднага я повдигаше и подскачаше на три лапи.
	„Трябва да го прегледам незабавно, след като намерим скрито място — си помисли Леско. Бедният дребосък, няма да може да стигне надалеч по този начин.“
	На върха на склона Къпината вече водеше групата към бобовото поле. Леско достигна синора, прекоси тясна тревна ивица в него и се намери срещу дълга и сенчеста пътека между два реда фасул. Почвата бе мека и ронлива, тук-там с плевели, каквито се намират в обработваните земи в Англия — росопас, див синап, огнивче и подрумче, всички те растящи в зеления сумрак под листата на фасула. При полюшването на бобовите растения от вятъра, шарки от слънчева светлина изпъстряха кафявата почва, белите камъчета и плевелите. И все пак, в тази всеобхватна променливост нямаше нищо тревожно, защото цялата гора от растения участваше в нея и единственият звук бе мекото и постоянно шумолене на листата. Леско зърна далеч в междуредието гърба на Къпината и го последва в глъбините на бобовото поле.
	Не след дълго, всички зайци се събраха в нещо като долчинка. Навсякъде наоколо се простираха надалеч стройните редове на фасула, които ги предпазваха от приближаването на враг, даваха им подслон и прикриваха тяхната миризма. Дори и под земята нямаше да са на по-безопасно място. А можеше и да се скубне малко храна, защото тук-там се виждаха бледи тревички и дори глухарчета.
	— Тук можем да спим цял ден — каза Леско. — Но мисля, че някой от нас трябва да остане буден; най-добре аз да поема първата смяна така ще мога да погледна и лапата ти, _Хлао-ру_. Струва ми се, че нещо те е уболо и трябва да се извади.
	Съдинката, който бе легнал настрани и дишаше тежко и учестено, се претърколи и протегна предната си лапа, като я обърна със стъпалото нагоре. Леско се вгледа отблизо в гъстата и здрава козина (заешките лапи нямат възглавнички) и скоро видя каквото търсеше — овалната дръжка на откършен трън, стърчащ от кожата. Имаше и малко кръв, а месото се бе разкъсало.
	Имаш голям трън тук, _Хлао_ — каза Леско. — Нищо чудно, че не можеше да тичаш. Ще трябва да го извадим.
	Изваждането на тръна не бе лесно, защото лапата бе станала толкова чувствителна, че Съдинката трепваше и се дърпаше дори и от езика на Леско. Но след доста търпеливи усилия, Леско успя да освободи достатъчно място от дръжката на тръна, за да го хване здраво със зъбите си. Трънът се измъкна гладко и потече кръв от раната. Той бе толкова дълъг и дебел, че Крепис, който се случи наблизо, събуди Великденчето, за да го погледне.
	— Велики _Фрит_, Съдинке! — възкликна Великденчето като подуши падналия сред камъчетата трън. — Най-добре да събереш още няколко такива — тогава ще можеш да направиш табела и да уплашиш Петко. А можеше и да избодеш окото на _лендрито_ с такъв трън, само ако знаеше, че го имаш.
	— Оближи мястото, _Хлао_ — каза Леско. — Ближи го докато се почувстваш по-добре, а после заспивай.


>>	10. Пътят и мерата

E>
	„Бяхме тръгнали за Сион! — отговори Страхливко. — След като минахме онова мъчно място, колкото по-нататък отивахме, толкова повече страхове и премеждия срещахме. Накрая решихме да се върнем!“
@	Джон Бънян, „Пътешественика“*
	[* Преводът е на Теодор Опренов, седмо преработено илюстровано издание, София, 1991 г.‍ — Б.‍пр.‍]
E$

	След известно време Леско събуди Къпината. После си разрови плитко място за лягане в почвата и заспа. Постовите смени следваха една след друга, но как зайците оценяваха изминалото време е нещо, за което цивилизованите човеци са загубили усет. Същества, които нямат нито часовници, нито книги, са живо възприемчиви към всички възможни усещания за времето и климата; а и за посоките също — както си личи от техните необикновени миграции и връщания у дома. Промените в топлината и влажността на почвата, движението на огрените от слънцето места, ритмичното люлеене на бобовите растения от лекия вятър, посоката и силата на въздушните течения в близост до земята — всички тези явления бяха възприемани от будния заек.
	Наближаваше вече залез-слънце, когато Леско се събуди и видя Жълъда как слуша и се опитва да подуши нещо в тишината, застанал между два бели кремъка. Светлината бе станала по-плътна, ветрецът бе утихнал и бобовите растения стояха неподвижни. Съдинката се бе излегнал малко по-нататък. Един жълто-червен бръмбар, който си проправяше път из гъстата бяла козина на корема му се спря, заклати късите си и извити антени и после продължи да пълзи. Леско изведнъж се разтревожи от лошо предчувствие. Той знаеше, че този вид бръмбари отиват при мъртви тела, от които се хранят и където снасят яйцата си. Те прокопават земята под телата на малки животни, например полски мишки или паднали малки птички, снасят там яйцата си и ги покриват с почва. Дали Съдинката не бе умрял в съня си? Леско бързо се изправи. Жълъда се стресна и се обърна към него, а бръмбарът се прекатури върху камъчетата, защото Съдинката се размърда и се събуди.
	— Как е лапата? — попита Леско.
	Съдинката я премести на земята, а после стъпи върху нея.
	— Много по-добре е — бе неговият отговор. — Мисля, че сега вече ще мога да вървя така добре, както останалите. Те няма да ме изоставят назад, нали?
	Леско го погали с носа си зад ухото и каза:
	— Никой никого няма да изостави. Ако се наложи ти някъде да останеш, аз също ще остана с теб. Но недей повече да се набождаш на трънчета, _Хлао-ру_, защото може би ще трябва дълго да вървим.
	В следващия миг всички зайци подскочиха в паника. Някъде много наблизо отекна звукът на изстрел. Ехото се върна на вълни, подобно на камъче, което се търкаля около кутия, а от гората оттатък реката се чу плясъкът на крилата на диви гълъби между клоните. Миг след това зайците се разбягаха във всички посоки из бобовото поле, всеки воден от инстинкта си да се скрие в някаква дупка, каквато обаче там нямаше.
	Леско се спря при края на бобовото поле. Огледа се и не видя никого от останалите. Треперейки, очакваше да чуе следващия изстрел — но имаше само тишина. После усети по вибрациите на земята тежката походка на човек, отдалечаващ се отвъд височината, където бяха минали тази сутрин. В този момент се появи Сребърен Блясък, като си проправяше път всред бобовите растения.
	— Може да е пострадала враната, не мислиш ли? — запита Сребърен Блясък.
	— Надявам се никой да не е направил глупостта да излезе от бобовото поле — отвърна Леско. — Всички се разпръснаха. Как да ги намерим?
	— Не мисля, че ще успеем — отговори Сребърен Блясък. — Най-добре е да се върнем на мястото, където бяхме. С времето ще дойдат и останалите.
	Действително мина много време, преди всички зайци да се съберат в долчинката в средата на полето. Докато чакаше, Леско осъзна по-ясно от всякога в какво опасно положение се намираха — без дупки за подслон, скитащи в непозната страна. _Лендрито_, кучето, враната, стрелеца — можаха да ги избегнат само благодарение на късмета си. Но колко дълго ще продължава този късмет? Дали наистина ще съумеят да достигнат чак до високото място, препоръчвано от Петко — където и да е то?
	„Лично аз бих се настанил на който и да е добър сух рид, стига да има трева и да няма хора с пушки си помисли Леско. И колкото по-скоро намерим такъв рид, толкова по-добре.“
	Крепис дойде най-последен от всички и веднага след това Леско потегли. Той се огледа внимателно иззад бобовите растения и се стрелна в най-близкото междуредие. За миг се спря да подуши вятъра, който бе успокоителен — носеше само миризмата на вечерна роса, глог и кравешки тор. Леско се насочи към следващото поле, което се оказа пасище. Тук всички започнаха да се хранят, скубейки трева с такова безгрижие, все едно че бяха при своето заешко селище.
	Като стигна до средата на пасището, Леско усети как едно _хрудуду_ приближава много бързо отвъд синора от другата страна на пасището. То бе малко и не така шумно като трактора, който понякога Леско бе наблюдавал от края на гората с игликите вкъщи. После то премина като светкавица — в неестествен, направен от човека цвят, проблясващ тук-там и по-ярък дори и от зеленика през зимата. Малко след това дойде мирисът на бензин и изгорели газове. Леско се втренчи, бърчейки носа си. Той не можеше да разбере как _хрудудуто_ се движи толкова бързо и гладко сред полето. Дали няма да се върне? Дали няма да дойде по-бързо, отколкото те могат да избягат, и да ги излови всичките?
	Докато бе спрял и се чудеше какво е най-добре да се направи, дойде Голям Перчем.
	— Значи там има шосе — каза той. — Това сигурно ще изненада някои от групичката ни, нали?
	— Шосе ли — отвърна Леско, мислейки за ливадата при табелата. — Откъде знаеш?
	— Е, как мислиш, че _хрудудуто_ се движи така бързо? Освен това, не го ли помирисваш?
	Миризмата на топъл асфалт сега ясно се открояваше във вечерния въздух.
	Никога не съм помирисвал такова нещо през живота си — призна Леско с нотка на раздразнение.
	— Е да, но теб никога не са те пращали да крадеш марули за _Триара_, нали? Иначе щеше да знаеш за шосетата. Те изобщо не са опасни, само не трябва да ги преминаваш през нощта. Тогава те са хищни.
	— Мисля, че е най-добре да ме научиш — отговори Леско. — Ще дойда с теб и после ще викнем останалите да ни последват.
	Те се затичаха и пропълзяха през синора. Леско погледна смаян надолу към шосето. За момент си помисли, че гледа още една река — черна, гладка и права. После забеляза дребните камъчета в асфалта и видя как един паяк тича по повърхността.
	— Но това не е нещо естествено — възкликна Леско, душейки силния мирис на асфалт и бензин. — Какво е то? Как се е появило тук?
	— То е човешко дело — отговори Голям Перчем. — Те слагат това нещо тук и после _хрудудилите_ се движат по него, по-бързо, отколкото ние можем да тичаме; а кое друго може да тича по-бързо от нас?
	— Опасни ли са тогава? Могат ли да ни хванат?
	— Не, точно това е най-странното. Те изобщо не ни обръщат внимание. Ще ти покажа, ако искаш.
	Другите зайци вече бяха дошли до синора, когато Голям Перчем скочи долу на шосето и клекна на бордюра. Отвъд завоя се чу как се приближава още една кола. Леско и Сребърен Блясък гледаха разтревожено. Колата се появи със зелен и бял отблясък и се насочи право към Голям Перчем. В един миг като че ли целият свят се изпълни с шум и страх. После вече я нямаше, а козината на Голям Перчем се ветрееше от въздушната вълна. Той скочи обратно горе при смаяните зайци.
	— Видяхте ли? Те не ни нараняват — каза Голям Перчем. — Впрочем, струва ми се, че изобщо не са живи. Но трябва да призная, че не са ми ясни тези неща.
	Както по-рано при реката, сега Къпината пак се бе отдалечил и вече бе долу на пътя, душейки нещо към средата му, някъде между Леско и завоя. Те го видяха как се стресна и скочи обратно в прикритието на склона над пътя.
	— Какво има? — запита Леско.
	Къпината не отговори и Леско и Голям Перчем заподскачаха към него, отстрани на бордюра. Той отваряше и затваряше уста и ближеше устни, точно като котка в момент на отвращение.
	— Каза, че не са опасни, Голям Перчем — заговори Къпината тихо. — Но струва ми се, в крайна сметка, че не е точно така.
	По средата на пътя се виждаше смазано кърваво тяло с кафяви бодли и бяла козина, с малки черни крачета и смачкана по края си зурличка. Над него се бяха насъбрали мухи и тук-там се показваха камъчета през разкъсаното тяло.
	— Това е _йона_ — каза Къпината. — С какво може да навреди една _йона_ на някого, освен на плужеците и бръмбарите? И кой би могъл да яде _йона_?
	— Трябва да е дошъл през нощта — каза Голям Перчем.
	— Да, разбира се. Йонилите винаги ловуват нощем. Ако ги видите денем, значи умират.
	— Знам. Но исках да кажа друго — че нощем _хрудудилите_ имат силни светлини, по ярки и от самия _Фрит_. Те привличат съществата към себе си и ако светят срещу теб, не можеш да виждаш или да мислиш накъде да вървиш. При това положение е съвсем възможно _хрудудуто_ да те смаже. Или поне така ни учеха в _Ауслата_. Лично аз нямам намерение да опитвам.
	— Е добре, скоро _наистина_ ще се стъмни — каза Леско. — Хайде, нека да пресечем отсреща. Доколкото разбирам, това шосе изобщо не е добро място за нас. Сега, след като научих някои неща за него, искам да се отдалечим оттук колкото може по-бързо.
	При изгрева на луната те вече бяха прекосили Нютаунското гробище, където тече малко поточе. Продължавайки нататък, те изкачиха един хълм и стигнаха до общинската мера на Нютаун — едно място с много торф, прещип и брези. В сравнение с прекосените по-рано ливади, това бе много странна и дори отблъскваща местност. Дърветата, тревите, дори почвата — всичко бе ново и непознато. Те се лутаха сред гъсторастящия пирен, без да могат да виждат по-далеч от няколко фута* напред. Цялата им козина се измокри от росата. Черният торф бе изпъстрен с цепнатини и ями, а на лунната светлина блещукаха остри бели камъни, някои с големина като главата на гълъб, а други — като на заек. Като достигнеха някоя от тези цепнатини, зайците се скупчваха на едно място, чакайки Леско или Голям Перчем да изкачат отсрещната страна и да открият път за по-нататък. Навсякъде попадаха на бръмбари, паяци и малки гущерчета, които се разбягваха настрани щом зайците разбутваха твърдите и влакнести стръкове пирен. В един момент Къпината обезпокои една змия и подскочи във въздуха, като я видя как се стрелва между лапите му, за да изчезне в дупка в корените на близката бреза.
	[* Един фут е равен приблизително на 0,3048 м. — Б.‍пр.‍]
	Самите растения им бяха непознати — розови кученца с техните обкичени с цветчета стръкове, бърдуни и тънките стъбълца на росянките, извисяващи се над мъхнатите им мухоловни уста, плътно затворени по това време на нощта. Зайците се движеха все по-бавно и по-бавно и правеха дълги почивки в местата с изрязан торф. При все, че самата покрита с пирен ливада бе тиха, вятърът носеше над откритата мера далечни нощни звуци. Кукуригане на петел, кучешки лай, после човешко подвикване към кучето. Един малък бухал се обади: „Кии-уик, кии-уик“ и нещо внезапно изквича — вероятно полска мишка или земеровка. Нямаше звук, който да не предупреждава за опасност.
	По-късно в нощта, някъде към залеза на луната, Леско се загледа нагоре към близкия рид от една торфена долчинка, където се бяха настанили. Докато се чудеше дали да се изкачи, за да види по-ясно какво има нататък, чу някой да се движи зад него, обърна се и видя Крепис до рамото си. Имаше нещо потайно и колебливо в него и Леско го погледна внимателно, чудейки се за момент дали не е болен или отровен.
	— Ъ-ъ, Леско — каза Крепис, гледайки покрай него към черната и мрачна скала — аз, ъъ — тоест ние смятаме, че… е добре, смятаме, че не можем да продължаваме така. Дотегна ни това бродене.
	Крепис млъкна. Леско видя, че Великденчето и Жълъда са зад него и очакват да чуят нещо още. Настъпи кратко мълчание.
	— Продължавай, Крепис — каза Великденчето. — Или може би аз да продължа?
	— Този поход съвсем ни дотегна — каза Крепис, с глуповата поза на важност.
	— И на мен също — отговори Леско — и се надявам, че няма да продължи още много. После всички ще можем да си починем.
	— Ние искаме да спрем сега — възрази Великденчето. — Смятаме, че беше глупаво да идваме толкова далеч.
	— Колкото напредваме, става все по-лошо и по-лошо — обади се и Жълъда. — Къде отиваме и колко още време остава, докато някои от нас спрат да тичат завинаги?
	— Мястото тук е такова, че ви безпокои — отговори Леско. — Самият аз също не го харесвам, но то няма да продължава да е все такова.
	Крепис погледна лукаво и отговори:
	— Ние не вярваме, че знаеш къде _наистина_ отиваме. Не знаеше нищо за шосето, нали? А също така, не знаеш и сега какво има пред нас.
	— Вижте какво — рече Леско. — Я ми кажете какво искате да правите и аз ще ви кажа моето мнение.
	— Искаме да се връщаме — отговори Жълъда. — Смятаме, че Петко не беше прав.
	— Как можете да се върнете през всички места, които вече преминахме? — възкликна Леско. — И навярно да бъдете убити като наказание за раняването на офицер от _Ауслата_, ако все пак успеете да се приберете обратно? В името на _Фрит_, бъдете разумни.
	— Не ние наранихме Зелениката — отговори Великденчето.
	— Вие бяхте там и Къпината ви бе довел. Нима смятате, че няма да се сетят за това? Освен всичко друго…
	Леско млъкна, защото видя Петко да приближава, следван от Голям Перчем.
	— Леско, би ли дошъл за момент с мен на рида — каза Петко. — Важно е.
	— А докато вие сте там — каза Голям Перчем и изгледа намръщено останалите изпод надвисналата козина на главата си — аз ще си поговоря с тези тримата. Защо не се измиеш, Крепис? Изглеждаш като върха на опашката на плъх, останала в някой капан. Що се отнася до теб, Великденче…
	Леско не изчака да чуе на какво прилича Великденчето. Следвайки Петко, той започна да се катери нагоре по буците торф към песъчливата почва над тях, обрасла с рядка трева. Веднага щом Петко намери място, където да пропълзи нагоре, той тръгна по склона на рида, който Леско бе наблюдавал преди Крепис да го заговори. Ридът се извисяваше няколко фута* над накланящия се от вятъра пирен и бе тревист и открит в най-високата си част. Петко и Леско го изкачиха и приклекнаха. От дясната им страна се виждаше луната, замъглена и жълта зад един тънък нощен облак, точно над няколко далечни борови дървета. Те се загледаха на юг през мрачната пустош. Леско изчака Петко да заговори, но той продължаваше да мълчи. Най-накрая го попита:
	[* Един фут е равен приблизително на 0,3048 м. — Б.‍пр.‍]
	— Какво искаше да ми кажеш?
	Петко нищо не отговори и Леско замълча смутено. Отдолу едва се чуваше гласът на Голям Перчем:
	— А ти, Жълъде, дето с твоите кучешки уши и подобно на тор лице, не ставаш дори за обесване от горски пазач; ако само имах време да ти кажа…
	Луната изплува иззад облака и освети по-ярко пирена, но нито Леско, нито Петко помръднаха от върха на рида. Петко гледаше надалеч, отвъд края на мерата. Четири мили по-нататък, близо до линията на южния хоризонт, се извисяваше верига от хълмове с височина 750 фута*. На най-високата точка се виждаше как се люлеят брезите в Котингтън Клъмп, от доста по-силен вятър в сравнение с този, който поклащаше пирена.
	[* Около 230 метра. — Б.‍пр.‍]
	— Гледай! — каза внезапно Петко. — Това е мястото за нас, Леско. Високи и самотни хълмове, където вятърът и звукът се носят надалеч, а земята е суха като слама в хамбар. Там следва да бъдем и там трябва да отидем.
	Леско погледна към далечните замъглени хълмове. Очевидно не можеше и дума да става за идеята да се опитат да стигнат дотам. Най-вероятно щеше да се окаже, че ще успеят най-много да си проправят път сред пирена до някоя тиха ливада или горист рид като тези, с които бяха свикнали. Цяло щастие бе, че Петко не каза това глупаво предложение и пред някой от другите им спътници, още повече че вече имаше достатъчно вълнение и недоволство. Ако само бъдеше убеден да изостави веднага тази идея, не би имало никакви лоши последици, освен ако не бе вече казал нещо и на Съдинката.
	— Не, Петко, смятам, че това е много далеч — каза Леско. — Помисли за многото мили с опасности из тях. Положението е, че всички са уплашени и уморени. Имаме нужда скоро да намерим безопасно място и лично аз предпочитам да успеем в нещо, което можем да направим, отколкото да се провалим, опитвайки невъзможното.
	{img:hylmove.jpg|#"Четири мили по-нататък, близо до линията на южния хоризонт, се извисяваше верига от хълмове…"}
	Петко не даде знак, че го е чул. Той изглеждаше погълнат в собствените си мисли. А като заприказва пак, като че ли говореше на себе си:
	— Има гъста мъгла между хълмовете и нас. Не мога да виждам през нея, но трябва да я прекосим. Или да влезем в нея, така или иначе.
	— Мъгла? — учуди се Леско. — Какво искаш да кажеш?
	— Въвлечени сме в тайнствена беда и не става дума за _елили_ — прошепна Петко. — Усеща се по-скоро като мъгла. Както ако си заблуден и загубиш пътя си.
	Около тях нямаше никаква мъгла. Майската нощ бе ясна и свежа. Леско изчака в мълчание и след малко Петко каза, бавно и монотонно:
	— Но ние трябва да продължаваме, докато стигнем хълмовете.
	После гласът на Петко затихна и той продължи да говори като насън:
	— Докато стигнем хълмовете. Заекът, който се върне през междината, ще си вкара главата в беля. Тази пътека — не е разумно да се изтича по нея. Онази пътека — не е безопасна. Тичането — не е…
	Той потрепери силно, ритна един-два пъти и притихна.
	Долу в ниското, Голям Перчем като че стигаше до заключението на речта си:
	— А сега, вие къртичо-муцунести, мръсни, мързеливи и страхливи овчи кърлежи такива, веднага се махайте от очите ми. Иначе ще… — и той пак престана да се чува.
	Леско погледна отново към бледото очертание на хълмовете. После, тъй като Петко помръдна и промърмори нещо до него, той го побутна внимателно с предната си лапа и допря муцуната си в рамото му.
	Петко се стресна и попита:
	— Какво казах, Леско? Страхувам се, че не мога да си спомня. Исках да ти кажа, че…
	— Не се тревожи — отговори Леско. — Нека слезем долу. Време е да кажем на останалите, че ще тръгваме пак. Ако отново имаш такива странни усещания, стой близо до мен. Аз ще се грижа за теб.


>>	11. Труден път

E>
	Тогава Сър Бомен … премина с коня си през всякакви възможни блата, поля и големи долини, като много пъти … затъваше в дълбока кал, защото той не знаеше пътя, а тръгна напряко през гората … И най-накрая попадна на хубав зелен път.
@	Малори, „Смъртта на Крал Артур“
E$

	Като слязоха в долчинката, Леско и Петко срещнаха Къпината, който ги очакваше клекнал на торфа, дъвчейки няколко кафяви стръка шавар.
	— Здрасти! — каза Леско. — Какво стана? Къде отидоха другите?
	— Ей там — отговори Къпината. — Стана ужасна кавга, Голям Перчем каза на Крепис и Великденчето, че ще ги разкъса на парчета, ако не му се подчиняват. И когато Крепис каза, че би искал да знае кой е Главен Заек, Голям Перчем го ухапа. Много неприятна история. А всъщност кой е Главен Заек — ти или Голям Перчем?
	— Не знам — отговори Леско. — Но Голям Перчем без съмнение е най-силният. Не е било необходимо да ухапва Крепис — той не би могъл да се върне, дори да поиска. Той и приятелите му щяха да разберат това, ако им беше дадена възможност да поговорят малко. А сега Голям Перчем ги е засегнал и те ще мислят, че продължават, защото той ги заставя. Моето желание е те да продължат напред, защото разбират, че това е единственото нещо, което могат да направят. Много сме малко, за да се дават така заповеди и да се хапят зайците. _Фрит_ в мъгла! Нима нямаме вече и без това достатъчно тревоги и опасности?
	Междувременно стигнаха до другия край на долчинката. Голям Перчем и Сребърен Блясък говореха със Зърнастеца под надвисналата метличина. Наблизо, Съдинката и Глухарчето се правеха, че хрупат от един шубрак. Малко по-нататък, Жълъда демонстративно ближеше раната на Крепис, а Великденчето го наблюдаваше.
	— Стой неподвижен ако можеш, бедни мой приятелю — каза Жълъда, с очевидното желание да бъде чут. — Просто ме остави да почистя кръвта. Мирно стой!
	Крепис малко театрално се залюля и отстъпи назад. С идването на Леско всички зайци се обърнаха към него и го загледаха с очакване.
	— Вижте — каза Леско — знам, че се е случила неприятност, но най-добре ще е да се опитаме да я забравим. Сега сме на лошо място, но скоро ще се измъкнем оттук.
	— Наистина ли смяташ, че ще успеем? — запита Глухарчето.
	— Ако ме последвате сега — отговори отчаяно Леско — ще ви измъкна до изгрев-слънце.
	А после си помисли: „Ако не успея, сигурно ще ме разкъсат на парчета. Но и това няма много да им помогне.“
	Той се измъкна повторно от долчинката и всички го последваха. Уморителният и страшен път започна отново, прекъсван само от тревоги. Веднъж един бял бухал прелетя тихо над тях, толкова ниско, че Леско видя как го гледа с тъмните си очи. Но или бухалът не ловуваше в момента, или Леско бе прекалено голям за да бъде атакуван, така че в крайна сметка бухалът отлетя някъде над пирена. Леско изчака неподвижен известно време, но бухалът не се появи отново. После Глухарчето попадна на миризмата на невестулка и всички се събраха около него, шепнейки и душейки почвата. Но следата бе отдавнашна и след известно време те отново продължиха. В такава ниска растителност, тяхното придвижване напред бе неорганизирано и неравномерно. Различният ритъм на движение ги забавяше дори още повече, в сравнение с хода им в гората. Непрекъснато се явяваха състояния на тревога, спиране, заставане на място при шума от някакво движение — истинско или въображаемо. Беше толкова тъмно, че Леско невинаги беше сигурен дали той води или дали Голям Перчем и Сребърен Блясък не са някъде напред. Веднъж, след като чу необясним шум пред себе си, затихнал веднага, Леско се спря за доста дълго време; и когато накрая продължи напред, намери Сребърен Блясък приклекнал зад туфа от главица, на свой ред уплашен от звука от неговото приближаване. Общото състояние бе на объркване, незнание, усилие и изтощение. През това кошмарно нощно придвижване, Съдинката бе непрекъснато наблизо до него. При все, че всеки един от останалите изчезваше и се появяваше отново, подобно на плуващи в кръг фрагмента, Съдинката не го остави дори за момент. И неговата нужда да бъде окуражаван се превърна в последна опора на Леско срещу собствената му тревога.
	— Вече приближаваме, _Хлао-ру_, вече приближаваме — продължаваше да му повтаря, докато усети, че думите му са изгубили смисъл, превърнали са се в обикновен припев. Той не говореше на Съдинката или дори на себе си. Той говореше като насън, или в състояние на унес, много близко до съня.
	Най-после видя приближаването на зората, като едва усещаща се светлина иззад ъгъла на непознато заешко селище. И в същия момент изчурулика жълта овесянка. Леско се почувства като разгромен генерал. Къде точно бяха неговите спътници? Надяваше се да не са далеч. Но дали беше така? Дали всичките са наблизо? Къде ги бе довел? Какво щеше да прави сега? Ами ако се появи враг точно в този момент? На никой от тези въпроси той нямаше отговор, а и не бе му останал кураж да мисли за тях. Зад него Съдинката потрепери във влажния въздух и той се обърна и го допря с муцуната си. Точно като някой генерал, който вече няма какво друго да прави и започва да се интересува от състоянието на ординареца си, само защото ординарецът се е оказал наблизо до него.
	Светлината се засили и Леско забеляза пред тях покрит с чакъл път. Той изскочи от пирена, седна на камъните и отръска козината си от влагата. Сега можеше ясно да види Петковите хълмове, сиво-зеленикави на цвят и изглеждащи по-близки във влажния въздух. Дори като точици се забелязваха храсти прещип и ниски тисови дървета по стръмните им склонове. Докато се взираше към тях, се чу развълнуван глас малко по-надолу по пътя:
	— Той успя! Не ви ли казвах, че ще успее?
	Леско завъртя глава и видя на пътя Къпината — раздърпан и изтощен, но именно той бе проговорил. Зад него изскочиха от пирена и Жълъда, Великденчето и Зърнастеца. И четирите заека го гледаха втренчено. Той се зачуди защо. После, като се приближиха, Леско разбра, че гледат не него, а нещо зад него. Завъртя се и видя, че чакълестият път води към тесен пояс от бреза и офика. Зад него имаше жив плет, а още по-нататък — зелена ливада между две горички. Бяха стигнали другия край на общинската мера.
	— О, Леско! — възкликна Къпината, идвайки към него по чакъла. — Толкова бях уморен и объркан, че започнах да се съмнявам дали знаеш накъде да вървим. Чувах те как казваш сред пирена: „Вече приближаваме“ и това ме дразнеше. Мислех си, че нарочно така казваш. А трябваше да разбера всичко по-добре. _Фрит-Ра_, ти си точно каквото аз наричам Главен Заек!
	— Браво, Леско-Ра! — присъедини се и Зърнастеца. — Браво!
	Леско не знаеше какво да отговори. Погледна ги мълчаливо и Жълъда бе следващият, който заговори:
	— Хайде! Кой ще влезе пръв в полето отсреща? Аз още мога да тичам.
	После той тръгна надолу по склона, но така бавно, че когато Леско му викна да спре, той се подчини веднага.
	— Къде са останалите? — запита Леско. — Глухарчето? Голям Перчем?
	В същия момент Глухарчето изскочи от пирена и седна на пътя, гледайки към полето. След него се появиха Крепис и Петко. Леско наблюдаваше как Петко забеляза ливадата, а после Зърнастеца отново привлече вниманието му към долната част на склона, като извика:
	— Виж, Леско! Сребърен Блясък и Голям Перчем са там долу. Те ни чакат.
	Светлосивата козина на Сребърен Блясък ясно се открояваше на фона на прещипа наоколо, но Леско можа да види Голям Перчем едва когато той подскочи и се затича към тях.
	— Всички ли са тук, Леско? — попита Голям Перчем.
	— Разбира се — отговори Къпината. — Казвам Ви, че той е каквото аз наричам Главен Заек. Леско-Ра, дали да не…
	— _Леско-Ра_? — прекъсна го Голям Перчем. — _Главен Заек_? _Фрит_ в гнездо на оси! Денят, когато аз те нарека Главен Заек, Леско, това ще е денят, това ще е! В този ден ще спра да се бия.
	Действително това щеше да се окаже забележителен ден, а и забележително изказване също, но този ден бе в бъдещето, което никой не можеше да предвиди. А в момента бедният Леско можеше само да се извърне на страна с усещането и разочарованието, че неговата роля в прекосяването на мерата не е била чак толкова важна.
	— Хайде, Жълъде — каза Леско. — Щом искаш да потичаш, и аз ще дойда с теб.
	Малко след това те вече бяха под брезите. И докато изгряващото слънце проблясваше в червено и зелено през капчиците роса по клонките на папрата, зайците прекосиха живия плет и малката вада до него и навлязоха в гъстата трева на ливадата.


>>	12. Странникът в полето

E>
	При все това, дори и в пренаселено заешко селище е възможно да бъдат толерирани посетители — най-често млади зайци, търсещи подходящо сухо жилище … А ако са достатъчно силни, те дори биха могли да си спечелят място в зайчарника.
@	Р.‍ М.‍ Локли, „Частния живот на заека“
E$

	Да бъде достигнат края на период на безпокойство и страх! Да се почувства как надвисналият тъмен облак се отдалечава и избледнява — и то облак, който може да скове сърцето и да превърне щастието само в спомен! Това поне е една радост, която сигурно почти всички живи същества изпитват.
	Ето например момче, очакващо да го накажат. Но после ненадейно то разбира, че грешката му е пренебрегната или простена и изведнъж светът отново придобива своите блестящи краски и възхитителни перспективи. Или войник, който с тежко сърце очаква да бъде ранен или убит в сражение. Но изведнъж играта на шанса се променя. Пристигат новини! Войната е приключила и всички наоколо пеят от радост! Значи в крайна сметка ще може да се прибере вкъщи! Или врабчета на някоя орница, свили се на земята в ужас от прелитащ наблизо керкенез. Но керкенезът отлита и те започват да хвърчат във всички посоки покрай синора и да подскачат, чуруликат и кацат където си поискат. Или представете си сурова зима, сковала цялата земя. Зайците в своите дупки, сковани и замаяни от студа, са се примирили и потъват все по-дълбоко в смразяващото сърце на снега и тишината. Но после — кой би могъл и да мечтае за това, се чува звукът на капчук, големият синигер пее като някаква камбана от върха на близката липа, земята възвръща уханието си, а зайците подскачат срещу топлия вятър. Безнадеждността и нежеланието са разпръснати като мъгла, а безмълвната самотност, от която са изпълзели — толкова тъжна като пукнатина в земята, се разтваря като роза и се устремява към висините.
	Уморените зайци започнаха да се хранят и наслаждават на слънчевата ливада, все едно че са дошли от близко разстояние — не по-далеч от рида в края на близкия шубрак. Пиренът и объркващата тъмнина бяха забравени, все едно че изгревът ги е разтопил. Голям Перчем и Крепис си играеха на гоненица във високата трева. Великденчето прескочи малкото поточе в средата на ливадата, а Когато Жълъда се опита да го последва, но падна вътре в потока, Сребърния Блясък се засмя и го овъргаля в купчина сухи дъбови листа, за да го подсуши. С издигането на слънцето по небосклона сенките станаха по-къси, капчиците роса се изпариха, а зайците започнаха да се връщат към шарената сянка по посока на девесила покрай края на вадата. Тук Леско, Петко и Глухарчето бяха седнали под една цъфнала дива череша. Белите венчелистчета се сипеха около тях върху тревата и бяха нашарили козината им, а около тридесетина фута* по-високо един дрозд пееше: „Роса, роса! До колене, до колене!“
	[* Малко повече от девет метра — Б.‍пр.‍]
	— Е, това е хубавото място, нали Леско? — запита Глухарчето. — Най-добре ще е да вземем да огледаме околните ридове, макар че трябва да кажа, че не ми се бърза. Но ми се струва, че може скоро да завали.
	Петко като че ли се канеше да отговори нещо, но после само поклати ушите си и се обърна за да откъсне едно глухарче.
	— Този рид покрай дърветата изглежда доста добре отговори Леско. — Петко, ти какво ще кажеш? Дали да идем там още сега или да изчакаме още малко?
	Петко се поколеба, а после отговори:
	— Както ти решиш, Леско.
	— Е, няма да има нужда от някакво сериозно копаене, нали? — запита Голям Перчем. — Това е работа, подходяща за зайки, но не и за нас.
	— Е, все пак ще е по-добре да направим едно-две драскания, не мислиш ли? — каза Леско. — Колкото да имаме подслон в краен случай. Хайде да идем до шубрака и да разгледаме наоколо. Може хем да се разходим, хем да решим къде точно да копаем, за да не се наложи да го правим два пъти.
	— Да, точно това е подходящият стил — каза Голям Перчем. — И докато се занимавате с това, аз заедно със Сребърен Блясък и Зърнастеца ще изтичаме до отсрещните поля, просто за да обиколим околността и да видим дали няма нещо опасно.
	Тримата изследователи потеглиха покрай потока, а Леско и останалите се насочиха напряко на ливадата, към края на гората. Те вървяха бавно покрай долната част на рида, като на моменти се вмъкваха и после изскачаха от туфи червено плюскавиче и свиларка. От време на време, някой започваше да драска с лапи по каменистия рид, или пък се отклоняваше малко навътре сред дърветата и започваше да рови покритата с листа почва. Така — с търсене и бавно придвижване достигнаха до място, откъдето се виждаше как полето под тях се разширява. Както от тяхната, така и от отсрещната страна краищата на двете горички завиваха в противоположни посоки, като по този начин се отдалечаваха от поточето. Забелязаха също и покривите на постройките на ферма, но тя бе малко по-далеч. Леско се спря и всички се събраха около него.
	— Май няма особено значение къде точно ще копаем — каза той. Навсякъде е подходящо, доколкото виждам. Няма и най-малката следа от _елили_ — нито мирис, нито отпечатъци, нито изпражнения. Това изглежда малко необичайно, но сигурно е защото нашето родно заешко селище привлича повече _елили_ от другите места. Така или иначе, вероятно ще се чувстваме добре тук. А сега, да ви кажа какво ми се струва, че е най-добре да направим. Нека се върнем малко назад, в горичката и започнем да копаем при онзи дъб там — точно при туфата от бяла звездица. Знам, че фермата е надалеч, но няма смисъл да сме дори и с метър по-близо до нея, ако не е нужно. А ако сме по-близо до отсрещната гора, дърветата ще ни пазят завет през зимата.
	— Великолепно! — възкликна Къпината. — Вижте, заоблачава се. Може да завали по залез-слънце, но ние вече ще имаме подслон. Е, хайде да започваме. Но я гледайте — Голям Перчем се връща заедно с двамата си другари.
	Трите заека се връщаха покрай брега на поточето и още не бяха видели Леско и останалите. Те минаха по-долу, в тясната част на полето между двата шубрака и чак след като Жълъда бе изпратен надолу да привлече вниманието им, те се обърнаха и заизкачваха нагоре.
	— Не смятам, че тук ще има нещо да ни тревожи, Леско — каза Голям Перчем. — Фермата е доста надалеч, а в полята до нея няма и следа от _елили_. Има човешка пътека, всъщност те са няколко и изглежда често се използват. Мирисът е свеж, а има и хвърлени остатъци от малките бели пръчки, които хората държат запалени в устата си. Но предполагам, че това ще е само за добро. Ние ще стоим настрана от хората, а хората ще плашат _елилите_, така че да не идват насам.
	— Защо идват хората, как мислиш? — попита Петко.
	— Кой може да каже защо изобщо хората правят нещо? Възможно е да водят крави или овце в полето, или да секат дървета в горичките. Какво значение има? Аз по-лесно бих надхитрил човек, отколкото невестулка или лисица.
	— Чудесно — каза Леско. — Открил си много, Голям Перчем, при това новините са все добри. Ние тъкмо се готвехме да подълбаем малко тук в склона. Най-добре да започваме. Дъждът вече наближава, ако разбирам нещо от тези работи.
	Мъжките зайци, когато са сами, рядко или почти никога не се захващат със сериозно копаене. Това е естествената задача на една зайка, която прави дом за малките си преди те да се родят, а обикновено нейният мъжки заек само й помага. При все това, група самотни мъжки зайци, ако не могат да намерят съществуващи дупки, където да се подслонят, понякога може и да издълбаят къси подземни ходове за подслон, макар и това да не е работа, която те възприемат сериозно. Цяла сутрин копаенето вървеше с леко сърце и пресеклив ритъм. Склонът от двете страни на дъба бе без растителност, а почвата — лека и каменлива. На няколко пъти направеният избор на място за копаене бе изоставян и се започваше наново, но към _ни-Фрит_ (пладне) вече бяха прокопани три хода. Леско наблюдаваше работата, помагаше тук-там и окуражаваше останалите. От време на време се промъкваше назад да погледне към полето, за да е сигурен, че са в безопасност. Само Петко оставаше самотен. Той изобщо не участваше в копаенето, а бе застанал на края на вадата, като нервно се движеше напред — назад. Понякога се хранеше, а после изведнъж тръгваше, все едно че е чул някакъв шум откъм гората. След като опита един-два пъти да го заговори и не получи отговор, Леско реши, че най-добре е да го остави на спокойствие. При следващото си оттегляне от копаенето той застана настрана от Петко и започна да наблюдава склона, все едно че го занимаваше само напредъка на работата.
	Малко след _ни-Фрит_ (пладне) небето се покри с плътни облаци. Светлината отслабна и зайците можеха да подушат как дъждът приближава откъм запад. Синигерът, който дотогава се люлееше на една къпина, пеейки: „Хай-хо, иди-и-вземи-още-едно-мъхче!“, прекрати своята акробатика и отлетя в гората. Леско тъкмо се чудеше дали си заслужава да бъде направен страничен ход, свързващ дупката на Голям Перчем с дупката на Глухарчето, когато усети предупредително потрепване някъде наблизо. Бързо се обърна. Петко бе тропнал и сега гледаше втренчено към полето.
	До една туфа трева малко пред отсрещната горичка бе застанал един непознат заек и ги гледаше. Ушите му бяха щръкнали и той очевидно ги наблюдаваше с всичкото внимание на погледа, слуха и обонянието си. Леско се изправи на задните си крака, спря се за малко и после седна на тях така, че да се вижда отдалеч. Другият заек остана неподвижен. Леско, без да отделя поглед от него, чу как трима — четирима от другарите му застават зад него. След малко попита:
	— Къпина?
	— Той е в дупката — отговори Съдинката.
	— Иди го извикай.
	Все още непознатият заек не правеше никакво движение. Вятърът се засили и дългата трева започна да се люлее и вълнува в долчинката между тях. Отзад Къпината се обади:
	— Викал си ме, Леско?
	— Ще отида отсреща да говоря с този заек — каза Леско. — Искам ти да дойдеш с мен.
	— Мога ли и аз да дойда? — запита Съдинката.
	— Не, _Хлао-ру_. Не искаме да го изплашим. Трима ще сме прекалено много.
	— Внимавайте — каза Зърнастеца, докато Леско и Къпината слизаха надолу по склона. — Той може да не е сам.
	На няколко места поточето бе тясно — почти като заешка пътека. Те го прескочиха и започнаха да изкачват отсрещния склон.
	— Дръж се, като че все едно сме вкъщи — каза Леско. — Не виждам как това би могло да е капан, а така или иначе, винаги можем да избягаме.
	Докато се приближаваха, непознатият заек стоеше неподвижен и ги гледаше втренчено. Те можеха вече да забележат, че е пристигането на нови съседи — всичко това представляваше за Леско необичайна ситуация, съвсем различна от всичко, с което се бе занимавал до този момент. Ако това бе някакъв номер, Леско нямаше представа какъв би могъл да е този номер. При това положение, Леско реши, че самият той ще е изцяло искрен и прям:
	— Ние сме достатъчно на брой, за да се отбраняваме. Не искаме да ставаме врагове, но ако срещнем каквото и да е вмешателство…
	Тук непознатият заек внимателно го прекъсна:
	— Не се тревожете. Вие всички сте добре дошли. Ако искате да се върнете при другарите си, аз ще дойда с вас, освен ако не възразявате.
	После той се спусна надолу по склона. Леско и Къпината се спогледаха за момент, настигнаха го и се присъединиха към него. Той се движеше с лекота, без да бърза и показа по-малка предпазливост от тях при прекосяването на долчинката. Леско се почувства още по-озадачен. Непознатият заек очевидно не се страхуваше, че те могат заедно да го нападнат, _храир_ (много) срещу един и да го убият. Той бе готов да дойде сам сред тълпа подозрителни странници, но какво печелеше от такъв риск бе невъзможно да се разбере. Може би, помисли си Леско горчиво, техните зъби и нокти не можеха да впечатлят такъв едър и силен заек с бляскава козина.
	Като достигнаха до вадата, всички останали зайци се бяха скупчили, очаквайки тяхното приближаване. Леско се спря пред тях, но не знаеше какво да каже. Ако непознатият не бе с тях, Леско щеше да разправи какво се е случило. Ако с Къпината бяха довели непознатия насила, щеше да го предаде на Голям Перчем и Сребърен Блясък да го пазят. Но сега, както непознатият бе седнал до него, гледайки другарите му в мълчание и вежливо чакайки някой да заговори пръв — това бе ситуация, надхвърляща опита на Леско. В крайна сметка Голям Перчем съумя да намали напрежението, като запита:
	— Кой е този, Леско? Защо дойде той с вас?
	— Не знам — отговори Леско, чувствайки се глупаво. — Той дойде по свое съгласие.
	— Е, тогава най-добре да попитаме _него_ — каза Голям Перчем, с нещо като подигравка в гласа. Той се приближи до непознатия и го подуши, както и Леско бе направил по-рано. Голям Перчем също бе очевидно впечатлен от особения мирис на охолство, защото той се спря, като че ли в момент на колебание. А после с груб и рязък тон попита:
	— Кой си ти и какво искаш?
	— Името ми е Иглика — бе отговорът. — Нищо не искам. Разбрах, че идвате отдалеч.
	— Може и така да е — каза Голям Перчем. — А също знаем и как да се отбраняваме.
	— Сигурен съм в това — каза Игликата, поглеждайки наоколо към калните и разрошени зайци с изражение на някой, който е достатъчно учтив, за да не коментира въпроса. — Но вероятно е трудно да се отбраняваш от климата. Скоро ще завали, а не мисля, че дупките ви са довършени.
	След което Игликата погледна към Голям Перчем като в очакване на следващ въпрос. Голям Перчем бе объркан. Очевидно и той като Леско не можеше да разбере какво става. Стана тихо и се чуваше само звукът на засилващия се вятър. Над тях клоните на дъба започваха да скърцат и да се люлеят. Изведнъж Петко пристъпи напред и каза:
	— Ние не те разбираме. Най-добре е да кажем това и да се опитаме да изясним нещата. Можем ли да ти се доверим? Има ли много други зайци тук? Това са нещата, които искаме да научим.
	Игликата не показа по-голяма загриженост от напрегнатия тон на Петко, отколкото от предходните събития. Той се почеса с предната си лапа по едното ухо и отговори:
	— Мисля, че излишно се безпокоите. Но щом като желаете отговори на тези въпроси, ще кажа — да, можете да ни се доверите. Ние не искаме да ви изгоним. Тук има заешко селище, но то не е толкова голямо, колкото бихме искали да е. Защо бихме пожелали да ви нараним? Нали има изобилие на трева?
	Въпреки странния му и мъгляв тон, Игликата говореше толкова разумно, че Леско се почувства засрамен и каза:
	— Ние минахме през много опасности и всяко ново нещо ни изглежда несигурно. В крайна сметка, бихте могли да помислите, че идваме да ви отнемем вашите зайки или да ви изгоним от вашите дупки.
	Игликата изслуша Леско сериозно, а после отговори:
	— Е, що се отнася до дупките, това е нещо, което си помислих, че може да спомена. Вашите изкопи не са много дълбоки и удобни, нали? И въпреки че в момента са на завет, трябва да знаете, че сегашната посока на вятъра не е обичайната тук. В момента вятърът докарва дъжда откъм юг, но обичайният вятър е западният и ще духа право срещу тези дупки. Има достатъчно празни подземни ходове в нашето селище и ако желаете да се присъедините към нас, сте добре дошли. Моля да ме извините, но няма да оставам повече тук. Мразя този дъжд. Заешкото селище е зад ъгъла на отсрещната гора.
	След това той изтича надолу по склона и прекоси потока. Те го гледаха как подскача по склона на отсрещната горичка и изчезва сред зелената орлова папрат. Първите капки дъжд вече падаха, като трополяха по дъбовите листа и бодваха голата розова кожа на вътрешната страна на ушите им.
	— Красив и голям заек, какво ще кажете? — изкоментира Зърнастеца. — Не изглежда да е имал много грижи, живеейки тук.
	— Какво мислиш да правим, Леско? — запита Сребърен Блясък. — Каквото той ни каза, е вярно, нали? Тези наши изкопи биха ни послужили за подслон при бурно време, но за нищо повече. И тъй като не можем да влезем всички в единия от тях, ще трябва да се разделим.
	— Ще ги свържем — предложи Леско — и докато правим това, бих искал да обсъдим думите на Игликата. Нека Петко, Голям Перчем и Къпината да дойдат с мен. Останалите може да се групирате както искате.
	Новата дупка беше къса, тясна и грапава. Нямаше място да се разминат два заека. А четирима бяха наредени като бобчета в шушулка. За пръв път Леско започна да осъзнава колко много неща са изоставили. Дупките и ходовете в едно старо заешко селище стават гладки, успокояващи и удобни с времето. В тях няма корени или остри завои. Всяка част от тях мирише на зайци — на този велик и неразрушим поток на Заещината, в който всеки един от тях се носи в сигурност и безопасност. Тежката работа вече е изцяло извършена от безбройни прапрабаби и техните съпрузи. Всички недостатъци са поправени и всяко нещо е с доказана стойност. Дъждът се оттича без проблеми и дори зимният вятър не прониква в по-дълбоките ходове. Нито един от спътниците на Леско никога не бе участвал в истинско копаене. Работата им от тази сутрин се бе оказала незадоволителна и в резултат бе налице само груб подслон, без никакви удобства.
	Нищо друго не показва така ясно недостатъците на едно жилище, както лошото време — особено ако жилището е съвсем малко. Тогава си, както се казва, като заврян в него и можеш да почувстваш всичките му специфични неудобства. Голям Перчем, с обичайната си припряност, се хвана веднага да прави подобрения. Леско обаче се обърна и седна замислен при входа на дупката, съзерцавайки тихите вълнообразни завеси от дъждовни капки, които преминаваха отново и отново през малката долчинка между двете горички. По-наблизо, току под носа му, всяко стръкче трева или орлова папрат се накланяше и блестеше от капещата вода. Въздухът се изпълни с аромата на падналите миналогодишни дъбови листа. Стана студено. Отсреща в полето цветовете на черешовото дърво (при което бяха сутринта) сега бяха мокри и окапали. Докато Леско гледаше, вятърът постепенно се завъртя откъм запад, точно както Игликата бе казал, че ще стане. Сега дъждовните капки идваха директно срещу входа на дупката. Леско се завъртя и се присъедини към останалите. Ромонът на дъжда отвън се чуваше тихо, но отчетливо. Полята и горите бяха като затворени под него — пусти и покорени от природната стихия. Насекомите вече не се движеха в тревата и листата. Дроздовете би трябвало да пеят, но Леско не чуваше гласа на никакъв дрозд. Той и другарите му бяха като кална групичка от копачи, свили се в тесен и ветровит изкоп в пуста местност. Те не бяха извън влиянието на климата, а само чакаха, при това в дискомфортни условия, той да се подобри.
	— Къпина — запита Леско — какво мислиш за нашия посетител? Би ли искал да отидем в неговото селище?
	— Е, добре, виж какво мисля — започна отговора си Къпината. — Няма как другояче да разберем, дали можем да му се доверим, освен като опитаме. Изглеждаше приятелски настроен. Но от друга страна, ако много зайци се боят от някои новодошли и искат да ги заблудят — например да ги примамят в някоя дупка и тогава да ги нападнат, те ще започнат като изпратят някой внушаващ доверие пратеник, нали? Възможно е да искат да ни убият. Но пък от друга гледна точка, както и той каза, трева има предостатъчно. А що се отнася до опасността да ги изгоним и да им вземем зайките, ако всички са така големи и тежки като него, те няма какво да се страхуват от нас, нали? Те трябва да са ни видели как идваме. Ние бяхме уморени. Не бе ли това най-подходящият момент да ни атакуват? Или когато се разделихме, преди да започнем да копаем? Но те не го направиха. Струва ми се, че е по-вероятно да са приятелски настроени, а не обратното. Само едно нещо не мога да разбера. Какво печелят те, като ни канят да се присъединим към тяхното селище?
	— Глупците привличат _елили_ (хищници), защото са лесна плячка — каза Голям Перчем докато почистваше калта от мустаците си и духаше през дългите си предни зъби. — А в момента _ние сме глупци_, докато се научим как да живеем в тази местност. Може би за тях е по-безопасно да ни научат какво да правим. Всъщност не знам. Но не се страхувам да отида и да разбера какво точно искат. Ако опитат да ни правят номера, ще видят, че и аз знам някои трикове. Изобщо не бих отказал, ако има такава възможност, да спя на по-удобно място от тук. Не сме спали от вчера следобед.
	— Петко?
	— Смятам, че не трябва да имаме нищо общо с този заек или неговото селище. Трябва да напуснем това място веднага. Но има ли смисъл да ви приказвам?
	Както му беше студено и влажно, Леско усети, че търпението му започва да се изчерпва. Той бе свикнал да разчита на преценките на Петко, а сега, когато наистина се нуждаеше от съвет, Петко с нищо не му помагаше. Разсъжденията на Къпината бяха първокласни, а Голям Перчем поне показа как би разсъждавал всеки един сърцат заек. От друга страна, приносът на Петко се състоеше само във врели-некипели приказки в бръмбарски дух. Разбира се, Леско си припомни, че Петко е дребен на ръст, че съвсем наскоро бяха преживели тревожни моменти и че всички са изморени. В този момент почвата от вътрешната страна на дупката започна да пропада навътре, а после се срути и се появиха главата и предните лапи на Сребърен Блясък.
	— Готово — възкликна радостно Сребърен Блясък. — Направихме каквото ни поръча, Леско, а и Зърнастеца проби отвор откъм следващата дупка. Но бих искал да знам какво решихте за — как му беше името? Игликата? Ще ходим ли до неговото заешко селище, или не? Сигурно няма да стоим тук да треперим от страх и да не идем да го видим. Какво ще си помисли той за нас?
	— Аз ще ви кажа — обади се и Глухарчето зад него. — Ако той не е с чисти намерения, ще разбере, че ни е страх да отидем. А ако е честен, ще си помисли, че сме мнителни и страхливи кръшкачи. Ако ще живеем в тези поля, рано или късно ще трябва да се разберем с неговата група и затова няма никаква логика да висим наоколо и така да признаем, че не смеем да ги посетим.
	— Не знам колко са те на брой — поде пак Сребърен Блясък — но ние сме бая много. Тъй или иначе, не ми харесва идеята да се държим настрана. Откога зайците са станали _елили_? Игликата не го бе страх да дойде при нас, нали?
	— Много добре — каза Леско — точно така усещам нещата и аз. Просто исках да знам вашето мнение. Бихте ли искали най-напред да отидем двамата с Голям Перчем и после да ви кажем какво е станало?
	— Не — отговори Сребърен Блясък. — Нека всички отидем. Ако изобщо ще отиваме, в името на _Фрит_, нека го направим достойно — все едно не ни е страх. Какво ще кажеш, Глухарче?
	— Смятам, че си прав.
	— Тогава тръгваме веднага — каза Леско. — Съберете останалите и ме следвайте.
	Навън, в сумрака на късния следобед, с прецеждащи се дъждовни капки в очите и по козината му, той ги гледаше как идват след него. Къпината, бдителен и умен, погледна най-напред нагоре и надолу по вадата, преди да я прекоси. Голям Перчем се радваше, че предстои някаква деятелност. После идваше Сребърен Блясък — стабилен и надежден. Глухарчето, очарователният разказвач, бе толкова нетърпелив, че като прескочи вадата изтича напред в полето и после се спря да изчака останалите. Зърнастеца бе може би най-разумният и най-преданият от всички тях. Съдинката се огледа къде е Леско и застана до него. После дойдоха Жълъда, Креписа и Великденчето — съвсем порядъчни зайци, стига да не бъдат пресилвани. И накрая се появи Петко, обезсърчен и неохотен — като замръзнало врабче. Леско се извъртя и видя как облаците на запад малко се разтвориха и се появи неочакван блясък от бледозлатиста светлина.
	„О, _Ел-Ахрейра_! — помисли си Леско — тези, които ще срещнем, са зайци. Ти ги познаваш така добре, както познаваш и нас. Дано това, което правя, да е правилно.“
	А на глас каза:
	— Хайде побързай, Петко! Чакаме те и с всеки следващ момент ставаме все по-мокри.
	Една наквасена земна пчела изпълзя по цвета на магарешки бодил, размаха крилата си няколко секунди и после отлетя надолу към полето. Леско я последва, оставяйки тъмна следа зад себе си по сребристата трева.


>>	13. Гостоприемство

E>
P>
	В следобеда те стигнаха страна,
	изглеждаща като в следобед вечен.
	Навред тежеше въздухът застинал
	и дишаше се кат в досаден сън.
@	Тенисон, Лотофагите
P$
E$

	Оказа се, че ъгълът на отсрещната гора е всъщност крайна издадена точка. Отвъд нея, вадата и краят на гората завиваха в обратна посока, така че полето образуваше нещо като залив с висок склон по цялата му дължина. Сега стана ясно защо Игликата, след като ги напусна, бе тръгнал направо през гората. Той просто бе изтичал по права линия от техните дупки към своята собствена, прекосявайки по пътя си тясната гориста ивица помежду им. И действително, когато Леско заобиколи издадената точка и спря да се огледа, той можа да види мястото, където Игликата най-вероятно бе излязъл от гората. Ясно се очертаваше заешка следа откъм папрата, която минаваше под оградата и водеше към полето. В склона откъм отсрещната страна на долината отчетливо се виждаха заешки дупки, открояващи се на фона на голата земя. Това бе възможно най-неприкритото заешко селище, което изобщо някой можеше да си представи.
	— Сили небесни! — възкликна Голям Перчем. — Всяко живо същество на мили наоколо сигурно знае къде е селището! А вижте също и всички тези следи в тревата! Остава само да пеят рано сутрин, като дроздовете!
	— Може би толкова се чувстват в безопасност, че не си дават труд да се крият — каза Къпината. — В края на краищата, и нашето селище доста явно се забелязваше.
	— Да, но не чак толкова! Тук направо могат да влязат по два _хрудудила_ в някои от дупките.
	— Аз също бих влязъл — каза Глухарчето. — Чувствам се ужасно измокрен.
	Като се приближиха, един едър заек се показа над вадата, погледна ги и бързо изчезна навътре в подземен ход в склона. След малко излязоха два други заека и ги изчакаха. Те също бяха със загладен косъм и необичайно големи на ръст.
	— Заек на име Игликата ни предложи тук подслон — заприказва Леско. — Вероятно знаете, че той дойде да ни види?
	И двата заека направиха любопитно, танцово движение с глава и предни лапи. С изключение на подушването, каквото Леско и Игликата бяха направили, когато се срещнаха, всякакви други формални жестове (освен между чифтосващи се зайци) бяха неизвестни на Леско и неговите спътници. Те се почувстваха озадачени и леко притеснени. Танцьорите се спряха, очевидно очакващи някакъв жест в отговор, но такъв не последва.
	— Игликата е в голямата бърлога — каза накрая единият от тях. — Бихте ли ни последвали там?
	— Колко от нас? — запита Леско.
	— Как колко — всичките! — изненада се вторият заек. — Нали не искате да стоите на дъжда?
	Леско бе предположил, че той и един — двама от неговите другари ще бъдат заведени да видят Главния Заек (който вероятно няма да е Игликата, тъй като Игликата бе дошъл да ги види без придружители) в неговата бърлога, след което ще им бъдат дадени места, където да отидат. Точно от това разделяне той се страхуваше. А сега със смайване разбра, че очевидно съществуваше такова голямо пространство в подземното заешко селище, където можеха да се съберат всички заедно. Той бе толкова любопитен да го види, че не се спря да даде нареждания в какъв ред да влязат вътре. Все пак, взе Съдинката да върви непосредствено зад него, като си помисли: „Така ще зарадвам мъничкото му сърчице поне веднъж, а ако водачите бъдат нападнати, може би това ще е по-малка загуба, в сравнение с някои от по-силните в групата ни.“ А на Голям Перчем нареди да застане най-отзад, като му каза:
	— Ако се случи неприятност, измъквай се и поведи със себе си колкото можеш от другите.
	После последва двамата водачи в една от дупките по склона.
	Подземният ход бе широк, гладък и сух. Очевидно бе нещо като главен път, защото имаше разклонения в различни посоки. Двата заека отпред се движеха бързо и на Леско не му остана много време да подуши наоколо. Изведнъж той се сепна. Бяха дошли до голямо пространство. Мустаците му вече не усещаха земя пред него, а нямаше почва и отстрани. Имаше много въздух пред него — можеше да почувства движението му, а също имаше и голямо пространство над него. А освен това, имаше и много зайци наблизо. Той изобщо не си бе представял, че под земята може да има място, където да бъде незащитен от три страни. Леско бързо се дръпна назад, усети Съдинката при опашката си и си помисли: „Колко съм бил глупав! Защо не сложих Сребърен Блясък да върви зад мен?“ В този момент чу да говори Игликата и подскочи, защото усети, че Игликата е сравнително далеч. Размерите на това място, изглежда, бяха огромни.
	— Ти ли си това, Леско? — запита Игликата. — Добре си дошъл, а също и твоите приятели. Радваме се, че дойдохте.
	Няма човешки същества, освен храбрите и опитни слепци, които да могат да усетят много неща в непознато място, където е тъмно и не се вижда. При зайците, обаче, това не е така. Те прекарват половината си живот под земята, в пълна или почти пълна тъмнина и затова осезанието, обонянието и слухът им казват също толкова, или дори повече, отколкото зрението. Леско вече имаше съвсем ясна представа къде се намира. Той би могъл да разпознае това място, ако го напусне веднага и дойде отново чак след шест месеца. Той се намираше в единия край на най-голямата бърлога, в която изобщо някога бе влизал; усещането бе за песъчливо, топло и сухо място, с отъпкан и непостлан под. По тавана имаше няколко дървесни корена и точно те даваха възможност за такава просторна конструкция. Имаше много зайци наоколо — много повече от водените от него. И всички имаха същия аромат на богатство и изобилие, като Игликата.
	Игликата бе на другия край на бърлогата и Леско разбра, че той очаква от него отговор. Останалите му спътници още влизаха един по един през входа на бърлогата и се чуваше много драскане и ровене. Леско се зачуди дали трябва да отговори съвсем официално. Независимо дали можеше или не да бъде наречен Главен Заек, той нямаше опит в такъв род неща. _Триара_ без съмнение щеше да се справи с тази задача по съвършен начин. Но Леско не искаше да изглежда загубен, нито да изложи спътниците си. Той реши, че ще е най-добре да възприеме прям и приятелски тон. В крайна сметка, щяха да имат достатъчно време, след като отседнат в това селище, да покажат на тези непознати, че са не по-лоши от тях, без да рискуват да създадат неприятности, като си придават важност от самото начало.
	— Радваме се, че се приютихме от лошото време — каза Леско. — Както всички зайци, и ние сме най-радостни като сме в голяма група. Като дойде да ни се обадиш в полето, Иглика, ти каза, че твоето селище не е много голямо. Но като съдим по дупките, които видяхме в склона, то трябва да е каквото ние наричаме едно хубаво, голямо селище.
	Като свърши да говори, усети, че Голям Перчем току-що е влязъл в залата и че следователно всички отново са заедно. Непознатите зайци изглеждаха леко смутени от тази малка реч и Леско усети, че поради една или друга причина, не е взел верният тон, като им е направил комплимент за тяхната многобройност. Може би не са чак толкова много, в крайна сметка? Дали не е имало болест? Нямаше никакъв знак за такова нещо. Непознатите бяха най-големите и най-здравите зайци, които някога бе срещал. Може би той просто поради неопитност не бе говорил достатъчно добре и те бяха усетили, че той не е на нивото на техните фини маниери? „Както и да е — помисли си Леско. — След последната нощ съм сигурен в моите спътници. Ние нямаше да сме изобщо тук, ако не намирахме изход при всякакви условия. Те просто ще трябва да ни опознаят. Във всеки случай, не изглежда да не ни харесват.“
	Повече речи нямаше. Зайците си имат свои условности и обичаи, но те са много малко от човешка гледна точка. Ако Леско бе човешко същество, от него би се очаквало да представи своите другари един по един и без съмнение всеки щеше да бъде поет като гост от някой от техните домакини. Но в голямата бърлога нещата се развиха по друг начин. Зайците естествено се размесиха. Те не говориха заради самото говорене, по изкуствения начин както правят това човешките същества и понякога дори техните котки и кучета. Но това не значеше, че не си общуват — просто те не общуваха чрез говорене. Из цялата бърлога, както новодошлите, така и домакините свикваха един с друг по свой собствен начин — това включваше научаване как непознатите миришат, как се движат, как дишат, как ровят земята, усещане за техния ритъм и импулсивност. Такъв бе дневният ред на техните дискусии, проведени без необходимост от думи. В много по-голяма степен в сравнение с човешко същество при подобно събиране, всеки един заек, следвайки своята собствена специфичност, имаше усещане за направлението на цялото. След известно време всички знаеха, че събирането няма да донесе горчивина или да завърши с битка. Точно както една битка започва с равновесно състояние между две страни, което постепенно се променя по един или друг начин, докато стане ясно накъде се накланят везните и какъв ще е изходът от битката — по същия начин и тази среща на зайци в тъмното, започнала с колебливи приближавания, замълчавания, паузи, движения, прикляквания един до друг и всякакъв вид опити за запознанство, постепенно се трансформира, като едно земно полукълбо през летния сезон, в по-топла и светла област на взаимно харесване и одобрение, докато всички станаха съвсем сигурни, че няма от какво да се страхуват. Съдинката, застанал малко по-далеч от Леско, приклекна безгрижно между два огромни заека, които биха могли само за секунда да му счупят гръбнака, а Зърнастеца и Игликата започнаха игриво боричкане — хапеха се като малки деца, а после изведнъж се дръпваха да си сресват ушите, като шеговито се правеха, че се е случило нещо сериозно. Само Петко стоеше сам и настрани. Той изглеждаше като болен или много угнетен и непознатите зайци инстинктивно го избягваха.
	Осъзнаването, че срещата се развива успешно дойде при Леско във вид на спомен — как главата и лапите на Сребърен Блясък се бяха показали през почвата и дребните камъчета. Отведнъж Леско почувства топлина и спокойствие. Той вече бе прекосил цялата дължина на залата и се бе докоснал до два заека, самец и самка, всеки от които бе също толкова голям като Игликата. Когато и двата заека направиха по няколко бавни подскока към един от близките ходове, Леско ги последва и тримата излязоха от залата. Стигнаха до по-малка бърлога, по-дълбоко под земята. Очевидно тя принадлежеше на двойката, защото те се настаниха като в свой дом и не възразиха, когато и Леско дойде. Докато настроението от голямата зала бавно ги напускаше, тримата останаха мълчаливи за известно време.
	— Игликата ли е Главният Заек? — запита накрая Леско.
	Но му отговориха с въпрос:
	— Теб наричат ли те Главен Заек?
	За Леско бе трудно да отговори на такъв въпрос. Ако кажеше, че е така, новите му приятели можеше да го назоват така в бъдеще и можеше да си представи как биха реагирали Голям Перчем и Сребърен Блясък. Както обикновено, той прибягна до прямата откровеност и каза:
	— Ние сме малко на брой. Напуснахме нашето селище набързо, за да избягаме от лоши неща. Повечето останаха там и Главният Заек е един от тях. Опитвах се да водя приятелите си, но не съм сигурен, че те биха ме нарекли Главен Заек.
	„Това сигурно ще предизвика допълнителни въпроси — помисли си Леско. — Защо напуснахте? Защо не дойдоха останалите? От какво се страхувахте? И какво ще отговоря на всичко това?“
	Но Когато другият заек заговори стана ясно, че или той не проявява интерес към казаното от Леско, или има друга причина да не го разпитва.
	— Ние никого не наричаме Главен Заек — каза той. — Просто Игликата предложи да отиде да ви види днес следобед, затова именно той отиде при вас.
	— Но кой решава как да се защитавате от _елили_? Кой организира копаенето, разузнавателните групи и така нататък?
	— А, ние никога не се занимаваме с _такива неща. Елилите_ стоят настрана оттук. Миналата зима имаше една _хомба_, но човекът, който върви през полята, я застреля с пушката си.
	Леско се изненада:
	— Човек не би застрелял _хомба_.
	— Е, така или иначе, _той_ уби _тази_. Той убива и бухали. Ние никога не се нуждаем от копаене. През целия си живот не съм виждал някой да копае. Много от бърлогите си стоят празни, да знаеш — в част от тях живеят плъхове, но човекът и тях ги убива, когато успее. Ние не се нуждаем от експедиции. Тук има по-добра храна откъдето и да е другаде. Твоите приятели ще живеят щастливо тук.
	Но самият той не изглеждаше много радостен и отново Леско се почувства странно озадачен.
	— Къде човекът… — заговори той, но бе прекъснат.
	— Аз се казвам Ягодата. Това е моята зайка, _Нилдро-хаин_, Някои от най-добрите празни бърлоги са съвсем наблизо. Ще ти ги покажа, ако твоите приятели искат да се настанят в тях. Голямата бърлога е великолепно място, нали? Сигурен съм, че няма много селища, където всички зайци да могат да се съберат заедно под земята. Целият покрив, да знаеш, е в дървесни корени и, разбира се, дървото навън ни пази от дъжда. Цяло чудо е, че дървото е живо, но това е точно така.
	Леско усети, че Ягодата заговори, за да предотврати задаването на повече въпроси, затова хем се ядоса, хем се зачуди. „Нищо — помисли си той. — Ако всички наедреем като тези приятели тук, значи ще живеем добре. Сигурно трябва да има добра храна някъде наблизо. А и зайката му е много красиво същество. Може да има и други като нея в селището.“
	Ягодата излезе от бърлогата и Леско го последва в друг ход, водещ още по-надолу под гората. Несъмнено това бе възхитително селище. Понякога, като преминаваха покрай възходящ проход или дупка, Леско можеше да чуе как дъждът продължава да вали в нощта. Но въпреки че бе валяло вече няколко часа, не се усещаше никаква влага или студ, нито в дълбоките ходове, нито в бърлогите, покрай които минаваха. Както дренажът, така и вентилацията бяха по-добри от обичайните. Тук-там се движеха други зайци. Веднъж случайно срещнаха Жълъда, когото очевидно водеха на подобна обиколка.
	— Много приятелски са настроени, нали? — каза той на Леско докато се разминаваха. — Никога не съм и сънувал, че ще намерим място като това. Имаш много вярна преценка, Леско.
	Ягодата учтиво го изчака да свърши да говори, а Леско не можа да не почувства удоволствие, че той вероятно е чул какво се казва.
	Накрая, след като преминаха внимателно покрай няколко отвора, откъдето ясно се долавяше миризмата на плъхове, достигнаха до нещо като кладенец. Стръмен тунел водеше нагоре към въздуха. Заешките ходове обикновено са извити като лъкове. Но този тунел бе прав, така че Леско можеше да различи листата на дърво на фона на нощното небе. Той разбра, че една от стените на кладенеца е изпъкнала и е направена от твърдо вещество. Колебливо я подуши.
	— Не знаеш ли какви са тези неща? — запита Ягодата. — Това са тухли — камъните, с които човеците правят своите къщи и хамбари. Тук преди много време е имало кладенец, но сега се е затрупал — човеците не го ползват вече. Това е външната страна на шахтата на кладенеца. А тази земна стена е напълно плоска поради нещо човешко, намиращо се зад нея в земята — но не съм сигурен точно какво.
	— Но там има нещо забито в земята — възкликна Леско. Я виж, това са камъни! Но с каква цел?
	— Харесва ли ти? — запита Ягодата.
	Леско продължаваше да се чуди — какви са тези камъни. Те всички бяха с еднакви размери и бяха забити в земята през равни интервали. Той нищо не успяваше да разбере за тях.
	— За какво са те? — попита отново.
	— Това е _Ел-Ахрейра_ — каза Ягодата. — Един заек на име Златен Дъжд го направи преди време. Имаме и други, но този е най-добрият. Заслужава си да се види, нали?
	Леско бе по-смаян от всякога. Той никога не бе виждал растението златен дъжд (laburnum) и бе озадачен от неговото име, което на заешки език означава „отровно дърво“. Как може заек да бъде наречен отрова? И как могат камъни да са _Ел-Ахрейра_! За кое точно Ягодата казваше, че е _Ел-Ахрейра_! Объркан, Леско каза:
	— Не разбирам.
	— Това е нещо, което ние наричаме Форма — обясни Ягодата. — Не си ли виждал преди? Камъните образуват формата на _Ел-Ахрейра_ на стената. Както краде кралските марули. Нали знаеш за това?
	Леско никога не бе бил така учуден, Откакто Къпината бе говорил за сала на брега на река Енборн. Очевидно камъните нямаха нищо общо с _Ел-Ахрейра_. Все едно Ягодата да бе казал, че опашката му е дъбово дърво. Той подуши пак и после допря лапа до стената.
	{img:mozaika.jpg|#"Не си ли виждал преди? Камъните образуват формата на _Ел-Ахрейра_ на стената."}
	— Внимавай — предупреди го Ягодата. — Може да я промениш и това няма да е добре. Няма нищо. Ще дойдем пак някой друг път.
	— Но къде са… — започна Леско да казва нещо, когато Ягодата пак го прекъсна.
	— Вероятно си огладнял. Аз поне съм гладен. Ще продължи да вали през цялата нощ, сигурен съм, но тук да знаеш, че можем да се храним и под земята. А после можеш да поспиш в голямата бърлога или в моето леговище, ако предпочиташ. Можем да се върнем по пряк път. Има един ход, който върви почти направо. Всъщност, той пресича…
	Ягодата продължи да бърбори така през целия път докато се връщаха. Изведнъж Леско осъзна, че тези отчаяни прекъсвания се случваха след всеки негов въпрос, започващ с думата „къде“. Той реши да направи отново опит. След време Ягодата завърши обяснението си, казвайки:
	— Вече сме близо до голямата бърлога, но ще влезем в нея през друг вход.
	— А къде… — започна да пита Леско. Ягодата моментално се извърна към един страничен ход и извика:
	— Лютиче? Ще дойдеш ли в голямата бърлога?
	Никой не отговори.
	— Странно! — учуди се Ягодата, обърна се и отново започна да води. — Обикновено е там по това време. Често се случва да го извикам, нали разбираш.
	Леско се задържа малко назад и бързо проучи страничния вход с нос и мустаци. Прагът на леговището бе покрит със слой мека почва, падала от тавана през поне един цял ден. Следите на Ягодата се бяха ясно отпечатали, в меката почва, но там нямаше никакви други следи.


>>	14. „Като дървета през ноември“

E>
	Дворците и военните лагери са единствените места, където можеш да опознаеш света … Възприемай тона на компанията, с която си в момента.
@	Граф Честърфилд, „Писма до сина му“
E$

	Голямата бърлога не бе така многолюдна, както когато я напуснаха. Първо срещнаха _Нилдро-хаин_. Тя бе с група от три-четири фини зайки, които си говореха тихо и изглежда се чувстваха добре. Носеше се мирис на зеленина. Очевидно някакъв вид храна бе на разположение под земята, като марулите на _Триара_. Леско се спря да поговори с _Нилдро-хаин_. Тя запита дали е отишъл чак до кладенеца и до _Ел-Ахрейра_ на Златния Дъжд.
	— Да, отидохме дотам — отговори Леско. — Боя се, че това е нещо много странно за мен. По-скоро бих се възхищавал от теб и от твоите приятелки, отколкото от камъни по стената.
	Докато казваше това, той забеляза, че Игликата се е присъединил към тях и че Ягодата му говори нещо тихо. Той дочу думите: Никога преди не е виждал Форма, а малко след това и отговора на Игликата: „Е, това действително е различно от нашата гледна точка.“
	Леско изведнъж се почувства уморен и угнетен. Той дочу Къпината някъде зад лъскавото и яко рамо на Игликата, запъти се към него и тихо му каза:
	— Ела навън на тревата. Доведи и всички други от нашите, които искат да дойдат.
	В този момент Игликата се обърна към него и му каза:
	— Сигурно ще се радвате да се нахраните сега. Ще ви покажа какво имаме тук долу.
	Един-двама от нас тъкмо се готвим да излезем горе да _силфлеем_* — отговори Леско.
	[* _Силфлеене_ означава хранене над земята. — Б.‍а.]
	— О, дъждът е още прекалено силен — каза категорично Игликата, все едно че не може да има две мнения по въпроса. — Ще ви нахраним тук.
	— Бих съжалявал да споря за това — отговори твърдо Леско — но някои от нас се нуждаят от _силфлеене_. Ние така сме свикнали, дъждът не ни пречи.
	Игликата за момент бе смаян. После се засмя.
	Явлението смях е непознато между животните, въпреки че е възможно кучетата и слоновете да имат известни наклонности в тази насока. Ефектът върху Леско и Къпината бе съкрушителен. Леско първо си помисли, че Игликата проявява симптомите на някаква болест. Къпината явно реши, че той може да ги нападне и се отдръпна назад. Игликата нищо не каза, но зловещият му смях продължи. Леско и Къпината се обърнаха и изприпкаха до най-близкия ход, все едно като бягайки от пор. По средата на пътя срещнаха Съдинката, който бе достатъчно малък, така че те първо се разминаха с него, а после той се завъртя и тръгна след тях.
	Дъждът продължаваше силно да вали. Нощта бе тъмна и студена за май месец. И тримата се сгушиха в тревата и започнаха да хрупат, докато дъждът се лееше по козината им на потоци.
	— Господи, Леско — каза Къпината. — Наистина ли искаше да _силфлееш_? Тук е ужасно. Аз тъкмо се готвех да похапна каквото имаше долу и после да легна да спя. Какво имаш предвид?
	— Не знам — отговори Леско. — Изведнъж ми се прииска да изляза навън и пожелах и ти да си с мен. Струва ми се, че виждам какво безпокои Петко. Въпреки че той сигурно ще го преодолее, надявам се. Но _има_ нещо странно в тези зайци. Знаеш ли, че те забиват камъни в стените?
	— Така ли правят?
	Леско обясни. Къпината бе също така озадачен като него.
	— Но ще ти кажа нещо друго — поде Къпината. Голям Перчем имаше право. Те _наистина_ пеят като птици. Бях в леговището на един заек на име Ранилист. Неговата зайка има малки и тя издаваше звуци над тях точно като червеношийка есенно време. За да ги приспи, както обясни тя. Това, да ти кажа, наистина ме смая.
	— А _ти_ какво мислиш за тях, _Хлао-ру_? — запита Леско.
	— Те са много мили и внимателни — отговори Съдинката — но ще ти кажа какво ме учудва. Всички те изглеждат ужасно тъжни. Не мога да разбера защо, след като са толкова големи и силни и имат такова великолепно селище. Напомнят за дървета през ноември. Но сигурно е глупаво да мисля така, Леско. Ти ни доведе тук и съм сигурен, че това е хубаво и безопасно място.
	— Не, изобщо не е глупаво. Не се бях сетил за това, но ти си абсолютно прав. Те като че ли всички имат нещо наум, което ги тормози.
	— В крайна сметка — каза Къпината, — не знаем защо са толкова малко. Те изобщо не могат да напълнят селището. Може да са имали някакви неприятности, заради които са тъжни.
	— Не знаем, защото те не ни казват. Но ако ще оставаме тук, трябва да се научим как да се държим с тях. Не можем да се бием с тях — прекалено големи са. А не искаме и те да се бият с нас.
	— Не вярвам те да _могат_ да се бият, Леско — каза Съдинката. — Въпреки че са толкова големи, не ми приличат на борбени натури. Не са като Голям Перчем или Сребърен Блясък.
	— Доста неща си забелязал, а, _Хлао-ру_ — похвали го Леско. — Усещате ли, че дъждът се усилва? Имам достатъчно трева в стомаха си засега. Да отидем пак долу, но нека останем заедно за известно време.
	— А защо да не поспим — каза Къпината. — Вече цяло денонощие не съм спал и съм капнал.
	Те се спуснаха надолу през друга дупка и скоро откриха суха и празна бърлога, където се сгушиха заедно и заспаха, сгрени от топлината на собствените си тела.
	Като се събуди, Леско веднага усети, че вече е сутрин — малко след изгрев-слънце, като се съди по мириса наоколо. Ясно се усещаше ароматът на ябълков цвят. После усети и по-слабите миризми на лютичета и коне. Заедно с тях бе смесена още една миризма. Въпреки че го подразни, известно време той не можа да каже каква точно е тя. Опасна миризма, неприятна миризма, напълно неестествена миризма — при това, съвсем наблизо навън. Бе миризма на пушек — нещо гореше. После се сети как Голям Перчем, след разузнаването си предния ден, бе споменал за малките бели пръчици в тревата. Точно това беше. Отвън по тревата бе ходил човек. Вероятно това го бе събудило.
	Леско лежеше в топлата, тъмна бърлога с приятно чувство за сигурност. Той можеше да подуши човека. А човекът не можеше да подуши него. Единственото, което човекът можеше да подуши, бе неприятният пушек от белите пръчици. Леско се замисли за формата при кладенеца и после се унесе в полудрямка и сънува _Ел-Ахрейра_ да казва, че е само номер дето се е предрешил като Отровно Дърво и е разположил камъните по стената, за да ангажира вниманието на Ягодата докато се опознава с _Нилдро-хаин_.
	Съдинката се раздвижи и се завъртя в съня си, мърморейки: _„Саин лей нарн, марли?“_ („Спорежът вкусен ли е, мамо?“) и Леско, трогнат от мисълта, че той сигурно сънува предишните дни, се завъртя на своята страна, за да му направи място да се настани удобно. В този момент, обаче, чу как един заек се приближава в близък тунел. Който и да бе, той викаше и тропаше неестествено.
	Звукът, както бе казал Къпината, приличаше на птича песен. Когато заекът наближи, Леско можа да различи думата:
	— _Флейра! Флейра_.
	Гласът бе на Ягодата. Съдинката и Къпината започнаха да се събуждат, повече от тропането, отколкото от гласа, който, бидейки тънък и непознат, не събуждаше в техния сън никакъв дълбок инстинкт. Леско се измъкна от бърлогата в подземния ход и веднага срещна Ягодата, който енергично тропаше със задния си крак по пода.
	— Майка ми обичаше да казва: „Ако бе кон, таванът щеше да падне“ — каза Леско. — Защо тропаш?
	— За да събудя всички — отговори Ягодата. — Валя почти цяла нощ, както знаеш. Обикновено при лошо време спим в ранната сутрин. Но сега времето се оправи.
	— Но защо все пак да се събуждат всички?
	— Защото човекът мина вече и с Игликата си помислихме, че _флейрата_ не трябва да се оставя дълго време да лежи. Ако не отидем да я вземем, идват плъховете и враните, а аз не обичам да се бия с плъхове. Надявам се, че това ще е като детска игра за любители на приключенията като вас.
	— Не разбирам.
	— Добре, ела с мен. Само за малко ще се върна обратно по този тунел, за да извикам _Нилдро-хаин_. Нали разбираш, в момента нямаме малки, така че тя ще излезе навън с всички нас.
	И други зайци се придвижваха по тунела и Ягодата заговори повечето от тях, като няколко пъти спомена, че за него ще е радост да заведе новите приятели през полето. Леско започна да осъзнава, че харесва Ягодата. Предният път бе прекалено уморен и объркан, за да може да го оцени. Но сега, след като се бе наспал добре, той разбираше, че Ягодата е безобидно и почтено същество. Той бе трогателно предан на красивата _Нилдро-хаин_, а очевидно имаше и весел нрав и голяма способност да създава настроение. Като излязоха навън в майската утрин, той прескочи вадата и се шмугна игриво като катерица във високата трева. Като че ли бе загубил загрижения си вид, който бе обезпокоил Леско предната вечер. Самият Леско обаче се спря при изхода от дупката, както винаги правеше зад завесата от къпини в старото селище и огледа цялата долина.
	Слънцето се бе издигнало зад шубрака и дърветата хвърляха дълги сенки на югозапад по полето. Росната трева блещукаше и наблизо едно орехово дърво цялото светеше в цветовете на дъгата, проблясващи при поклащането на клоните му от слабия вятър. Потокът се бе уголемил и Леско дочуваше неговия по-дълбок и плавен ромон, променен от вчера насам. Целият склон между шубрака и потокът бе изпъстрен с бледолилавите цветове на горвите — всяка една от тях стоеше самостоятелно в тревата, с крехко стъбълце на цветчето над разтворените кресоноподобни листа. Бризът отслабваше и малката долина бе в пълно спокойствие, осветена от слънчевите лъчи и оградена като в рамка от гората от двете й страни. Над тази ведра тишина се чу зовът на кукувица — подобно на падането на няколко птичи пера върху спокойна езерна повърхност.
	— Съвсем безопасно е, Леско — обади се Игликата зад него в дупката. — Знам, че си свикнал да се оглеждаш преди _силфлеене_, но тук обикновено направо излизаме.
	Леско нямаше намерение да си променя навиците или да приема указания от Игликата. Но от друга страна, никой не го насилваше да прави нещо и нямаше смисъл да се заяжда за дреболии. Той прескочи вадата и отново се огледа. Няколко заека вече тичаха надолу в полето към далечен жив плет, изпъстрен с бели цветя. Забеляза Голям Перчем и Сребърен Блясък и отиде да се присъедини към тях, изтръсквайки влагата от предните си лапи като някоя котка.
	— Надявам се приятелите ти да са се погрижили добре за теб, както нашите домакини направиха за нас, Леско — каза Голям Перчем. — Сребърен Блясък и аз се чувстваме, като че наистина отново сме у дома си. Ако искаш да знаеш мнението ми, струва ми се, че на всички ни провървя. Дори и Петко да греши и нищо ужасно да не се е случило в старото селище, пак бих казал, че тук сме по-добре. Идваш ли да се нахраним?
	— Каква е точно тази работа с храненето, как мислиш? — запита Леско.
	— Не ти ли казаха? Изглежда, че има _флейра_, която може да се вземе по-надолу в полето. Повечето от тях ходят там всеки ден.
	(Както всеки знае, зайците обикновено се хранят с трева. Но по-вкусната храна, например марули или моркови, за която биха направили експедиция или ограбили някоя градина, се нарича _флейра_.)
	— _Флейра_? Но не е ли вече много късна утрин за нападение на градина? — попита отново Леско, поглеждайки към далечните покриви на фермата зад дърветата.
	— Не, не — отговори един от местните зайци, който бе чул въпроса му. — _Флейрата_ се оставя в полето, обикновено близо до мястото, което е нагоре — срещу течението на потока. Ние или там я ядем, или я носим обратно, или правим и двете. Днес специално ще трябва да донесем от нея. Дъждът снощи бе толкова силен, че много малко от нас излязоха и сме почти изчерпали запасите в селището.
	Потокът преминаваше през плета, а в отвора имаше и брод за домашни животни. След дъжда този брод се бе разкалял и следите от копита бяха пълни с вода. Зайците направиха широк обход и преминаха през друг, по-далечен отвор в плета, близо до чепатото стъбло на една киселица. По-нататък, около тръстиков гъсталак, имаше ограда от колове и напречни летви, висока колкото половин човешки бой. Вътре в оградата, сред цъфнали лютичета, потокът бликаше от своя извор.
	На близкото пасище Леско забеляза разпръснати червеникави и оранжеви неща, някои от тях със светлозелени листа, които добре си личаха на фона на по-тъмната трева. Те имаха остър аромат — като че бяха прясно отрязани. Ароматът бе привлекателен. Устата му се напълни със слюнка и той се спря, за да отдели _храка_. Игликата мина наблизо и го изгледа с неестествената си усмивка. Но сега Леско, в своето нетърпение, не обърна внимание на усмивката. Силно привлечен, той изтича откъм плета към разпръснатите неща. Дойде до едно от тях, помириса го и го опита. Това беше морков.
	През живота си Леско бе ял различни корени, но само веднъж преди бе вкусвал морков — Когато от една каруца се бе разсипал цял чувал близо до старото селище. Това бяха стари моркови, някои от тях полуизядени от мишки и мухи. Но за зайците те бяха върховен лукс — пир, на който всичко останало се забравя. Леско започна да хрупа и да гризе и богатият и наситен вкус на култивираните корени го изпълни с вълна на блаженство. Той започна да подскача по тревата, захапваше морковите един след друг и изяждаше и зеленината им заедно с корена. Никой не го прекъсна. Изглежда, че имаше достатъчно за всички. От време на време, той инстинктивно поглеждаше нагоре и подушваше вятъра, но тази предпазливост бе отнемай къде. „Ако има _елили_, нека дойдат — си помисли той. — Ще се бия с тях. Така или иначе, няма къде да избягам. Какво място! Какво селище! Нищо чудно, че тукашните зайци са големи като питомни зайци и са с аромата на принцове!“
	— Здрасти, Съдинке! Натъпкай се с храна чак до ушите! Няма повече да трепериш на брега на потоците, старче!
	— След седмица-две, той вече няма да знае как се трепери — обади се с пълна уста Крепис. — Толкова добре се чувствам. Бих те последвал навсякъде, Леско. Онази нощ в пирена не бях на себе си. Лошо е когато знаеш, че няма как да се скриеш под земята. Надявам се, че разбираш.
	— Всичко е забравено — отговори Леско. — По-добре да попитам Игликата — какво трябва да правим, за да отнесем част от храната в селището.
	Той намери Игликата близо до извора. Очевидно Игликата се бе вече нахранил и си миеше лицето и предните лапи.
	— Има ли тук корени всеки ден? Къде… — щеше да попита Леско, но се спря точно навреме и си помисли: „Започвам да се научавам.“
	— Невинаги корени — отговори Игликата. — Тези са миналогодишни, както сигурно си забелязал. Предполагам, че се прочистват остатъците. Случва се да са най-различни неща — корени, зеленина, стари ябълки. Зависи. Понякога няма и съвсем нищо, особено при хубаво лятно време. Но при сурово време, през зимата — почти винаги има нещо. Обикновено големи корени, къдраво зеле, понякога царевица. Ние и това ядем, да знаеш.
	— Е, тогава храната не е проблем. Цялото място би трябвало да е пълно със зайци. Предполагам…
	Когато си готов — прекъсна го Игликата — а да знаеш, няма нужда да бързаш, нахрани се спокойно — би могъл да опиташ да носиш храна. С тези корени това е лесно — може би те са най-лесната за носене храна, с изключение на марулите. Просто захапваш един от тях, носиш го обратно до селището и го слагаш в голямата бърлога. Аз обикновено вземам по два едновременно, но то е защото имам голям опит. Знам, че зайците обикновено не носят храна, но ще се научиш. Полезно е да имаш складирана храна. Зайките се нуждаят от храна за малките си, когато започнат да порастват. А и това е голямо удобство за всички ни при лошо време. Ела с мен да ти помогна, ако носенето ти се стори трудно отначало.
	На Леско хич не му бе лесно да се научи да захапва в уста половин морков и да го носи като някое куче през полето чак до селището. Трябваше няколко пъти да си почива и да го оставя на земята. Но Игликата го насърчаваше, а и той бе решил да се държи на положение — като способен водач на новодошлите. По негово предложение, двамата с Игликата изчакаха при един от входовете, за да видят как се справят спътниците му. Всички полагаха усилия и даваха най-доброто от себе си, въпреки че за по-малките зайци, особено за Съдинката, задачата бе много трудна.
	— Смело, Съдинке — му подвикна Леско. — Помисли си колко ще ти е хубаво, като изядеш този морков довечера. Сигурен съм, че и на Петко му е трудно като на теб — той също е по-малък.
	— Петко не го знам къде е — отговори Съдинката. — Виждал ли си го?
	Като стана дума за това, Леско се сети, че не го е виждал скоро. Обезпокои се малко и, докато се връщаше обратно с Игликата, положи всички усилия, за да обясни странния темперамент на Петко:
	— Надявам се да е добре. Смятам да ида и да го потърся, след като пренесем този втори товар моркови. Имаш ли представа къде може да е?
	Леско изчака Игликата да отговори, но отново отговор нямаше. Малко след това Игликата каза:
	— Виждаш ли тези чавки как се навъртат около морковите? Вредят ни вече няколко дни. Трябва да накарам някой да ги държи настрана по време на носенето. Но те са прекалено големи, за да може един заек да се оправи с тях. Що се отнася до врабчетата…
	— Какво общо има всичко това с Петко? — запита Леско остро.
	— Всъщност — каза Игликата, затичвайки се — ще ида аз самият.
	Но той не нападна чавките и Леско го видя как взе друг морков и тръгна обратно. Раздразнен, Леско се присъедини към Къпината и Глухарчето и тримата се върнаха заедно. Като наближиха склона със заешкото селище, той изведнъж забеляза Петко — седнал полуприкрит зад ниско разпрострелите се клони на тисово дърво, на самия край на шубрака, малко по-встрани от селището. Леско пусна моркова си, изтича, ровейки нагоре по склона и се приближи до Петко под ниските и гъсти клони. Петко нищо не каза и продължи да се взира към полето. В крайна сметка Леско наруши мълчанието и запита:
	— Няма ли да дойдеш да се научиш да носиш храна, Петко? Не е много трудно, след като веднъж усетиш как става.
	— Не искам да имам нищо общо с това — отговори тихо Петко. — Кучета… вие сте като кучетата, които носят пръчки.
	— Петко! Да не се опитваш да ме ядосаш? Аз няма да се ядосам, само защото ме наричаш с глупави имена. Въпросът е, че оставяш другите да свършат цялата работа.
	— Аз съм този, който следва да се ядоса — каза Петко. — Но не ме бива за тази работа, в това е проблемът. Защо трябва да ме слушат? Половината от тях мислят, че съм луд. Но ти, Леско, заслужаваш упрек — защото знаеш, че не съм луд и въпреки това не ме слушаш.
	— Значи ти дори и сега продължаваш да не харесваш това селище? Е, смятам, че грешиш. На всеки се случва понякога да сбърка. Защо и ти да не можеш да направиш грешка, като всички други? Крепис не бе прав в пирена, а ти грешиш сега.
	— Ама тези зайци там долу припкат като катерички с лешници. Как може това да е правилно?
	— Е, бих казал, че са заимствали една добра идея от катеричките и това ги прави по-добри зайци.
	— А смяташ ли, че човекът, който и да е той, оставя тези корени от добро сърце? Какво цели той?
	— Той просто изхвърля отпадъци. Помисли си колко много зайци са похапвали добре с човешки отпадъци — увехнали марули, стари репи? Знаеш, че всички го правим, когато можем. Не са отровни, Петко, това мога с положителност да ти кажа. А ако човекът искаше да застреля зайци, имаше много възможности за това тази сутрин. Но той не го направи.
	Петко като че ли още повече се смали, като се притисна към земята.
	— Глупаво е от моя страна да се опитвам да споря — промърмори той измъчено. — Леско, мили Леско, истината е, че просто знам, че има нещо неестествено и зло, усукано около цялото това място. Не знам точно какво е, така че не е чудно, че не мога да го опиша. Но някак все повече се приближавам към него. То е като да си завреш носа в телена мрежа и да я натискаш по посока на ствола на ябълково дърво, но без да можеш да отхапеш от кората, защото телта ти пречи. Много съм близо до това нещо — каквото и да е то, но не мога да го сграбча. Все пак, като стоя тук сам, може и да успея.
	— Петко, защо не ме послушаш? Хапни си от тези корени и после слез под земята и поспи. Ще видиш, че ще се почувстваш по-добре.
	— Казвам ти, че не искам да имам нищо общо с това място — повтори отново Петко. — Що се отнася до слизане под земята, по-скоро бих се върнал при пирена. Покривът на подземната зала е направен от кости.
	— Не, това са дървесни корени. Но така или иначе, нали беше под земята през нощта?
	— Не бях — каза Петко.
	— Какво? Къде си бил тогава?
	— Тук.
	— Цялата нощ?
	— Да. Нали знаеш, тисовото дърво дава добър подслон.
	Сега вече Леско сериозно се разтревожи. Ако ужасните видения на Петко са го накарали да стои цяла нощ на открито под силния дъжд, без да обръща внимание на студа и на опасността от бродещи _елили_, очевидно е, че нямаше да е лесно да бъде разубеден. Леско помълча известно време. Най-накрая каза:
	— Колко жалко! Продължавам да мисля, че ще е по-добре да се присъединиш към нас. Но сега ще те оставя сам и ще дойда да видя как си по-късно. Все пак, недей да ядеш от тисовото дърво.
	Петко нищо не отговори и Леско се върна обратно в полето.
	Денят очевидно не бе предразполагащ към мрачни пророкувания. Към _ни-Фрит_ стана толкова горещо, че от долната част на полето започна да се вдига омара. Въздухът бе наситен с мирис на трева, все едно че бе вече краят на юни. Ментата и ригана, макар и още неразцъфнали, излъчваха своя аромат от листата си, а тук-там имаше вече цъфнала коча билка. Малка птичка* пя цяла сутрин високо в клоните на брезово дърво, близо до изоставените дупки оттатък склона. А някъде от вътрешността на гората, близо до кладенеца, се чуваше красивата песен на черноглаво коприварче. В ранния следобед топлината започна да създава чувство за неподвижност. Цяло стадо крави бавно пристигнаха от по-високи полета в търсене на сянка, пасейки по пътя си. Много малко зайци останаха над земята. Повечето спяха в бърлогите. Но Петко продължаваше да стои сам под тисовото дърво.
	[* Английското наименование на птичката е chiff-chaff, а латинското — Phylloscopus rufa. — Б.‍пр.‍]
	На свечеряване, Леско потърси Голям Перчем и двамата отидоха до шубрака зад заешкото селище. Най-напред вървяха предпазливо, но скоро се увериха, че няма да намерят следата на нито едно животно, по-голямо от мишка.
	— Нищо не се надушва — каза Голям Перчем — а и следи няма. Струва ми се, че Игликата ни каза самата истина. Действително няма никакви _елили_ тук. Не е както в гората, където прекосихме реката. Трябва да ти кажа, Леско, че бях страхотно уплашен тази нощ, но не исках да го покажа.
	— И аз също — отговори Леско. — Но съм съгласен с теб за това място. Изглежда напълно безопасно. Ако ние…
	— Тук има нещо странно, обаче — прекъсна го Голям Перчем. Той беше всред къпинов храсталак, където имаше заешка дупка, водеща до един от подземните ходове на селището. Почвата беше мокра и влажна, с дебел пласт стари листа над пръстта. На мястото, където Голям Перчем се бе спрял, имаше следи от някакви резки движения. Цели купища изсъхнали листа бяха като че ли подхвърляни нагоре. Някои висяха по клоните на къпините, а по земята оттатък къпинака се виждаха по-влажни и сплъстени листа. Точно по средата земята бе гола и бе набраздена с дълги следи от драскане, а се виждаше също и тясна цилиндрична дупка, с диаметър горе-долу колкото на морковите, които зайците пренасяха сутринта. Двата заека подушиха и се взряха във всичко това, но нищо не можаха да разберат.
	— Най-странното е, че няма миризма — каза Голям Перчем.
	— Няма — потвърди Леско. — Само заешка, която, разбира се, е навсякъде наоколо. И човешка — която също е навсякъде. Но тази миризма би могло да няма нищо общо със случилото се тук. Тя ни казва единствено, че човек е минал през гората и е хвърлил бяла пръчица на земята. Но земята тук не е издраскана от човек.
	— Е, може тези луди зайци тук да танцуват на лунна светлина, или да правят нещо друго подобно.
	— Не бих се изненадал — съгласи се Леско. — Би било точно в техния стил. Хайде да попитаме Игликата.
	— Е, това е единствената глупост, която каза тази вечер. Я ми кажи, откакто сме дошли тук, Игликата отговорил ли е изобщо на някакъв твой въпрос?
	— Амии — почти не.
	— Опитай се да го попиташ къде танцува на лунна светлина. Кажи му: „Иглика, къде…“
	— А, значи и ти си забелязал? Той не отговаря на никакъв въпрос, започващ с думата „къде“. Нито пък Ягодата. Струва ми се, че това ги дразни по някакъв начин. Съдинката бе прав, като каза, че те не са добри борци. Така че вероятно пазят някаква тайна дори и от нас. По-добре да се примирим с това. Все пак, не искаме да ги наскърбяваме, а сигурно този проблем ще се разреши някак с времето.
	— Тази вечер пак ще вали — каза Голям Перчем. — И то сигурно скоро. Хайде да слизаме под земята и да се опитаме да ги предразположим — да говорят по-свободно.
	— По мое мнение единственото, което можем да направим по този въпрос, е да чакаме. Но съм съгласен да слезем под земята. И, за бога, нека накараме и Петко да дойде с нас. Той направо ме тревожи. Знаеш ли, че нощеска е стоял през цялото време на дъжда?
	Докато се връщаха през храсталака, Леско разказа цялата сутрешна сцена. Намериха го под тисовото дърво и след доста бурна сцена, при която Голям Перчем стана груб и нетърпелив, Петко бе по-скоро насила принуден, а не убеден, да слезе с тях в голямата бърлога.
	Там бе пълно със зайци, а като заваля дъжда, започнаха да прииждат още от разните ходове. Всички се бутаха, весели и разговорливи. Донесените моркови бяха или изяждани от приятелски компании, или разнасяни на зайките и семействата в техните бърлоги из цялото селище. Но и след като морковите свършиха, залата пак си остана пълна. Бе приятно топло, поради отделяната топлина от толкова много тела. Постепенно груповите разговори утихнаха, но никой още не проявяваше желание да отива да си ляга. Зайците са жизнени на свечеряване и когато вечерният дъжд ги накара да слязат под земята, те продължават да са общителни. Леско забеляза, че почти всички негови зайци като че вече се бяха сприятелили с техните домакини. Установи още, като се придвижваше от една група в друга, че местните зайци очевидно знаеха кой е той и го третираха като водач на новодошлите. Не можа да види къде е Ягодата, но не след дълго Игликата дойде при него от другия край на залата.
	— Радвам се, че си тук, Леско. Няколко от нашите зайци предлагат да послушаме някой разказвач. Надяваме се един от вас да разкаже някоя история, но ако предпочитате, можем да започнем ние.
	Както казва една заешка поговорка: „В селището историите са повече дори и от подземните ходове“. Изобщо, заек да откаже да разкаже история е все едно ирландец да откаже да се бие. Леско и приятелите му направиха кратко съвещание. Не след дълго, Къпината съобщи:
	— Помолихме Леско да ви разкаже за нашите приключения — как успяхме да стигнем дотук и имахме щастието да се присъединим към вас.
	Настъпи неловко мълчание, нарушено само от шумолене и шепот. Къпината, смаян, се извърна към Леско и Голям Перчем.
	— Какво става? — попита той шепнешком. — Нали нищо лошо не казах?
	— Почакай — отговори му тихо Леско. — Нека ги оставим те да кажат, ако нещо не одобряват в предложението. Те тук си имат особени порядки.
	Но тишината продължи известно време — като че местните зайци не ги бе грижа да кажат какво според тях не бе наред.
	— Няма смисъл — каза накрая Къпината. — Ще трябва ти самият да кажеш нещо, Леско. Всъщност защо ти? Аз ще го направя.
	И Къпината заговори пак:
	— Но като размисли, Леско се сети, че между нас имаме много добър разказвач. Глухарчето ще ви разкаже история за _Ел-Ахрейра_.
	След което, Къпината прошепна:
	— Това предложение поне няма как да не се хареса.
	— Но коя история точно? — запита Глухарчето.
	Леско си спомни за изображението при кладенеца и каза:
	— Историята за кралските марули. Струва ми се, че те високо я ценят.
	Глухарчето прие това предложение със същата готовност, каквато вече бе показал и по-рано в гората и обяви на висок глас:
	— Ще разкажа историята за кралските марули.
	— За нас това ще е удоволствие — отговори веднага Игликата.
	— По-добре да внимава, наистина да е така — промърмори Голям Перчем.
	И Глухарчето започна да разказва.


>>	15. Историята за кралските марули

E>
P>
	_Дон Алфонсо_: „Ето го лекаря, красиви госпожи!“
	_Ферандо и Гилелмо_: „Деспина маскирана, каква печална гледка!“
@	Лоренцо да Понте, „Така правят всички“
P$
E$

C>
	Казват, че съществувало време, когато _Ел-Ахрейра_ и неговите последователи загубили всичкия си късмет. Техните неприятели ги прогонили от хубавите земи и те били принудени да живеят в Келфазинските блата. Къде са тези блата аз може и да не знам точно, но едно е сигурно — че по времето, когато _Ел-Ахрейра_ и последователите му живеели там, това е било най-ужасното място на света. Нямало никаква друга храна, освен жилава трева, а дори и тя била размесена с горчива тръстика и лапад. Почвата била прекалено влажна, за да може да се копае — във всяка дупка се появявала вода. Но всички други животни изпитвали такова подозрение към _Ел-Ахрейра_ и хитростите му, че не му разрешавали да излезе от тази окаяна страна, а всеки ден принц Дъга идвал на разходка в блатата, за да провери дали _Ел-Ахрейра_ продължава да е там. Принц Дъга управлявал небето и хълмовете и _Фрит_ му бил казал да уреди света както той намери за добре.
	Един ден, когато Принц Дъга се разхождал в блатата, _Ел-Ахрейра_ го пресрещнал и му казал:
	— Принц Дъга, на зайците от моя народ им е студено и те не могат да се скрият под земята поради влагата. Храната им е толкова груба и бедна, че те ще се разболеят като дойде лошото време. Защо ни държиш тук против волята ни? Ние не правим нищо лошо.
	— _Ел-Ахрейра_ — отговорил Принц Дъга, — всички животни знаят, че ти си крадец и шмекер. В крайна сметка, хитростите ти се обърнаха срещу теб и ти ще трябва да живееш тук, докато успееш да ни убедиш, че си станал честен заек.
	— Тогава никога няма да се измъкнем оттук — казал _Ел-Ахрейра_, — защото мен ще ме е срам да кажа на зайците си да престанат да са хитри. Ще ни пуснеш ли оттук, ако успея да преплувам езеро, пълно с щуки?
	— Не — отговорил Принц Дъга, — вече съм чувал за този ти номер, _Ел-Ахрейра_, и зная как се прави.
	— Ще ни пуснеш ли да излезем, ако открадна марулите от кралската градина? — попитал тогава _Ел-Ахрейра_.
	Да ви обясня сега — крал _Дарзин_ управлявал най-големия и най-богатия животински град в тогавашния свят. Неговите войници били много свирепи, а маруловата градина била заградена с дълбок ров и била пазена от хиляди стражи ден и нощ. Тя била близо до двореца му, на края на града, където живеели повечето от последователите му. Така че като чул _Ел-Ахрейра_ да говори за открадване на марулите на крал _Дарзин_, принц Дъга се засмял и казал:
	— Може да опиташ, _Ел-Ахрейра_. Ако успееш, ще размножа твоя народ навсякъде и никой няма да може да спира зайците да влизат в зеленчукови градини, отсега чак до края на света. Но това, което ще се случи, е, че стражите ще те убият и светът ще се отърве от един така правдоподобно преструващ се калпазанин.
	— Много добре — отговорил _Ел-Ахрейра_, — ще видим какво ще стане.
	Така се случило, че наблизо бил таралежът _Йона_, който търсел охлюви в блатистата почва. Той чул разговора на принц Дъга с _Ел-Ахрейра_ и отишъл в двореца на крал _Дарзин_, за да го предупреди за намерението на _Ел-Ахрейра_ и да поиска награда за това си деяние.
	— Кралю _Дарзин_ — казал той подсмърчайки — този проклет крадец, _Ел-Ахрейра_, се закани да открадне твоите марули и идва насам да те измами и да проникне в градината.
	Крал _Дарзин_ се завтекъл надолу към градината и извикал капитана на стражите.
	— Виждаш ли ги тези марули? — попитал той. — Откакто са засети, ни една от тях не е открадната. Те много скоро ще узреят и тогава смятам да организирам голям пир за целия ми народ. Но чух, че този мошеник _Ел-Ахрейра_ възнамерява да дойде насам и да ги открадне, ако може. Така че ти трябва да удвоиш стражата и всички градинари трябва да бъдат проверявани всеки ден. Нито едно листо не трябва да напусне градината, преди аз или главният опитвач на храна да дадем заповед за това.
	Капитанът на стражата изпълнил всички тези нареждания. Същата нощ _Ел-Ахрейра_ се измъкнал от Келфазинските блата и тайно отишъл до големия ров. С него бил и верният му капитан на _Ауслата_, Зайофейкал. Те приклекнали в храстите и наблюдавали как удвоената стража патрулира нагоре-надолу. На сутринта видели как градинарите пристигат и как всеки бил проверен от трима стражи, преди да влезе. Един градинар бил нов — бил дошъл да замести болния си чичо. Стражите не го познали и не му разрешили да влезе, дори едва не го натикали в рова преди да го пуснат да си ходи. _Ел-Ахрейра_ и Зайофейкал си тръгнали замислени. Същия ден, когато принц Дъга дошъл да се разхожда из блатата, попитал _Ел-Ахрейра_:
	— Я, я, Принце с Хилядата Врагове, къде са марулите?
	— Те ще ми бъдат доставени — отговорил _Ел-Ахрейра_. — Прекалено много са за носене.
	После заедно със Зайофейкал тайно отишъл до една от малкото дупки, които не били пълни с вода, поставил отвън часовой и там цял ден и цяла нощ мислили и се съвещавали какво да правят.
	На хълма при двореца на крал _Дарзин_ имало градина и там децата на краля и на най-важните му последователи били завеждани от своите майки и бавачки. Градината не била оградена със стена и се охранявала само когато децата играели там — нощем мястото било празно, защото там нямало нищо за крадене. На следващата нощ Зайофейкал, който бил получил инструкции от _Ел-Ахрейра_, отишъл в градината и си изкопал скривалище. Там той се скрил през нощта, а на сутринта, когато децата били доведени да си играят, той се промъкнал от скривалището си и се присъединил към тях. Децата били толкова много, че всяка от майките и бавачките помислила, че той трябва да е на някоя друга. Тъй като на ръст той бил като повечето деца, а и изглеждал като тях, бързо успял да се сприятели с децата. Зайофейкал знаел много шмекерии и игри и скоро той тичал и играел, все едно че и той бил дете. Като станало време децата да се прибират вкъщи, Зайофейкал тръгнал с тях. При портите на града стражите забелязали Зайофейкал — как идва заедно със сина на крал _Дарзин_. Спрели го и го попитали коя е майка му, но кралския син казал:
	— Оставете го на мира. Той ми е приятел.
	Така Зайофейкал влязъл с другите деца.
	Веднага след като проникнал в кралския дворец, Зайофейкал се затичал в суматохата и се скрил в една от тъмните бърлоги, където се крил цял ден. Вечерта излязъл и се запътил към кралските складове, където се приготвяла храната за краля и неговите главни последователи и съпруги. Там имало треви, плодове, корени, а дори и орехи и ягоди, защото в тези дни поданиците на крал _Дарзин_ ходели навсякъде из горите и полята. В складовете нямало стражи и Зайофейкал се скрил там в тъмното. После направил всичко по силите си да повреди храната — разбира се, освен тази, която самият той изял.
	Същата вечер крал _Дарзин_ изпратил да повикат главния му опитвач на храна и го попитал дали марулите вече са узрели. Главният опитвач отговорил, че много от тях са станали отлични на вкус и че той вече се е разпоредил няколко да бъдат донесени в складовете.
	— Добре — казал кралят. — Ще изядем две-три тази вечер.
	Но на сутринта кралят и няколко души от свитата му ги заболяло стомах. И с каквото и да се хранели, продължавало да ги боли, защото Зайофейкал се криел в складовете и развалял храната, веднага след като я докарвали. Кралят изял още няколко марули, но продължавал да боледува. Дори разстройството се усилило.
	Пет дни по-късно Зайофейкал се промъкнал навън с децата и се върнал при _Ел-Ахрейра_. Като чул, че кралят е болен и че Зайофейкал е изпълнил всичко, което му било поръчано, _Ел-Ахрейра_ започнал да си прави маскировка. Той прещипнал бялата си опашка и накарал Зайофейкал да изгризе късо козината му и да я боядиса с кал и боровинки. После се покрил целият с влачещи се стръкове от лепка и големи репеи и дори намерил начин да промени миризмата си. Най-сетне толкова се преобразил, че дори собствените му съпруги не могли да го познаят. Казал на Зайофейкал да го следва малко по-назад и отишъл при двореца на крал Дарзин. А Зайофейкал останал да чака навън, на върха на хълма.
	Като пристигнал пред двореца, _Ел-Ахрейра_ поискал да види капитана на стражата и му казал:
	— Ще ме заведеш при краля. Праща ме принц Дъга. Като научи, че кралят е болен, той поръча да ме намерят в далечната земя отвъд Келфазин, за да открия причината за тази болест. Но по-бързо! Не съм свикнал да чакам.
	— А откъде мога да съм сигурен, че това е вярно? — попитал капитанът на стражата.
	— Все ми е едно — отговорил _Ел-Ахрейра_. — Какво е болестта на един дребен крал за главния лекар на земята отвъд златната река на _Фрит_? Ще се върна и ще кажа на принц Дъга, че кралските стражи са глупави и са се отнесли с мен като пълни с бълхи простаци.
	След което, _Ел-Ахрейра_ се обърнал и тръгнал да си ходи, но капитанът се уплашил и го повикал да се върне. В крайна сметка, _Ел-Ахрейра_ се оставил да бъде убеден и стражите го завели при Краля.
	След пет дни приемане на лоша храна и стомашна болест, кралят не бил склонен да прояви подозрение към някой, който твърдял, че е пратен от принц Дъга да му помогне. Той замолил _Ел-Ахрейра_ да го прегледа и му обещал, че ще изпълни всичките му предписания.
	_Ел-Ахрейра_ вложил изключително старание при прегледа на Краля. Той погледнал в очите и ушите му, прегледал зъбите му и изпражненията му, както и краищата на ноктите му и запитал с какво се е хранил. После поискал да види кралските складове и маруловата градина. Като се върнал при Краля, казал много сериозно:
	— Велики Кралю, добре знам каква тъжна новина ще е това за теб, но трябва да знаеш, че причината за болестта ти са точно тези марули, от които имаш толкова много.
	— Марулите? — възкликнал крал Дарзин. — Невъзможно! Всички те са израсли от добри и здрави семена и са пазени ден и нощ.
	— Уви! — казал _Ел-Ахрейра_. — Прекрасно знам това. Но те са инфектирани от ужасния Въшкошар — боже мой, какъв ужасен вирус, който лети в стесняващи се кръгове в Клъджкия Гънпат, отвъд пурпурния Аваго и съзрява в сиво-зелените гори на Оки Поки. Това, нали разбирате, е мой опит да опиша въпроса на разбираем език, като за вас. От медицинска гледна точка са възможни известни усложнения, с които няма да ви занимавам.
	— Не мога да повярвам! — възкликнал пак кралят.
	— Ами най-лесно е да ви дам доказателство. От друга страна, не е редно да заразим някой от вашите поданици. Наредете на стражите да излязат и да доведат пленник.
	Стражите излезли и първото същество, което намерили, бил Зайофейкал, както си пасял на хълма. Довлекли го през градските порти и го завели пред краля.
	— А, заек — казал _Ел-Ахрейра_. — Противно същество! Толкова по-добре. Отвратителни заеко, изяж тази маруля!
	Зайофейкал изпълнил нареждането и малко след това започнал да стене и да се мята насам-натам, ритайки конвулсивно. След това загризал пода и му излязла пяна на устата.
	— Много е болен — констатирал _Ел-Ахрейра_. — Трябва да е изял някоя особено лоша маруля. Или пък, което е по-вероятно, инфекцията е особено смъртоносна за зайците. Но така или иначе, нека сме благодарни, че това не се случи с Ваше Величество. Е добре, той послужи за нашите намерения. Изхвърлете го оттук! Настоятелно бих посъветвал Ваше Величество да не оставяте марулите да стоят на сегашното им място, защото те ще вържат, ще цъфнат и ще дадат семена, а така инфекцията ще се разпространи. Знам, че това е разочарование за вас, но трябва да се отървете от марулите.
	В този момент, по едно щастливо съвпадение, влязъл отново капитанът на стражата, водейки със себе си таралежа _Йона_.
	— Ваше Величество — извикал капитанът. — Това същество идва от Келфазинските блата. Народът на _Ел-Ахрейра_ се събира за война. Твърдят, че ще дойдат да атакуват градината на Ваше Величество, за да откраднат кралските марули. Мога ли да помоля за заповед на Ваше Величество да изведа войниците и да ги унищожа?
	— Аха — възкликнал кралят — но аз имам по-добър план. Нали инфекцията е „особено смъртоносна за зайците“? Е, добре. Нека тогава получат колкото марули искат. Всъщност, най-добре закарайте хиляда марули при Келфазинските блата и им ги оставете там. Хо-хо! Каква шега! Чак се почувствах по-добре от нея!
	— О, каква убийствена хитрост! — възхитил се _Ел-Ахрейра_. — Неслучайно Ваше Величество е ръководител на един велик народ. Смятам, че вече сте в процес на оздравяване. Както и при други болести, лечението е просто, след като вече е установено какво трябва да се прави. Не, не, няма да приема възнаграждение. Във всеки случай, тук няма нищо, което да се счита за ценно в блестящата земя, отвъд златната река на _Фрит_. Направих каквото принц Дъга поиска от мен — това е достатъчно. Ще бъдете ли така добър да наредите на стражите да ме придружат до подножието на хълма?
	И след като се поклонил, _Ел-Ахрейра_ напуснал двореца.
	По-късно същата вечер, докато _Ел-Ахрейра_ карал зайците си да ръмжат войнствено и да тичат насам-натам из Келфазинските блата, принц Дъга пристигнал над реката.
	— _Ел-Ахрейра_ — запитал той — да не съм омагьосан?
	— Напълно е възможно — отговорил _Ел-Ахрейра_. — Ужасният Въшкошар…
	— Хиляда марули са натрупани на купчина до блатото. Кой ги е занесъл там?
	— Казах Ви, че ще бъдат доставени — отговорил _Ел-Ахрейра_. — Не би могло да се очаква от моите зайци, както са гладни и слаби, да ги донесат по целия път от градината на крал Дарзин. Но сега те бързо ще се засилят, при лечението, което ще им предпиша. Защото трябва да знаете, че аз съм лекар. Ако все още не сте чули това, принц Дъга, може да сте сигурен, че скоро ще го чуете — и то от независим източник. Зайофейкал, тръгвай да събереш марулите.
	Така принц Дъга разбрал, че _Ел-Ахрейра_ удържал на думата си и че той самият трябва да спази своето обещание. Пуснал зайците да излязат от Келфазинските блата и те се размножили навсякъде. И от този ден насам, няма сила на земята, която да може да удържи някой заек да не влезе в зеленчукова градина, защото _Ел-Ахрейра_ ги подтиква с хиляди от най-добрите на света хитрости.
C$
	{img:dyga.jpg|#"Така принц Дъга разбрал, че _Ел-Ахрейра_ удържал на думата си и че той самият трябва да спази своето обещание."}


>>	16. Очеболеца

E>
P>
	„Танцувай за мен“ — рече той —
	„Ти си тъй красива, че не бива
	вятър да те отнесе иди слънце да те изгори.“
	И още каза: „Аз съм беден дрипльо,
	но не мога да съм груб
	към тъжната танцьорка и танцуващите мъртви.“
@	Сидни Кейс, „Четири пози на смъртта“
P$
E$

	— Браво! — възкликна Леско, щом Глухарчето завърши разказа си.
	— Много е добър, нали? — обади се и Сребърен Блясък. — Цяло щастие е, че Глухарчето е с нас. Той може да ти повдигне духа, дори само като чуеш гласа му.
	— Е, това малко им смачка фасона — прошепна Голям Перчем. — Да видим дали ще могат да намерят разказвач, който да го наддума.
	Всички бяха уверени, че Глухарчето ги е представил добре. Още от пристигането им, повечето от новодошлите се чувстваха неловко в компанията на техните великолепни и охранени домакини, с техните непринудени маниери, изображения по стените, елегантност, ловко отбягване на почти всички въпроси и, най-вече, с техните моменти на така нехарактерна за заешкия характер меланхолия. А сега разказвачът на новодошлите бе показал, че те са нещо повече от група скитници. Без съмнение, никой разумен заек не би могъл да изпита нещо друго, освен възхищение от разказаната история. Те чакаха да чуят такава реакция, но след няколко мига с изненада осъзнаха, че домакините им не са толкова възторжени.
	— Много хубава история — каза Игликата.
	Той като че ли търсеше още някакъв епитет, но можа само да повтори:
	— Много, много хубава. Необичайна история.
	— Но той със сигурност трябва да я знае — прошепна Къпината на Леско.
	— Винаги съм смятал, че тези традиционни истории носят много очарование — обади се друг заек. — Особено ако са разказани в техния истински, старомоден дух.
	— Да — каза Ягодата. — За тях трябва убеденост. Трябва наистина да вярваш в _Ел-Ахрейра_ и принц Дъга, нали? Тогава всичко останало идва от само себе си.
	— Недей нищо да казваш, Голям Перчем — прошепна Леско, защото Голям Перчем вече бе започнал да трие лапите си от възмущение. — Не можеш насила да ги накараш да харесат историята, щом не я харесват. Нека изчакаме да видим те самите какво могат да направят.
	После Леско продължи на висок глас:
	— Нашите истории не са се променили от поколения насам, да знаете. В крайна сметка, и ние самите не сме се променили. Животът ни е същият като на нашите бащи и на техните бащи преди това. Тук нещата са различни. Ние разбираме това и мислим, че вашите нови идеи и порядки са много вълнуващи. Всички се чудим за какви неща вие разказвате истории.
	— Ами ние старите истории много-много не ги разправяме отговори Игликата. — Нашите истории и поеми са главно за собствения ни живот тук. Разбира се, изработената от Златния Дъжд Форма, която видяхте — това сега вече е старомодно. В действителност _Ел-Ахрейра_ не означава много нещо за нас. Не че историята на приятеля ти не беше очарователна! — прибави бързо той.
	— _Ел-Ахрейра_ е хитрец — обади се Зърнастеца — а зайците винаги ще се нуждаят от хитрост.
	— Не — отговори нов глас някъде оттатък Игликата. — Зайците се нуждаят преди всичко от достойнство, от волята да приемат своята съдба.
	— Смятаме, че Очеболеца е един от най-добрите поети, които сме имали от месеци насам — каза Игликата. — Неговите идеи имат много последователи. Искате ли да го чуете сега?
	— Да, да! — откликнаха гласове от всички посоки. — Очеболеца!
	— Леско — помоли изведнъж Петко — искам да получа ясна представа за този Очеболец, но не смея да го доближа сам. Ще дойдеш ли с мен?
	— Но защо, Петко, какво имаш предвид? От какво се страхуваш?
	— О, _Фрит_ да ми е на помощ! — потрепери Петко. — Мога да го помириша оттук. Той ме ужасява.
	— Петко, не ставай абсурден! Той мирише точно като останалите местни зайци.
	— Той мирише като ечемик, който се е наводнил и е оставен да изгние на полето. Като ранена къртица, която не може да се скрие под земята.
	Като си проправиха път през тълпата и стигнаха до другия край на голямата бърлога, Леско с изненада видя, че Очеболеца е най-обикновен младеж. В предишното им селище в Сендълфорд, никой заек на такава възраст не би бил поканен да разкаже история, освен може би на няколко приятели. Очеболеца имаше див и отчаян вид, а ушите му непрекъснато потрепваха. Но като заговори, той като че престана да усеща слушателите си и непрекъснато обръщаше глава, все едно че чуваше някакъв звук, разбираем само за него. В гласа му имаше грабващо очарование, като движението на вятъра и светлината по една морава. Щом ритъмът му бе усетен от слушателите му, цялата бърлога утихна.
P>
	Вятърът духа, духа над тревата.
	Разлюлява върбовите реси; листата сребърни блестят.
	— Къде отиваш, ветре?
	— Много, много далеч,
	над хълмовете, над края на света.
	— Вземи ме с теб, ветре, високо над небето,
	ще дойда с теб, ще бъда заек-на-вятъра
	в небето, пухестото небе и заекът.

	Поточето тече, тече над камъните,
	всред липи, лютичета, синьото и жълтото на пролетта.
	— Къде отиваш, поточе?
	— Много, много далеч,
	отвъд пирена, плъзгайки се цяла нощ.
	— Вземи ме с теб, поточе, далеч всред звездна светлина,
	ще дойда с теб, ще бъда заек-на-потока
	долу във водата, зелената вода и заекът.

	През есента листата падат, жълти и кафяви, във
	рововете шумолят, по плетищата се закачат.
	— Къде отивате, листа?
	— Много, много далеч,
	в земята отиваме, с дъжда и горските плодове.
	— Вземете ме, листа! О, вземете ме във вашия път тъмен,
	ще дойда с вас, ще бъда заек-на-листата,
	в глъбините на земята, земята и заекът.

	_Фрит_ лежи във вечерното небе. Облаци край него аленеят.
	Аз тук съм, Господарю _Фрит_, във високите треви аз тичам.
	О, вземи ме с теб, като залязваш зад горите,
	Надалеч, в сърцето на светлика, в тишината.
	Че аз готов съм да даря живота си, дъха си,
	За бляскавия кръг на слънцето, слънцето и заекът.
P$
	Докато слушаше, Петко бе обхванат от смесица на интензивна вглъбеност и невярващ ужас. Едновременно възприемаше всяка дума и бе като поразен от страх. По едно време въздъхна, като че започна да осъзнава своите едва доловени мисли, а когато поемата свърши, той сякаш се бореше да дойде на себе си. Оголи зъби и облиза устните си, както Къпината бе направил при мъртвия таралеж на пътя.
	Когато заек бъде изплашен от някой враг, случва се да приклекне и да застине на място, било поради омайване или от надежда да не бъде видян поради естествената му незабележимост. Но после, освен ако омайването не е прекалено силно, идва момент, когато стоенето на място се отхвърля и заекът, като при надмогнато заклинание, в миг се обръща към своето главно средство за спасение — бягството. Точно това като че се случи с Петко в този момент. Той изведнъж подскочи и започна със сила да си пробива път в препълнената бърлога. Няколко заека бяха блъснати и се обърнаха ядосано към него, но той не им обърна внимание. После дойде до място, където вече не можеше да избута два тежки местни заека. Изпадна в истерия, започна да рита и дращи и идващият зад него Леско едва успя да предотврати боя.
	— И брат ми е нещо като поет, да знаете — обясни той на наежените непознати. — Нещата понякога му въздействат много силно, а той не може да обясни защо.
	Единият от зайците прие това обяснение, но другият отговори:
	— О, още един поет? Да го чуем тогава. То ще е нещо като компенсация за рамото ми. Цял кичур козина ми откъсна от него.
	В това време Петко вече ги бе подминал и се промъкваше към входния тунел. Леско усети, че трябва да го последва. Но след всички усилия, които той самият бе положил, за да се държи приятелски с местните зайци, Леско бе така нервиран от поведението на Петко, че каза на Голям Перчем, минавайки покрай него:
	— Ела да ми помогнеш да го вразумим. Един бой сега е последното нещо, което ни трябва.
	Леско чувстваше, че Петко наистина си заслужи малко поучение от страна на Голям Перчем. Последваха Петко нагоре по подземния ход и го настигнаха при изхода. Но преди някой от тях да успее да каже и дума, Петко се обърна и започна да им говори, все едно че са го попитали нещо:
	— Усетихте, нали? И се интересувате дали и аз съм усетил? Разбира се, че почувствах нещата. Това е най-лошото. Няма никакъв номер. Той говори истината. След като говори истината, значи не е луд — нали това щяхте да кажете? Не мога да те упрекна, Леско, аз самият като че ли бях проникнат от това настроение, както един облак навлиза в друг. Но в последния момент се освободих. Може ли някой да каже защо? То стана не по моя воля — беше случайно. Просто имаше някаква малка частичка в мен, която ме отнесе настрани. Какво бях казал за покрива на залата — че е направен от кости? Не е така — по-скоро е като огромна мъгла от лудост, покриваща цялото небе — и ние никога вече няма да можем да виждаме в светлината на _Фрит_ — дори няма да знаем накъде отиваме. О, какво ще стане с нас? Едно нещо може да е вярно и пак да е израз на отчаяна лудост, Леско.
	— Но за какво става дума? — обърна се зачудено Леско към Голям Перчем.
	— Той говори за клепоухия слабоумен поет там долу — отвърна Голям Перчем. — Поне дотолкова мога да разбера. Но защо си мисли, че ние имаме нещо общо с него и с чудноватите му приказки — това вече не знам. Можеш да си спестиш думите, Петко. Единственото нещо, което ни тревожи, е кавгата, започната от теб. Що се отнася до Очеболеца, аз ще си запазя сребърния цвят, а за него ще остане обикновеният бурен*.
	[* Това е игра на думи — на английски език растението очеболец се нарича сребърен бурен (silverweed). — Б.‍пр.‍]
	Петко го изгледа с очи, които като че бяха по-големи от главата му, като на някоя муха.
	— Вие така мислите и така вярвате — каза той. — Но всеки от вас е, по свой начин, много навътре в тази мъгла. Къде е…
	Тук обаче Леско го прекъсна, при което Петко го погледна смаяно.
	— Петко, изобщо не си мисли, че съм дошъл тук за нещо друго, освен да ти кажа колко съм ядосан. Ти застраши доброто отношение към нас в това селище…
	— Застрашил съм? — извика Петко. — Застрашил? Ама цялото това място е…
	— Спокойно. Смятах да ти направя бележка, но ти очевидно си така наскърбен, че няма смисъл. Само че това, което сега ще направиш, е, да дойдеш под земята с нас двамата и да заспиш. Хайде! И засега повече нищо не казвай.
	Един аспект, в който заешките отношения не са така сложни като човешките е, че зайците не се колебаят да използват сила. Като нямаше друг изход, Петко тръгна с Леско и Голям Перчем към леговището, където Леско бе прекарал предната нощ. Там нямаше никой, така че те веднага легнаха и заспаха.


>>	17. Блестящата жица

E>
P>
	Когато зеленината на полето се свлича като похлупак,
	и се показват така добре скритите
		неприятни неща.
	Погледни! Отзад, без звук
	горите се въздигат и застават
		във смъртен полукръг.
	И резето тръгва в своя улей.
	Отвън, през прозореца, се вижда черният фургон на преносвача.
	И изведнъж бързо се появяват
	жените с тъмни очила, изгърбените хирурзи
	и човекът — резач.
@	У.‍ Х. Оден, „Свидетелите“
P$
E$

	Беше студено, много студено и покривът бе направен от кости. Покривът бе направен от преплетени корени на тисово дърво — като яки клони, извити навън и навътре, твърди като лед и осеяни с матово червени плодчета.
	— Хайде, Леско — обади се Игликата. — Ще носим тези тисови плодове в устата си и ще ги ядем в голямата бърлога. Твоите приятели трябва да се научат да правят това, ако искат да възприемат нашите порядки.
	— Не! Не! — извика Петко. — Леско, не!
	Но се появи Голям Перчем, промъкващ се между клоните, с пълна уста с плодчета.
	— Виж! — каза Голям Перчем. — Аз мога да го направя. Тръгвам по друг път. Попитай ме къде, Леско! Попитай ме къде! Попитай ме къде!
	После те тичаха по друг път — не към заешкото селище, а в студените поля и Голям Перчем изтърва плодчетата — кървавочервени капки, здрави като жица.
	— Няма смисъл — каза той. — Няма смисъл да се гризат. Те са студени.
	В този момент на съня си Леско се събуди. Беше в леговището. Потрепери. Защо я нямаше топлината на заешки тела, легнали едно до друго? Къде беше Петко? Леско се изправи и седна. Наблизо Голям Перчем шаваше и потрепваше на сън, търсещ топлина, опитващ се да се сгуши до тялото на друг заек, което вече не беше там. Вдлъбнатината в пясъчния под, където бе лежал Петко още не бе изстинала съвсем, но Петко бе излязъл.
	— Петко! — повика го Леско в тъмното.
	Но още докато говореше, Леско усети, че няма да има отговор. Започна припряно да бута Голям Перчем с носа си:
	— Голям Перчем! Петко е изчезнал! Голям Перчем!
	Голям Перчем моментално се събуди и Леско никога преди не се бе чувствал толкова благодарен на неговата енергия и готовност.
	— Какво каза? Какво не е наред?
	— Петко е изчезнал.
	— Къде е отишъл?
	— Да се храни навън. Само това може да е. Знаеш, че той не би се разхождал из селището — той мрази това.
	— Много грижи създава, нали? А и леговището се е охладило без него. Смяташ, че е в опасност, така ли? Искаш да го потърсиш?
	— Да, трябва. Той е разстроен и напрегнат, а още не е съмнало. Може да има _елили_, каквото и да казва Ягодата.
	Голям Перчем се ослуша и подуши въздуха.
	— Скоро ще съмне — каза той. — На светло лесно ще го намерим. Е, по-добре е да дойда с теб. Не се тревожи — не може да е отишъл далеч. Кралски марули! Ще го науча аз като го хвана.
	— Дори аз ще го държа докато го удряш, но само да го намерим. Хайде!
	Те се изкачиха до изхода от подземния ход. Поспряха за малко и Голям Перчем каза:
	— Тъй като сега новите ни приятели ги няма да ни припират, можем поне да се огледаме преди да излезем — да видим дали наоколо не гъмжи от невестулки и бухали.
	В този миг се чу крясък на кафяв бухал от отсрещната гора. Това бе първият крясък и двамата инстинктивно застинаха, броейки четири удара на сърцето, докато се чу и вторият крясък.
	— Отдалечава се — каза Леско.
	— Чудя се колко ли полски мишки казват същото всяка нощ? Нали разбираш, крясъкът е заблуждаващ. Такова му е предназначението.
	— Е, не мога да се удържа — каза Леско. — Петко е някъде навън и затова отивам след него. Но беше прав — вече се развиделява.
	— Да погледнем ли първо под тисовото дърво?
	Но Петко го нямаше под тисовото дърво. На засилващата се светлина започнаха да се виждат по-горните поля, а отдалеченият жив плет и поточето си оставаха като тъмни линии отдолу. Голям Перчем скочи от ската на полето и изтича по дълга дъговидна линия в мократа трева. Спря се почти отсреща на дупката, от която бяха излезли, а след малко и Леско го настигна.
	— Това тук е негова следа — каза Голям Перчем — при това скорошна. От дупката направо надолу към потока. Няма да е далеч.
	В мократа трева след дъжд, много ясно си личи, когато наскоро е минавал някой. Те последваха следата надолу по полето и стигнаха живия плет, до мястото с морковите и извора на поточето. Голям Перчем бе прав, че следата е прясна. Веднага след като се промушиха през плета, видяха Петко. Той бе сам и се хранеше. Няколко парчета морков все още стояха разхвърляни около извора, но той ги бе подминал и ядеше трева, недалеч от чепатото ябълково дърво. Те се приближиха и той ги погледна.
	Леско нищо не каза и започна да се храни до него. Сега съжаляваше, че бе довел със себе си Голям Перчем. В сумрака преди развиделяването и след първия шок, че Петко го няма, присъствието на Голям Перчем бе като успокоение. Но сега, като видя Петко, толкова малък и така добре познат, неспособен никого да нарани или да прикрие какво усеща, треперещ в мократа трева — от страх или от студ, гневът му бързо изчезна. Само му беше мъчно за него и бе сигурен, че ако можеха да останат сами известно време, Петко щеше да се успокои. Но вероятно бе твърде късно да убеждава Голям Перчем да е благ — само можеше да се надява да минат добре нещата.
	Неочаквано за Леско, Голям Перчем също запази мълчание. Очевидно той очакваше Леско да заговори пръв и не знаеше точно как да започне. Известно време и тримата се движеха тихо по тревата, докато сенките станаха по-плътни и гривиците започнаха да се обаждат от далечни дървета. Леско почувства, че всичко ще е наред и че Голям Перчем явно е по-разумен, отколкото бе предполагал, когато Петко внезапно се изправи на задните си лапи, за пръв път тази сутрин го погледна право в лицето и каза:
	— Сега си отивам. Много съм тъжен. Бих искал да ти пожелая щастие, Леско, но какво ли хубаво може да се пожелае на това място. Така че ти казвам просто довиждане.
	— Но къде ще ходиш, Петко?
	— Ще се махна оттук. Към хълмовете, ако успея да стигна до тях.
	— Как така, сам? Не можеш. Ще загинеш.
	— Не би имал никакъв шанс, приятел — обади се и Голям Перчем. — Ще те хване нещо още преди _ни-Фрит_ (пладне).
	— Не — отговори Петко много тихо. — Вие сте по-близо до смъртта от мен.
	— Да не се опитваш да ме уплашиш, ти нещастно, малко и трепещо снопче от стръкове звездица? — кресна Голям Перчем. — Намислил съм…
	— Чакай, Голям Перчем — прекъсна го Леско. — Недей да му говориш така грубо.
	— Ама нали ти самият каза… — започна да възразява Голям Перчем.
	— Знам. Но сега чувствам нещата по друг начин. Съжалявам, Голям Перчем. Имах намерение да те помоля за помощ да го върнем обратно в селището. Но сега — как да ти кажа, винаги съм се убеждавал, че има нещо вярно в приказките на Петко. Последните два дни отказвах да се вслушам в него и все още смятам, че не е на себе си. Но не ми дава сърце да го закарам обратно в селището. Наистина вярвам, че по една или друга причина това място го плаши до полуда. Ще тръгна с него и може би ще можем да обсъдим нещата. Но не мога да искам и ти да рискуваш. Тъй или иначе, останалите трябва да научат какво става с нас, така че най-добре да отидеш да им кажеш. Ще се върна преди _ни-Фрит_. Надявам се и двамата да се върнем.
	Голям Перчем гледаше смаяно. После се обърна ядосано към Петко и започна:
	— Ти, нещастен черен бръмбар такъв! Никога ли няма да се научиш да изпълняваш заповеди? През цялото време повтаряш все: „аз, аз“. „Имам странно усещане в задния си палец, значи всички трябва да тръгнем и да застанем на главите си!“ И сега, след като намерихме хубаво селище и се настанихме без дори да трябва да се бием, ти правиш всичко възможно да наскърбиш всички! А после рискуваш живота си и живота на един от най-добрите ни зайци, просто за да се прави на бавачка, докато скиташ наоколо като полска мишка-лунатичка. Е добре, на мен ми дотегна от теб, съвсем ясно ти го казвам. И сега се връщам в селището, за да накарам и другите да не се занимават повече с теб. И точно така ще стане — изобщо не се съмнявай в това.
	След което, Голям Перчем се обърна и се втурна през най-близкия проход в плета. Само след миг настана ужасна бъркотия от другата страна на плета. Чуваха се звуци като от ритане и мятане. Една пръчка полетя във въздуха. После купчина сплъстени мокри листа прехвърчаха през отвора в плета и паднаха до Леско. Къпините се залюляха нагоре-надолу. Леско и Петко се спогледаха, и двамата борейки се с желанието си да побягнат. Какъв неприятел се бе появил от другата страна на оградата? Нямаше никакви викове — нито съскане на котка, нито изквичаване на заек — само пращене на клонки и скубане на трева.
	С усилие на волята, с целия си кураж и надмогвайки всичките си инстинкти, Леско се застави да тръгне към прохода, а Петко го последва по петите. Пред тях се откри ужасна гледка. Изгнилите листа бяха изхвърлени нагоре. На голата земя се виждаха дълги резки и бразди. Голям Перчем бе легнал настрани, риташе със задните си лапи и се бореше. Около врата му и покрай едната му предна лапа бе усукана дълга медна жица, проблясваща матово на ранната светлина. Жицата стигаше до забито в земята колче. Примката се бе стегнала здраво в козината зад ушите му. Върхът на едната нишка бе одраскал врата на Голям Перчем и капки кръв, тъмночервени като тисови плодове, се стичаха една по една по рамото му. Няколко мига той лежа задъхан, като страната му се надигаше от тежко и изтощено дишане. После отново започна да се бори, мяташе се напред-назад, дърпаше се и падаше, докато се задави и пак легна.
	Обезумял от отчаяние, Леско изскочи от прохода и застана до него. Голям Перчем бе със затворени очи и устните му се бяха дръпнали назад от предните му зъби в застинала гримаса. Бе прехапал долната си устна и от нея също капеше кръв. Устата и гърдите му бяха покрити с пяна.
	— _Тлайли_! — извика Леско и тропна с крак. — _Тлайли_! Чуй! Ти си в примка — примка! Какво казваха за това в _Ауслата_? Бързо — мисли! Как можем да ти помогнем?
	{img:gledka.jpg|#"Пред тях се откри ужасна гледка."}
	Последва тишина. После Голям Перчем започна да рита със задните си крака, но по-слабо. Ушите му клепнаха. Очите му се отвориха, без да вижда. Бялото на очите му бе набраздено от кръвоносни съдове, а кафявите ириси се въртяха насам-натам. След малко се дочу гласът му, басов и тих, през кървавата пяна на устата му.
	— _Аусла_ — няма смисъл — да се гризе жицата. Колчето — трябва да се изкопае.
	После потрепери конвулсивно, свлече се на земята, целият омацан в кръв и кал и отново застина неподвижен.
	— Тичай, Петко, тичай към селището! — извика Леско. — Доведи другите: Къпината, Сребърен Блясък. Бързо! Той ще умре.
	Петко се втурна напред като стрела. Леско, останал сам, се опита да разбере какво е необходимо да се прави. Какво бе колчето? Как трябваше да го изкопае? Той огледа пак бъркотията пред себе си. Голям Перчем бе легнал напряко на жицата, която излизаше изпод корема му и като че изчезваше в земята. Леско се зачуди поради собственото си неразбиране. Голям Перчем бе казал: „копай“. Това поне на Леско му бе ясно. Започна да рови в меката почва до тялото и накрая челюстите му стигнаха до нещо гладко и твърдо. Спря се в недоумение и в този миг видя Къпината до себе си.
	— Голям Перчем току-що каза нещо — започна да обяснява Леско — но не мисля, че вече може да говори. Той каза: „Изкопайте колчето.“ Какво значи това? Какво трябва да правим?
	— Чакай малко — отговори Къпината. — Нека да помисля. И се опитай да не си нетърпелив.
	Леско извърна глава и се загледа по посока на течението на потока. Надалеч, между двете горички, се виждаше черешовото дърво, където преди два дни бе стоял с Къпината и Петко при изгрев-слънце. Спомни си как Голям Перчем си играеше с Крепис на гоненица във високата трева, забравяйки кавгата от предната вечер заради радостта от пристигането им. Забеляза сега Крепис да тича към него, заедно с още двама-трима: Сребърен Блясък, Глухарчето и Съдинката. Глухарчето дойде най-напред, провря се през отвора в плета и провери какво става, потръпвайки и с втренчен поглед.
	— Какво има, Леско? Какво се случи? Петко каза…
	— Голям Перчем е хванат в примка от жица. Остави го на спокойствие, докато Къпината каже какво да правим. Спри останалите, да не се трупат наоколо.
	Глухарчето се обърна и се затича обратно, тъкмо когато Съдинката се показа.
	— Идва ли Игликата? — запита Леско. — Може би той знае…
	— Не иска да дойде — отговори Съдинката. — Каза на Петко да спре да говори за това.
	— Какво му каза? — не можа да повярва Леско.
	Но в този момент заговори Къпината и Леско отиде мигновено при него.
	— Ето какво — каза Къпината. — Жицата е захваната за колче, а колчето е в земята — ето там, погледни. Трябва да го изкопаем. Хайде — копай до него.
	Леско отново започна да копае — изхвърляше с предните си лапи нагоре влажната и мека почва, но лапите му се плъзгаха по кола. Като в мъгла усещаше как другите чакат наблизо. След малко се задъха и трябваше да спре. Сребърен Блясък зае мястото му, последван от Зърнастеца. Неприятният кол — гладък, чист и с мирис на човек, бе вече оголен на дължина колкото заешко ухо, но все още не се разхлабваше. Голям Перчем не помръдваше. Лежеше напряко на жицата, с раздрана козина, целият окървавен и със затворени очи. Зърнастеца измъкна главата и лапите си от дупката, изчисти лицето си от калта и каза:
	— Колът се стеснява надолу. Заострен е. Струва ми се, че може се прегризе, но не успявам да го достигна със зъби.
	— Нека Съдинката опита — каза Къпината. — Той е по-малък.
	Съдинката се втурна в дупката. Чуваше се как дървото се разцепва от зъбите му — звукът бе подобен като този на мишка в дървен навес нощем. След малко Съдинката се показа с кървящ нос.
	— Треските бодат и е трудно да се диша, но колът е почти прегризан.
	— Петко, отивай да продължиш — каза Леско.
	Петко не се задържа дълго в дупката. И той излезе окървавен.
	— Колът се счупи на две. Вече не е захванат.
	Къпината притисна с нос главата на Голям Перчем. Докато нежно го докосваше, главата се завъртя и после пак се върна в първоначалното положение.
	— Голям Перчем — каза Къпината до ухото му. — Колът е измъкнат.
	Отговор не последва. Голям Перчем продължаваше да лежи неподвижно. Голяма муха кацна на едното му ухо, Къпината ядосано я удари и тя отлетя, бръмчейки в слънчевата светлина.
	— Струва ми се, че си е заминал — каза Къпината. — Не мога да усетя дишането му.
	Леско приклекна до Къпината и наведе ноздрите си близо до тези на Голям Перчем, но имаше лек вятър и той не бе сигурен дали раненият заек все още диша. Лапите бяха отпуснати, коремът — също. Опита си да си спомни какво е чувал за примките. Един силен заек би могъл да си строши врата в примка. А може някой остър връх на жицата да е пробил дихателната му тръба?
	— Голям Перчем — прошепна Леско. — Измъкнахме те. Свободен си.
	Но раненият заек дори и не помръдна. Леско изведнъж съобрази, че ако Голям Перчем е умрял — а какво друго би могло да накара точно него да лежи и да мълчи в калта — то в такъв случай трябва да отведе другите, преди ужасната загуба да е изчерпила куража им и да е пречупила духа им, което би се случило, ако останат при тялото му. Освен това, сигурно и човекът щеше да дойде скоро, за да отнесе бедния Голям Перчем. Те трябва да си тръгнат. А той трябва да се постарае всички те — дори и той самият — да забравят случилото се възможно най-бързо.
	— Сърцето ми се присъедини към Хилядата, защото приятелят ми спря да тича днес — каза Леско на Къпината, цитирайки заешка поговорка.
	— Поне да не беше се случило точно с Голям Перчем — отвърна Къпината. — Какво ще правим без него?
	— Останалите чакат — каза Леско. — Трябва да оцелеем. Сигурно има нещо, с което да ги разсеем. Помогни ми, защото за мен това е непосилна задача.
	Той се извърна от тялото и потърси с поглед Петко сред зайците наоколо. Но Петко никъде не се виждаше, а Леско го бе страх да попита къде е, защото това щеше да е признак на слабост и на нужда от успокоение. Вместо това заговори със сърдит тон:
	Съдинке, защо не си почистиш лицето и спреш кървенето? Миризмата на кръв привлича _елили_. Ти знаеш това, нали?
	— Да, Леско. Съжалявам. Голям Перчем ще…
	— И още нещо — заговори пак Леско отчаяно. — Какво ми разправяше за Игликата? Действително ли бил казал на Петко да мълчи?
	Да, Леско. Петко влезе в селището, каза ни за примката и че бедният Голям Перчем…
	— Добре, ясно. И тогава Игликата какво направи?
	— Игликата, Ягодата и останалите се престориха, че нищо не са чули. Това беше смешно, защото Петко викаше така, че всички да чуят. И после, когато ние се затичахме навън, Сребърен Блясък запита Игликата: „И вие идвате, нали?“. А Игликата просто му обърна гръб. Тогава Петко отиде при него и му каза нещо много тихо, но чух какво Игликата отговори: „Хълмове или _Инле`_, все ми едно къде ще отидете. И да си държиш езика зад зъбите.“ После удари Петко и го одраска по ухото.
	— Ще го убия — каза задъхано един нисък глас зад тях. Всички подскочиха и се извърнаха. Голям Перчем бе повдигнал глава и се бе подпрял на предните си лапи. Тялото му се бе извило и седалището му и задните лапи все още бяха прострени долу. Очите му бяха отворени, но лицето му бе така покрито с кръв, пяна и кал, че приличаше по-скоро на някакво демонично същество, а не на заек. Така видът му, вместо да изпълни останалите с радост и чувство на облекчение, предизвика по-скоро ужас. Той се наведе настрана и никой не каза дори една дума.
	— Ще го убия — повтори Голям Перчем, пелтечейки през замърсените си мустаци сплъстена козина. — Помогнете ми, глупаци такива! Няма ли кой да махне тази воняща жица от мен?
	И той тръгна полека, влачейки задните си крака. После падна отново и запълзя напред, влачейки подире си жицата и счупеното колче, което тракаше отзад.
	— Оставете го на спокойствие! — извика Леско, защото сега всички зайци се бяха втурнали към Голям Перчем. — Да не искате да го убиете? Оставете го да си почине! Оставете го да диша!
	— Не, нямам да почивам — задъха се Голям Перчем. — Съвсем здрав съм.
	Но още докато говореше падна отново, а след това веднага направи усилие пак да се изправи.
	— Това е заради задните ми лапи. Не се движат. Този, Игликата! Ще го убия!
	— Защо ги оставяме да стоят в селището? — извика Сребърен Блясък. — Какви зайци са те? Щяха да оставят Голям Перчем да умре. Всички чухте какво каза Игликата в бърлогата. Те са страхливци. Да ги изгоним — да ги убием! Да превземем селището и да живеем в него ние самите!
	— Да! Да! — изкрещяха всички. — Хайде! В селището! Долу Игликата! Долу Очеболеца! Да ги убием!
	— О, _Емблир Фрит_! — извика писклив глас откъм високата трева.
	При тези светотатствени думи всички замълчаха и се огледаха, чудейки се кой ги е изрекъл. Настана тишина. После помежду два големи кичура брол се показа Петко, със светнали в отчаяна припряност очи. Той изръмжа и заговори неясно, като заек-магьосник в транс, при което най-близо застаналите до него уплашено се дръпнаха. Дори и Леско нищо не можа да каже. После осъзнаха, че той продължава да говори.
	— Селището? Отивате в селището? Глупаци такива. Селището е смъртоносен капан! Цялото това място е един мръсен _елилов_ килер за храна! То се опримчва — навсякъде, всеки ден! Това обяснява всичко — всичко станало откакто дойдохме тук.
	Петко седна на едно място и думите му сякаш започнаха да възлизат нагоре към светлината, над тревата наоколо.
	— Слушай, Глухарче! Ти обичаш историите, нали? Ще ти разкажа една — и то такава, че може и _Ел-Ахрейра_ да разплаче. Имало едно време прекрасно заешко селище в покрайнините на гората, срещу ливадите на една ферма. Било голямо селище, пълно със зайци. Но дошла един ден бялата слепота, много зайци се разболели и умрели. Няколко все пак оцелели, както винаги става. Селището почти се изпразнило. И един ден фермерът си казал: „Мога да увелича броя на тези зайци — да ги направя част от фермата, с тяхното месо и техните кожи. Защо да се занимавам с отглеждане на зайци в клетки? Те са много добре и там, където са си.“ Така той започнал да стреля по всички _елили_ — _лендри_, _хомба_, невестулки, бухали. Започнал да оставя храна за зайците, но не близо до селището им. Защото за неговите цели те трябвало да свикнат да ходят спокойно из полето и гората. И после започнал да им слага клопки — но не прекалено много, така че да не ги изплаши и селището да запустее. Зайците станали големи, силни и здрави, защото той се грижел да имат добра храна, особено през зимата, а също и да не ги е страх от нищо — освен от затягащия се възел на примките покрай живия плет или по горската пътека. Така че зайците заживели както той искал и от време на време някои изчезвали. Зайците станали странни в много отношения — различни от другите зайци. Много добре разбирали какво става. Но дори и пред себе си се правели, че всичко е наред — защото храната е добра, те са защитени, не ги е страх от нищо, с изключение на едно; а самата опасност удряла напосоки тук-там, но никога достатъчно много, за да ги изгони. Те забравили привичките на дивите зайци. Забравили _Ел-Ахрейра_, защото каква полза имало от номера и хитрости, при положение че живеят в контролирано от врага селище и плащат цената за това? Открили други чудновати изкуства, които да заместят хитрите номера и старите истории. Започнали да поздравяват чрез церемониални танци, да пеят песни като птиците и да правят форми по стените. Макар това изобщо да не им помага, така те запълват времето си и получават самочувствие, че са прекрасни личности, цвета на Заещината, по-умни и от свраки. Те нямат вече Главен Заек — за какво им е? Та нали Главният Заек трябва да е като _Ел-Ахрейра_ за селището си и да ги пази от смърт — а тук смъртта е само от един вид и кой Главен Заек би намерил отговор, как да й противодейства? Вместо това, _Фрит_ им изпратил странни поети, красиви и болнави като шикалки, като пухче от червеношийка, останало на див розов храст. И тъй като не могат да понесат истината, тези поети, които може би на друго място биха били мъдреци, са смазани под ужасната тежест на тайната на селището. Така те стигат до такава хубава лудост — за достойнството, съгласието и за всичко друго, което води до представата, че един заек би могъл да обича блестящата жица. Но все пак имат едно много строго правило — възможно най-строгото. Никой никога не трябва да пита къде е някой друг заек. И ако някой запита „Къде?“ по друг начин, освен в песен или поема, той трябва да бъде накаран да замълчи. Самото запитване „Къде?“ е много лошо, но да говориш открито за жиците — това вече е недопустимо. За такова нещо те биха стигнали до бой и убийство.
	Когато Петко спря да говори, никой не помръдна. После, в настъпилата тишина, Голям Перчем се изправи на краката си, залюля се за момент, направи няколко стъпки към Петко и пак падна. Петко не му обърна внимание, а се вгледа внимателно във всеки един от присъстващите. После пак заговори:
	— И тогава една нощ се появихме ние, идвайки отвъд пирена — диви зайци, опитващи се да си изкопаят дупки оттатък долината. Местните зайци не се показаха веднага. Трябвало им е време да помислят какво е най-добре да се направи. Но доста скоро са се сетили — да ни привлекат в селището и да не ни кажат нищо. Не разбирате ли? Фермерът поставя само определен брой примки — така че ако някой заек умре, другите ще живеят по-дълго. Къпина, ти предложи Леско да им разкаже приключенията ни — но това не се прие добре, нали? Кой иска да слуша за храбри подвизи, когато го е срам от собствените му постъпки? Кой иска да чуе открит и искрен разказ от някого, когото заблуждава? Искате ли да продължа? Казвам ви, всичко случило се попада точно в това обяснение — като пчела в цветето напръстник. И вие предлагате да ги убием и да завземем голямото селище? Ние ще завземем покрив от кости, обкичени с блестящи жици! Ще завземем ужаса и смъртта!
	Петко седна в тревата. Голям Перчем, все още влачещ ужасното колче, се довлече до него и потърка носа си в неговия.
	— Все още съм жив, Петко — каза той. — Всички ние сме все още живи. Ти можа да прегризеш по-голям кол от този тук. Аз едва се влача. Кажи ни какво да правим?
	— Какво да правим? — отговори бързо Петко. — Да си тръгваме, и то веднага. Преди да изляза от голямата бърлога казах на Игликата, че си заминаваме.
	— Къде? — попита Голям Перчем.
	Този път отговори Леско:
	— Към хълмовете.
	На юг от тях имаше полегат склон над потока. На билото на склона се виждаше коларски път, а оттатък пътя — горичка. Леско се насочи натам и останалите го последваха.
	— Какво ще правим с жицата, Голям Перчем? — запита Сребърен Блясък. — Колчето може да се захване някъде и пак да я стегне.
	— Не, примката сега е разхлабена. Бих могъл да я отръскам, но вратът ми е наранен и ме боли.
	— Опитай — настоя Сребърен Блясък. — Иначе няма да стигнеш далеч.
	— Леско — извика внезапно Великденчето. — Един заек идва към нас откъм селището. Погледни!
	— Само един? — възкликна Голям Перчем. — Колко жалко! Той е твой, Сребърен Блясък. Не бих те лишил от това. Надявам се добре да се справиш.
	Всички спряха и зачакаха. Идващият заек тичаше по странен праволинеен начин. В един момент дори попадна в гъст магарешки бодил и се превъртя настрани няколко пъти. Но се изправи и се втурна слепешката към тях.
	— Това да не е бялата слепота? — учуди се Зърнастеца. — Той изобщо не гледа къде тича.
	— _Фрит_ да ни опази! — каза Къпината. — Да избягаме ли?
	— Не, той не би тичал така, ако имаше бяла слепота — възрази Леско. — Каквото и да го безпокои, то е нещо друго.
	— Това е Ягодата! — извика Глухарчето.
	Ягодата премина през плета покрай чепатото ябълково дърво, огледа се и се насочи към Леско. Цялото му светско самообладание бе изчезнало. Гледаше втренчено и трепереше така, че дори големият му ръст усилваше впечатлението за неговия изпаднал вид. Сви се в тревата пред неподвижния Леско и застаналия до него Сребърен Блясък и запита:
	— Леско, тръгвате ли си?
	Леско не отговори. Сребърен Блясък каза с остър тон:
	— Теб какво те интересува?
	— Вземете ме със себе си.
	Не последва отговор, затова Ягодата отново повтори:
	— Вземете ме със себе си.
	— Ние не се интересуваме от същества, които ни заблуждават — каза Сребърен Блясък. — По-добре се върни при _Нилдро-хаин_. Без съмнение, тя не е толкова придирчива.
	Ягодата жално изквича, все едно че бе ранен. Погледна Сребърен Блясък, после Леско, после Петко. Накрая измъчено прошепна:
	— Жиците.
	Сребърен Блясък щеше нещо да отговори, но Леско го изпревари:
	— Можеш да дойдеш с нас. Нищо повече няма нужда да казваш. Бедният!
	Само след няколко минути зайците вече бяха прекосили коларския път и изчезнали в отвъдната горичка. Една сврака, съзряла набиващ се на очи ярък предмет на склона, долетя наблизо да го разгледа. Но това бе само един прегризан кол с увита медна жица.


>	Част II
>	На хълма Уотършип

>>	18. Хълмът Уотършип

E>
	Това, което сега е доказано, преди е било само предмет на въображението.
@	Уилям Блейк, „Бракът на Рая и Ада“
E$

	Бе вечерта на следния ден. Северният склон на хълма Уотършип, останал още от ранна утрин в сянка, сега бе осветен от западното слънце — в продължение на около един час, оставащ до свечеряване. Стръмна скала, широка не повече от 600 фута*1, се издигаше вертикално на 300 фута*2 височина — от тясната залесена ивица в низината до равното било на хълма. Светлината, наситена и мека, обграждаше като със златен ореол тревата, прещипа, тисовите храсти и малкото обвеяни от вятъра дървета. От билото изглеждаше, като че спокойната светлина се лее надолу по склона. Но долу, сред тревата и между храстите — в тази гъста джунгла, обитавана от бръмбари, паяци и полски мишки, подвижната светлина бе като танцуващ вятър и носеше оживление. Червените лъчи се появяваха иззад стръковете трева, проблясваха по мембраноподобни крилца, хвърляха дълги сенки и зад най-малките и тънки като жилки крачета, показваха как всяко късче почва се състои от хиляди отделни зрънца. Насекомите жужаха, цвърчаха и бръмчаха в топлия въздух на свечеряване. По-силно от тях, но и по-спокойно, се обаждаха всред дърветата жълтата овесянка, конопарчето и чинката. Чучулигите се бяха извисили и се виеха в ароматния въздух над хълма. Привидната неподвижност на панорамата от време на време се нарушаваше от струйки пушек или проблясък на стъкло в далечината. Далеч надолу се зеленееха засети с пшеница нивя и конски пасища, а тук-там се виждаше и тъмнозеленият цвят на горите. И те, както тревната джунгла, бяха неспокойни на свечеряване, но гледани отдалеч придобиваха по-мирен вид, като че всичко свирепо се разтапяше във въздуха пред тях.
	[*1 Приблизително 180 м. — Б.‍пр.‍]
	[*2 Приблизително 90 м. — Б.‍пр.‍]
	В подножието на затревената скала, Леско и другарите му бяха приклекнали под ниските клони на две-три чашкодрянови дървета. От предния ден насам бяха изминали почти три мили*1. Имаха добър късмет, защото всички те — напусналите старото селище зайци, бяха до един живи и здрави. По пътя бяха прецапали две поточета, а се наложи и да скитат страхливо в обширните гори западно от Екинсуел. После се бяха спрели за почивка в сламата на една самотна плевня в Старвил, но там ги нападнаха плъхове. Сребърен блясък и Зърнастеца, с помощта на Голям Перчем, прикриваха отстъплението, а след като всички можаха да излязат навън последва незабавно бягство. Зърнастеца бе ухапан по едната предна лапа — ухапването от плъх е много болезнено. Докато заобикаляха едно езеро, смаяно наблюдаваха как голяма сива риболовна птица се гмуркаше и гребеше във водата, докато ято диви патици не ги подплашиха със своите крясъци. Трябваше да пресекат широко над половин миля*2 открито пасище, без каквото и да е прикритие, очаквайки всеки миг някаква атака, каквато за щастие не дойде. Чуха неестественото бръмчене в летния въздух на един пилон и преминаха точно под него, след като Петко ги увери, че не е опасен. Сега бяха легнали под чашкодряновите дървета и, уморени и несигурни, душеха наоколо непознатата местност около тях.
	[*1 Приблизително 4,8 км. — Б.‍пр.‍]
	[*2 Приблизително 800 м. — Б.‍пр.‍]
	Откакто напуснаха селището с капаните, бяха станали по-внимателни и по-хитри, бяха се превърнали в задружна заешка група, разбираха се и си помагаха по-добре. Нямаше повече скандали. Истината за селището се бе оказала жесток удар. Сега бяха се сближили, ценяха и разчитаха на способностите на всеки един от тях. Въпреки опитите на Леско да внесе спокойствие при произшествието с капана, на всеки един се бе преобърнало сърцето при мисълта, че Голям Перчем може да е загинал. Всеки си бе помислил, подобно на Къпината: „Какво ще да стане сега с нас?“. Без Леско, без Къпината, Зърнастеца и Съдинката, Голям Перчем наистина щеше да загине. Но и той самият имаше заслуга, че можа да оживее — защото кой друг нямаше да спре да тича при такова нещастие? Вече никой не се съмняваше в силата на Голям Перчем, прозорливостта на Петко, разума на Къпината, или авторитета на Леско. При нападението на плъховете Зърнастеца и Сребърен Блясък изпълниха командата на Голям Перчем и не отстъпиха от позицията си. Останалите последваха Леско, който ги вдигна на крак и без всякакви обяснения им нареди да излязат от плевнята. По-късно Леско каза, че няма друга възможност, освен да се прекоси откритото пасище и те го прекосиха — начело със Сребърен Блясък, докато Глухарчето тичаше най-отпред като разузнавач. А когато Петко каза, че желязното дърво е безопасно, те му повярваха.
	Ягодата преживя доста тежки моменти. Натрупалото се напрежение забави мисълта му и го направи невнимателен, а освен това се и срамуваше от по-раншното си поведение в селището. Той се оказа недостатъчно кален, а и бе свикнал с добра храна в по-голяма степен, отколкото му се искаше да признае. Но той не се оплака нито веднъж и бе ясно, че иска да покаже на какво е способен и се стремеше да не бъде изоставен сам. Дори в гората се оказа много полезен, тъй като бе по-привикнал от останалите към такава обстановка. „Той ще се оправи, да знаеш, ако му дадем шанс“ — бе казал Леско на Голям Перчем, като минаваха покрай езерото. „По-добре ще е по-бързо да свиква, това голямо конте такова!“ — отговори Голям Перчем, защото по техните стандарти Ягодата бе много чист и претенциозен. „Но за предпочитане е да не го гълчим, Голям Перчем. Това няма да му помогне.“ Тази препоръка Голям Перчем прие, макар и да се нацупи. Но трябва да се каже, че и той самият вече не бе така рязък и настойчив, като преди. След капана, той бе почувствал слабост и напрегнатост. Точно той бе вдигнал тревога в плевнята, защото не бе успял да заспи и веднага чу драскането на плъховете. Не му се искаше да остави Сребърен Блясък и Зърнастеца да се бият сами, но бе принуден да остави тежката част на тях. За пръв път в живота си Голям Перчем трябваше да прояви умереност и предпазливост.
	Когато слънцето вече се бе спуснало надолу и докосваше облачната ивица над хоризонта, Леско изскочи изпод клоните и внимателно огледа склона под тях. После се взря и нагоре, където над близките мравуняци се виждаше как се издига голият хълм. Петко и Жълъда го последваха и започнаха да се хранят с растящата наблизо еспарзета. Тя бе нещо ново за тях, но нямаше нужда да им се обяснява, че става за ядене. Настроението им се подобри. Леско се извъртя и се присъедини към тях, сред високите и изпъстрени с розови жилки стъбла на пурпурните нардове.
	— Петко — каза Леско, — нека да изясним нещата. Ти искаш да се изкачим догоре, колкото и далеч да е това, и да намерим подслон на билото на хълма. Така ли е?
	— Да, Леско.
	— Но билото трябва да е много високо. Дори не се вижда оттук. Там ще е открито и студено.
	— Не и в земята. А почвата е толкова мека, че ще можем лесно да си изровим подслон, след като веднъж намерим подходящо място.
	Леско се замисли: „Това, което ме притеснява, е как да тръгнем. Всички сме уморени. Сигурен съм, че е опасно да останем тук — няма накъде да избягаме. Не познаваме местността, а и няма къде да се скрием под земята. Но и дума не може да става да се катерим нагоре сега през нощта. Това ще е дори още по-опасно.“
	— Ще трябва да копаем, нали? — запита Жълъда. — Това място е почти така открито, както ливадата с пирена, а и дърветата няма да ни скрият, ако някое четириного ни подгони.
	— По което и време да бяхме дошли, пак щеше да е същото — каза Петко.
	— Нищо лошо не искам да кажа, Петко — отговори Жълъда — но се нуждаем от дупки. Мястото е такова, че трябва да има къде да се скрием под земята.
	— Преди да идем на върха — каза Леско — трябва да разберем какви са там условията. Ще ида аз да разгледам. Ще се постарая да се върна бързо и да се надяваме, че в това време нищо лошо няма да се случи. Дотогава най-добре да почивате и да се храните.
	— Няма да тръгваш сам — каза категорично Петко.
	Независимо от умората, всеки един бе готов да тръгне с Леско, така че той отстъпи и се съгласи да дойдат с него Глухарчето и Крепис, които изглеждаха по-малко уморени от останалите. Те започнаха бавно да се катерят по склона, притичвайки от едно храстче до друго, с дълги паузи, през които се оглеждаха и душеха наоколо в широката тревиста площ, простираща се на всички страни, докъдето стигаше погледът.
	Човекът ходи изправен. За него е уморително да изкачва стръмен склон, защото трябва да повдига своята собствена вертикална маса нагоре и не печели никаква инерция. Заекът в това отношение е по-добре. Предните му лапи поддържат хоризонтално тялото му, а задните лапи дават необходимия тласък и за тях изобщо не е проблем да издигат нагоре сравнително лекото тяло. Зайците могат да се катерят по склон много бързо. Всъщност задните им лапи са така мощни, че за тях слизането е по-неудобно, дори понякога, когато трябва да побягнат надолу по стръмен склон, може да се случи да се преобърнат. От друга страна, човекът е висок пет-шест фута* над повърхността на склона и може да вижда всичко наоколо. За него земята може да е стръмна и грапава, но като цяло е равнинна. Така той може лесно да си избере посока на движение, от височината на своята шестфутова подвижна кула. Ето защо, вълненията и трудностите на зайците при изкачването на хълма бяха от съвсем друг вид от тези, които ти, читателю, би имал на тяхно място. Техният основен проблем не бе телесната умора. Когато Леско каза, че всички са уморени, той имаше предвид, че са уморени от продължителното състояние на несигурност и страх.
	[* Шест фута са около 1,80 метра. — Б.‍пр.‍]
	Над земята зайците изпитват непрекъснат страх, освен ако не са на познато и проверено място, в близост до дупките им. Ако страхът е много силен, те могат дори да се парализират от него — да изпаднат в _тарн_, както е тяхната дума за това състояние. Леско и другарите му бяха непрекъснато нащрек вече почти два дни. Фактически откакто бяха напуснали старото селище преди пет дни, непрекъснато бяха преминавали от една опасност в друга. Всички бяха на края на силите си, понякога се стряскаха без причина и после отново лягаха във високата трева. Голям Перчем и Зърнастеца издаваха мирис на кръв и всички останали знаеха това. Проблемът на Леско, Глухарчето и Крепис бе, че хълмът е открит и непознат. Освен това, те не можеха да виждат много далеч пред себе си. Те се катереха не над, а всред почервенялата от слънчевите лъчи трева, заобиколени от странното движение на насекомите и пламтящите отблясъци на светлината. Тревата се люлееше на вълни около тях. Оглеждаха се, застанали върху някой мравуняк или кръгла туфа лугачка. Нямаха представа колко далеч е билото. Просто изкачваха поредния къс наклон, за да се намерят пред следващия наклон над него. Според Леско, в такова място имаше вероятност да срещнат невестулка. Или можеше бял бухал да прелети покрай склона на свечеряване, да огледа всичко със своите светещи очи, готов да се спусне и хване всяко нещо, което се движи. Някои _елили_ чакат за своята плячка, но белият бухал е търсач и идва безшумно.
	Докато Леско се изкачваше, южният вятър се засили и лъчите на залязващото юнско слънце оцветиха небосклона в червено чак до зенита. Леско, както почти всички други диви животни, нямаше навика да гледа нагоре към небето. Той възприемаше като небе по-скоро линията на хоризонта, обикновено нашарена от дървета и плетове. Но сега, с насочена нагоре глава, виждаше как иззад линията на билото се появяват тихите, движещи се и оцветени в червено перести облаци. Тяхното движение беше смущаващо, не бе като движението на дърветата, тревата или зайците. Тези големи маси се движеха непрекъснато, безшумно и винаги в една и съща посока. Те не бяха от неговия свят.
	„_О, Фрит_! — помисли си Леско, поглеждайки за момент към бляскавото зарево на запад. — Да не би да ни пращаш да живеем сред облаците? Ако си казал истината с думите на Петко, помогни ми да му се доверя!“ В този момент видя Глухарчето, който бе изтичал далеч напред, как е застанал на един мравуняк. Профилът му се очертаваше ясно на фона на небето. Разтревожен, Леско се втурна напред и извика:
	— Глухарче, слез долу! Защо си се покатерил там.
	— Защото мога да виждам! — отговори с радостно вълнение Глухарчето. — Ела и погледни! Вижда се целият свят.
	Леско се приближи. Наблизо имаше още един мравуняк и той направи точно като Глухарчето — седна изправен на задните си лапи и се огледа наоколо. Веднага разбра, че почти са достигнали равно място. Наклонът ставаше съвсем полегат, в сравнение с този под тях — но тъй като непрекъснато мислеха за възможна опасност, не бяха забелязали промяната. Бяха почти стигнали билото на хълма. Както бяха застанали над нивото на тревата, виждаха надалеч във всички посоки. Цялата околност бе пуста. Ако имаше нещо да се движи, веднага щяха да го забележат. Там, където свършваше тревистата площ, започваше небето. Ако някой човек, лисица, дори заек, се насочеше насам, това незабавно щеше да се види. Петко имаше право. Тук горе щяха да имат ясно предупреждение, ако някой идва.
	Вятърът разроши козината им и разклати тревата, която издаваше аромат на мащерка и усойче. Самотата наоколо приличаше на освобождение и благословия. Височината, небето, разстоянието, а заедно с тях и залезът — всичко това те възприеха с радост.
	— О, _Фрит_ върху хълмовете! — възкликна Глухарчето. — Той трябва да е направил всичко това за нас!
	— Той може да го е направил, но Петко се досети — отговори Леско. — Само чакай да го качим тук! Петко-Ра!
	— Къде е Крепис? — попита внезапно Глухарчето.
	Въпреки че още бе светло, Крепис не се виждаше никъде. След като го търсеха с поглед известно време, те изтичаха до една близка могила и пак започнаха да се оглеждат. Но наоколо нямаше никой, освен една полска мишка, която излезе от дома си и се шмугна в тревата.
	— Трябва да е слязъл надолу — каза Глухарчето.
	— Е, каквото и да е направил, не можем да продължаваме да го търсим — отговори Леско. — Останалите ни чакат и може да са в опасност. Трябва да слезем при тях.
	— Колко жалко да го загубим — възкликна Глухарчето — точно като достигнахме Петковите хълмове без никакви жертви. Какъв некадърник е! Не трябваше да го вземаме с нас. Но как може нещо да го е хванало тук, без ние нищо да видим?
	— Не, сигурно се е върнал обратно — каза Леско. — Чудя се, какво ли ще му каже Голям Перчем? Надявам се да не го ухапе пак. По-добре да слизаме.
	— Смяташ ли да доведеш всички горе още тази вечер? — попита Глухарчето.
	— Не знам — отговори Леско. — Проблемът е, че няма подслон.
	Бяха достигнали стръмния склон. Светлината бе започнала да отслабва. Насочиха се към няколко ниски дървета, покрай които бяха минали на изкачване. Те образуваха нещо като сух оазис — каквито често се срещат по хълмовете. Половин дузина трънки и две-три бъзови дървета растяха заедно върху и в подножието на един рид. Под тях земята бе гола и се виждаше белезникав варовик под кремавите бъзови цветове. Като се приближиха, изведнъж забелязаха Крепис — седнал между трънките, той чистеше с лапи лицето си.
	— Търсихме те — каза Леско. — Къде беше?
	— Съжалявам, Леско — каза кротко Крепис. — Дойдох да огледам тези дупки. Помислих си, че може да са ни полезни.
	В ниския рид под тях имаше три заешки дупки. Още две бяха изкопани надолу в самата земя, между дебелите чепати корени. Наоколо нямаше никакви следи от стъпки или бубонки. Дупките бяха очевидно изоставени.
	— Ти влиза ли вътре в тях? — запита Леско, душейки наоколо.
	— Да — отговори Крепис. — Е, в три от тях. Те са плитки и с груба изработка, но нямат мирис на смърт или болест и са съвсем безопасни. Помислих, че могат да ни свършат работа — поне за момента.
	Една бързолетна ластовица прелетя над тях в свечеряващото се небе и изкрещя нещо. Леско се обърна към Глухарчето:
	— Нейните думи бяха: „Новини! Новини!“. Отиди да доведеш всички насам.
	Ето как един редови заек можа да направи щастливото откритие, което в крайна сметка доведе всички горе на хълмовете, а най-вероятно и спаси няколко живота. Защото ако бяха прекарали нощта на открито — било в подножието, било на върха на хълма, все някой враг можеше да ги нападне.


>>	19. Страх в тъмното

E>
P>
	— Кой е в съседната стая? Кой?
		Странник с бледо лице,
	с вест до някой тук, или със дълг?
		Ще го позная ли тозчас?
	— Да, той е; и вест той носи; и ще го познаете тозчас.
@	Томас Харди, „Кой е в съседната стая?“
P$
E$

	Дупките без съмнение бяха с груба изработка. „Точно за група скитници* като нас“ — бе казал Голям Перчем, но изтощените странници и пътешествениците в чужди страни не са особено придирчиви към квартирата си. Поне имаше достатъчно място за дванадесет заека, а и леговищата бяха сухи. Два от тунелите — тези, които започваха при трънките, водеха директно до леговища върху варовикова скала. Зайците не постилат спалните си помещения и затова твърдият и скалист под не е особено удобен за непривикналите с него. От друга страна, от дупките в рида тръгваха тунели с обичайната извита форма, които стигаха до варовика и завиваха отново нагоре, за да стигнат до леговища с под от отъпкана земя. Нямаше връзки между отделните ходове, но зайците бяха прекалено изморени, за да се занимават с това. Заспаха по четири в леговище и се чувстваха уютно и сигурно. Само Леско остана буден известно време и лижеше лапата на Зърнастеца, която бе изтръпнала и болеше. Успокои се, че раната не издава мирис на инфекция. Все пак, всичко, което бе чувал досега за плъховете, го накара да вземе мерки и да внимава Зърнастеца да си почива и да стои настрани от нечисти неща, докато раната му оздравее. „Той е третият ранен от нас, но по принцип нещата можеха и да са по-зле“ — си помисли Леско и заспа.
	[* Думата, употребена от Голям Перчем бе „_хлесил_“. На различни места тук съм я превел като скитници, странници или номади. _Хлесил_ е заек, който живее на открито, без да има дупка. Някои самотни мъжки зайци скитат така понякога в продължителни периоди от време, особено през лятото. Така или иначе, обикновено мъжките зайци не се занимават много с копаене на дупки, макар че биха си изровили малък подслон или биха заели някои пустеещи дупки, ако намерят такива. Истинското копаене се извършва най-вече от зайки, които се подготвят да приютят своите малки. — Б.‍а.]
	Кратката юнска нощ измина за няколко часа. Светлината бързо се завърна на високия хълм, но зайците дори и не помръднаха и продължиха да спят и след изгрева. Наоколо цареше тишина, каквато досега не познаваха. В днешно време, нивото на шума в полята и горите е доста високо — дори прекалено високо за някои животни. Малко места са останали настрани от човешкия шум, създаван от коли, автобуси, мотоциклети, трактори, камиони. Шумовете от една къща дори рано сутрин се чуват много надалеч. Затова хората, които записват птичи песни, правят това много рано — преди шест часа, ако им е възможно. Скоро след това нахлуващите отдалечени шумове в горите стават прекалено силни и постоянни. През последните 50 години, тишината на много природни местности бе разрушена. Но тук, на хълма Уотършип, имаше само почти незабележими следи от дневния шум наоколо.
	Когато Леско се събуди, слънцето се бе издигнало доста нависоко, макар и още да не бе пладне. С него в леговището бяха Зърнастеца, Петко и Съдинката. Леско бе най-близо до изхода, така че той успя да излезе, без да ги събуди. Навън се спря да пусне _храка_ и после с няколко скока излезе от трънките и отиде на открито в тревата. Надолу цялата околност бе покрита с утринна мъгла, която започваше да се прояснява. Тук-там в далечината се виждаха дървета и покриви, около които мъглата изглеждаше като да се стича надолу, подобно на разбиващи се в скалите морски вълни. Небето бе безоблачно и тъмносиньо, преливащо в мораво покрай линията на хоризонта. Вятърът бе утихнал и паяците бяха слезли надолу в тревата. Денят щеше да е горещ.
	Леско се движеше насам-натам по обичайния начин на заек, който се готви да се храни — направи пет-шест бавни скока в тревата, спря се да се огледа, застана с щръкнали уши, бързо заскуба трева, после пак се придвижи на ново място. За пръв път от дълго време насам се почувства спокоен и сигурен. Започна да се чуди дали има много неща за научаване за техния нов дом.
	„Петко бе прав — помисли си той. — Това е най-подходящото място за нас. Но ще трябва да свикнем с него и, колкото по-малко грешки правим, толкова по-добре. Чудя се какво ли е станало със зайците, изкопали тези дупки? Дали са спрели да тичат или просто са отишли някъде другаде? Ако само можехме да ги намерим, биха ни казали много неща.“
	В този момент един заек излезе малко колебливо от най-далечната дупка. Бе Къпината. Той също пусна _храка_, почеса се и после направи няколко подскока и си среса ушите. Като започна да се храни, Леско отиде при него и също заскуба снопчета трева. Чудеше се, дали Къпината се чувства добре. Стигнаха до една поляна с гелчарки — сини като небето, с високи пълзящи в тревата стъбълца и миниатюрни цветчета, разтварящи двете си горни венчелистчета като крилца. Къпината ги подуши, но листата бяха твърди и неапетитни.
	— Какво е това нещо, знаеш ли? — попита той.
	— Не отговори Леско, — никога не съм го виждал преди.
	— Много неща не знаем — констатира Къпината, — за това място, искам да кажа. Растенията са нови, ароматите са нови. Самите ние ще имаме нужда от нови идеи.
	— Е, нали ти си по идеите — каза Леско. — Аз никога не разбирам точно нещата, преди ти да ми ги обясниш.
	Затова пък ти вървиш напред и пръв поемаш рисковете — отговори Къпината. — Всички видяхме това. А сега пътешествието ни завърши, нали? Това място наистина е безопасно, както Петко твърдеше. Нищо не може да ни приближи без да усетим — поне докато можем да помирисваме, да виждаме и да чуваме.
	— Всички можем да правим това.
	— Не и когато спим. А и не можем да виждаме в тъмното.
	— През нощта няма как да не е тъмно — каза Леско. — А и зайците трябва да спят.
	— На открито?
	— Е, който иска може да продължи да използва тези дупки, но предполагам, че много ще предпочетат да спят навън. В крайна сметка, не можеш да очакваш от мъжки зайци да копаят. Те могат да поровят малко земята, както в деня, след като излязохме от пиреновата ливада, но те не биха направили повече от това.
	— Точно за това си мислех — каза Къпината. — Тези зайци, дето ги напуснахме — Игликата и останалите там, много от нещата, които те правеха, не бяха естествени за зайците — например очертаната с камъни форма, носенето на храна в селището и _Фрит_ знае още какво.
	— Но марулите на _Триара_ също се донасяха под земята, ако става въпрос за това.
	— Точно така. Виждаш ли — те са променили нещо, което зайците естествено правят, защото са сметнали, че могат да го подобрят. А ако те са променили обичаите си, същото можем да сторим и ние. Казваш, че мъжките зайци не копаят. И това е точно така. Но биха могли, ако поискат. Представи си, че имаме дълбоки и удобни леговища за спане? Където да се приютяваме при лошо време и през нощта? Тогава наистина ще сме в безопасност. И нищо не може да ни спре да ги направим, освен обичая, че мъжките зайци не копаят. Не че не могат — не искат.
	— Какво тогава искаш да кажеш? — запита Леско, наполовина заинтригуван, но в същото време и резервиран. — Да не би да искаш да опитаме да превърнем тези дупки в нормално селище?
	— Не, тези дупки не са подходящи. Лесно е да се види защо са били изоставени. Съвсем наблизо отдолу е бялото нещо, което не може да се прокопае. Вероятно са страшно студени през зимата. Но точно оттатък на върха на хълма има горичка. Зърнах я миналата нощ, като идвахме насам. Дали да не се качим там двамата да я огледаме? — предложи Къпината.
	После изтичаха нагоре до върха. Буковата горичка бе малко на югоизток, от отсрещната страна на тревиста пътека, минаваща по билото.
	— Там има няколко високи дървета — каза Къпината. — Корените трябва да са прорязали земята доста надълбоко. Там можем да прокопаем дупки и да се настаним така добре, както бяхме в старото селище. Ако все пак Голям Перчем и останалите откажат да копаят, в крайна сметка тук е пусто и открито. Точно затова е и безопасно, разбира се. Но като се развали времето, ще трябва да слезем под земята.
	— И през ум не ми е минавало да се опитвам да накарам мъжки зайци да копаят нормално селище — каза Леско със съмнение в гласа, докато се връщаха обратно по склона. — Малките зайчета се нуждаят от дупки, разбира се. Но дали и ние се нуждаем?
	— Всички ние сме родени в селище, изкопано още преди майките ни да се родят — отговори Къпината. — Свикнали сме с дупки, но никой от нас никога не е помагал за прокопаването им. А ако изобщо някога имаше нужда от нова дупка, кой я прокопаваше? Някоя зайка. Напълно съм убеден, че ако не си променим навиците, няма да издържим тук дълго време. Някъде другаде може би бихме успели да живеем без дупки, но не и тук.
	— Но това значи много работа.
	— Виж, там идва Голям Перчем с някои от останалите. Защо не ги попитаме, да видим те какво ще кажат?
	Но все пак, докато _силфлееха_, Леско спомена за идеята на Къпината само на Петко. По-късно, когато повечето зайци се бяха нахранили и си играеха в тревата или лежаха на слънце, той предложи да отидат отсреща до горичката — „просто за да видим какви са дърветата“. Голям Перчем и Сребърен Блясък веднага се съгласиха и в крайна сметка дойдоха всички.
	Горичката бе по-различна от горите в долините, които познаваха дотогава. Представляваше тесен горист пояс, дълъг към четиристотин-петстотин ярда*1 и широк не повече от петдесет ярда*2. Един вид ветрозаслон, какъвто често има по хълмовете. Почти всички дървета бяха добре израсли букове. Големите и гладки стъбла стояха неподвижни в зеленикавата сянка, а клоните се разпростираха нашироко, един над друг, в накъдрена и изпъстрена със светлина поредица. Земята между дърветата бе гола и не осигуряваше практически никакво прикритие. Зайците бяха озадачени. Не можеха да разберат защо гората бе така светла и неподвижна и защо можеха да виждат надалеч всред дърветата. Непрекъснатото и нежно шумолене на буковите листа изобщо не приличаше на звуците, чуващи се в познатите им отпреди лескови, брезови и дъбови гори.
	Като се движеха несигурно навън и навътре по края на гората, достигнаха до североизточния й ъгъл. Тук имаше рид, зад който се виждаха затревени поляни. Петко, изглеждащ невероятно малък до едрия Голям Перчем, се обърна към Леско с чувство на радостна увереност:
	[*1 Приблизително 360–450 метра. — Б.‍пр.‍]
	[*2 Приблизително 45 метра. — Б.‍пр.‍]
	— Сигурен съм, че Къпината е прав, Леско. Трябва да положим всички усилия да си изградим домове тук. Тъй или иначе, готов съм да опитам.
	Останалите бяха смаяни. Съдинката, обаче, с готовност се присъедини към Леско в подножието на рида и скоро още два-три заека започнаха да ровят в меката почва. Копаенето бе лесно и, въпреки че често прекъсваха за да се хранят или просто да постоят на слънце, преди пладне Леско вече се бе скрил под земята и прекопаваше тунели между буковите корени.
	При все че горичката нямаше ниска растителност, клоните поне създаваха прикритие откъм небето. А зайците скоро разбраха, че в тази пустош често се срещат керкенези. Наистина, керкенезите рядко хващат по-едри животни от плъхове, но се случва да атакуват и млади зайци. По тази причина, дори и повечето възрастни зайци не биха стояли спокойно под реещ се във въздуха керкенез. Не след дълго, Жълъда забеляза един, който се отдалечаваше на юг. Той подскочи и се втурна към дърветата, последван от другите зайци, които бяха в момента на открито. Едвам бяха излезли навън отново да копаят, и ето че видяха още един, а може би беше и същият, да се върти високо точно над полето, което бяха прекосили предната сутрин. Леско сложи Зърнастеца на пост, докато продължаваше импровизираната работа. В следобеда бе дадена тревога още два пъти. На свечеряване бяха обезпокоени и от един конник, който се носеше в лек галоп по пътеката покрай северния край на гората. Иначе през целия ден не забелязаха нищо по-голямо от гълъб.
	След като конникът зави на юг близо до върха на хълма Уотършип и изчезна в далечината, Леско се върна при края на гората и погледна на север към ярко осветените и спокойни поля и леко замъглената редица от стълбове, стърчащи в далечината, на север от Кингсклир. Въздухът захладя и слънцето отново се бе насочило към северния склон.
	— Смятам, че достатъчно сме копали — каза Леско. — Или поне за днес, разбира се. Иска ми се да отида до подножието на хълма и да намеря истински вкусна трева. Тази тук също не е лоша, но е доста суха и тънка. Някой иска ли да дойде с мен?
	Голям Перчем, Глухарчето и Великденчето бяха готови да тръгнат, но останалите предпочетоха да попасат по пътя обратно до мястото с трънките и да се скрият под земята при залез-слънце. Голям Перчем и Леско избраха посоката, даваща най-добро прикритие, а останалите от тяхната група ги следваха. Бързо пробягаха разстоянието от четиристотин-петстотин ярда* до подножието на хълма. Не им се случи никаква неприятност и не след дълго започнаха да скубят тревата по края на пшеничената нива — типична картина на зайци на фона на вечерен пейзаж. Леско, макар и уморен, не забрави да погледне накъде могат да избягат в случай на тревога. За щастие, скоро намери един стар, обрасъл ров, който бе полусрутен и с толкова много девесил и коприва по него, че приличаше на тунел. Разбира се, и четиримата внимаваха да могат да достигнат мигновено до рова в случай на нужда.
	[* Приблизително 360–450 метра. — Б.‍пр.‍]
	— Това ще свърши работа в краен случай — каза Голям Перчем, докато дъвчеше една детелина и подуши паднал на земята цвят на черна калина. — За Бога, доста работи научихме, откакто напуснахме старото селище, нали? Повече, отколкото щяхме да научим за цял живот, ако бяхме останали там. Да не говорим за копаенето! Остава само да започнем да хвърчим. Забелязахте ли, че почвата тук е много различна от земята при старото селище? Има друг мирис и също така се приплъзва и пада по различен начин.
	— Това ми напомня нещо, за което исках да ви питам — каза Леско. — В онова ужасно селище на Игликата все пак имаше нещо, на което се възхитих — голямата бърлога. Бих искал да можехме и тук да направим такава. Чудесна идея е да има достатъчно място под земята, където да можем всички да се събираме — да си говорим, да си разказваме истории и така нататък. Как смятате? Можем ли да направим това?
	Голям Перчем се замисли.
	— Вижте какво знам — каза той. Ако се направи прекалено голяма бърлога, покривът започва да пропада. Така че, ако искате подобно място, нещо ще трябва да държи покрива. Какво имаше при Игликата?
	— Дървесни корени.
	— Е, такива има и където ние копаем. Но дали са от подходящия вид?
	— Най-добре да накараме Ягодата да ни каже каквото знае за голямата бърлога. Но то може и да не е много. Сигурен съм, че когато тя е била прокопавана, той още не е бил роден.
	Над полето вече се бе свечерило, но червените слънчеви лъчи все още осветяваха хълма. Неравномерната сянка на плета бе избледняла и изчезнала. Въздухът стана по-студен и замириса на свежест и приближаваща тъмнина. Наблизо избръмча светлокафяв нощен бръмбар. Скакалците бяха утихнали.
	— Скоро ще се появят бухалите — каза Голям Перчем. — Хайде да се връщаме горе.
	В този момент, откъм потъмняващото поле се чу звукът на стъпка по земята. Тя бе последвана от друга, по-наблизо и за миг зърнаха бяла опашка. И двамата моментално побягнаха към рова. Имаше място само колкото да се завъртят и щом сториха това, веднага пристигнаха също Великденчето и Глухарчето.
	— Какво бе това? — попита Леско. — Какво чухте?
	— Нещо идва покрай плета — отговори Великденчето. — Животно. Много шумно при това.
	— Видяхте ли го?
	— Не. Нито пък можах да го подуша. От подветрената страна е. Но много ясно го чух.
	— И аз го чух — каза Глухарчето. — Доста голямо нещо е — с размерите на заек, движи се тромаво, но се опитва да се крие, или поне така ми се стори.
	— Дали не е _хомба_?
	— Не, нея щяхме да я надушим, независимо от коя страна на вятъра е — каза Голям Перчем. — Вашето описание ме кара да мисля, че може да е котка. Надявам се да не е пор. _Хои, хои, у емблир храир_! Колко неприятно! По-добре да останем скрити тук известно време. Но бъдете готови да хукнете, ако ни забележи.
	И те зачакаха. Скоро се стъмни. През буйната растителност над тях проникваше съвсем слаба светлина. По-далечният край на рова бе така обрасъл, че оттам изобщо нищо не се виждаше, но от мястото, където бяха застанали, се забелязваше малко късче от небето — една вече съвсем тъмносиня ивица. След известно време се появи и една звезда между надвисналите треви. Тя като че ли пулсираше, със същия неравен ритъм като вятъра. Леско накрая се извърна, за да не я гледа.
	— Е, може и да си откраднем малко сън тук — каза той. — Нощта не е студена. Каквото и да сте чули, по-добре да не рискуваме да излизаме.
	— Чуйте! — прошепна Глухарчето. — Какво бе това?
	За момент Леско не можа нищо да чуе. После улови далечен, но ясен звук — нещо като ридание или плач, треперлив и на пресекулки. При все, че не звучеше като ловен повик, звукът бе така неестествен, че го изпълни със страх. Но докато го слушаше, звукът престана.
	— Какво, в името на _Фрит_, може да издава такъв звук? — запита Голям Перчем, а козината по главата му бе щръкнала между ушите.
	— Котка? — възкликна Великденчето с широко отворени очи.
	— Това не е котка! — отговори Голям Перчем и присви устните си в презрителна и неестествена гримаса. — Не е котка! Знаеш ли какво е? Не ти ли е казвала…
	Но се прекъсна. А после каза много тихо:
	— Казвала ти е майка ти, нали?
	— Не! — извика Глухарчето. — Не! Това е някаква птица… или плъх… ранен…
	Голям Перчем се изправи. Гърбът му бе извит, а главата му се заклати на вдървения му врат.
	— Черният заек от _Инле`_ — прошепна той. — Какво друго може да е, на такова място?
	— Не говори така! — каза Леско. Той самият усещаше как се разтреперва и запъна краката си в тесния канал.
	Изведнъж звукът се чу отново, по-наблизо, и сега вече нямаше място за съмнение. Чуваше се гласът на заек, но променен до неузнаваемост. Той би могъл да идва от студените пространства на нощното небе, толкова неземен и отчаян бе звукът му. Най-напред бе само ридание. После, отчетливо и извън всяко съмнение, те чуха — всички чуха — и думи:
	— _Зорн! Зорн!_* — викаше страховитият и писклив глас. — Всички са мъртви! О, _зорн_!
	[* _Зорн_ означава „край“, или „унищожен“, в смисъл на някаква ужасна катастрофа. — Б.‍а.]
	Глухарчето изскимтя. Голям Перчем започна да рови с крак земята.
	— Тихо! — каза Леско. — И спри да ме пръскаш със земя! Искам да чуя.
	В този момент, съвсем отчетливо гласът извика:
	— _Тлайли_! _О, Тлайли_!
	Сега вече и четирите заека изпаднаха в транса на абсолютна паника. Направо застинаха на място. После Голям Перчем, с неподвижен и втренчен поглед, се запъти към изхода от рова.
	— Трябва да отида при него — прошепна той така тихо, че Леско едва го чу. — Щом ме вика, трябва да отида при него.
	Леско бе така уплашен, че не можеше да си събере ума. Както и преди на речния бряг, заобикалящата го среда се превърна в нещо нереално, подобно на сън. Кой — или какво, викаше Голям Перчем по име? Как можеше някое живо същество на това място да знае името му? Остана само една мисъл в главата му — на Голям Перчем трябва да се попречи да излезе, защото той бе безпомощен. И Леско се сборичка с него, притискайки го към стената на рова.
	— Стой, където си — каза му Леско задъхано. — Какъвто и заек да е това, аз ще ида да видя какво става.
	След което, едва чувствайки краката под себе си, Леско излезе на открито.
	Известно време той не можеше почти нищо да види. Но ароматът на роса и на бъзов цвят бе непроменен, а носът му докосна няколко студени стръка трева. Той седна и се огледа наоколо. Наблизо нямаше никой.
	— Кой е там?
	Последва тишина и Леско тъкмо се готвеше да повтори въпроса си, когато гласът пак се чу:
	— _Зорн! О, зорн!_
	Звукът идваше откъм плета край полето. Леско се завъртя натам и не след дълго различи формата на заек под една туфа бучиниш. Приближи се и попита:
	— Кой си ти?
	Но отговор не последва.
	Докато се колебаеше какво да прави, Леско чу движение зад себе си.
	— Аз съм тук, Леско — каза Глухарчето с пресеклив и задъхан глас.
	Заедно двамата се приближиха. Фигурата изобщо не помръдна при тяхното идване. На слабата звездна светлина и двамата видяха, че заекът отсреща бе така реален, като самите тях. Това бе заек в последния стадий на изтощение, задните му крака се влачеха зад него като парализирани. Този заек се взираше наоколо, без да може да види нищо, но това изобщо не намаляваше страха му. После започна да ближе отчаяно едното си раздрано и окървавено ухо, увиснало напряко на лицето му. Този заек изведнъж започваше да вика и да ридае — все едно че викаше Хилядата да дойдат от всички посоки и да го отърват от едно нещастие, прекалено тежко, за да може да бъде понесено.
	Това бе капитан Зеленика от Сендълфордската _Аусла_.


>>	20. Медената Пита и мишокът

E>
	Лицето му бе като на някой, преживял далечно пътешествие.
@	„Епоса на Гилгамеш“
E$

	В Сендълфордското заешко селище, Зелениката бе заек с високо обществено положение. _Триара_ много разчиташе на него и той неведнъж бе изпълнявал трудни задачи, проявявайки завидна смелост. Например, през ранната пролет, когато една лисица се бе промъкнала в съседната горичка, Зелениката заедно с двама-трима доброволци я държаха непрекъснато под наблюдение, докато една вечер тя не си отиде така внезапно, както бе дошла. Въпреки че лично той, по своя инициатива, бе решил да арестува Голям Перчем, Зелениката нямаше репутацията на отмъстителен заек. По-скоро той просто не можеше да понася глупости, знаеше какво значи дълг и самият той си изпълняваше дълга. Надежден и непретенциозен, на него все пак малко му липсваше типичната заешка пакостливост и по този начин бе направо роден за ролята на помощник-главнокомандващ. Изобщо не би могло и дума да става да бъде той убеден да напусне селището с Леско и Петко. Ето защо, самата му поява при хълма Уотършип бе смайваща. Но да бъде намерен в такова състояние — това вече бе направо нещо невъобразимо.
	В първия момент, след като разпознаха кой е нещастното същество, свито под бучиниша, Леско и Глухарчето бяха напълно слисани, все едно че са видели катеричка под земята или река да тече нагоре. Не можеха да повярват на сетивата си. Оказа се, че гласът в тъмното не е свръхестествен, но реалността бе достатъчно плашеща. Как бе възможно капитан Зеленика да е тук, в подножието на хълма? И какво би могло да докара заек като него до такова състояние?
	Леско бързо се овладя. Каквото и да бе обяснението на всичко това, нещата трябваше да се карат поред. Те бяха в открита местност, нощно време, далеч от всякакво убежище — с изключение на покрития със зеленина ров, със заек, който миришеше на кръв, плачеше без да може да се контролира и имаше вид на някой, който не може да се движи. Като нищо можеше някоя невестулка вече да е тръгнала по следата му. Ако искаха да му помогнат, трябваше да сторят това бързо.
	— Иди да кажеш на Голям Перчем кой е заекът и веднага елате тук — нареди Леско на Глухарчето. — Изпрати Великденчето горе на хълма при останалите и му кажи да обясни много ясно, че никой друг не трябва да идва насам. Те нищо не биха могли да помогнат, а само биха увеличили риска.
	Веднага щом Глухарчето си тръгна Леско усети, че още нещо шава в плета. Но не му остана време да се чуди какво може да е това, защото почти в същия миг се появи втори заек и закуцука към мястото, където лежеше Зелениката.
	— Трябва да ни помогнеш, ако можеш — каза на Леско новопоявилият се заек. — Прекарахме много тежки моменти и господарят ми е болен. Можем ли да се скрием под земята някъде тук?
	Леско го разпозна като един от зайците, дошли да арестуват Голям Перчем, но не знаеше името му.
	— Защо ти се криеше в плета, а него бе оставил да пълзи на открито? — запита Леско.
	— Избягах, като те чух да идваш — отговори другият заек. — Не можех да накарам капитана да помръдне. Помислих те за _елил_ и нямаше смисъл да остана, за да бъда убит. Не мисля, че бих могъл да се преборя дори и с полска мишка.
	— Познаваш ли ме? — запита Леско.
	Но преди другият да може да отговори, Глухарчето и Голям Перчем се появиха от тъмнината. Голям Перчем за момент погледна смаяно Зелениката, но после приклекна при него и си допря носа до неговия.
	— Зеленика, аз съм _Тлайли_ — каза той. — Ти ме викаше.
	Зелениката не отговори, а само втренчено го изгледа.
	— Кой е дошъл с теб? А, това си ти, Синчец. Колко още има с вас?
	— Няма други — отговори Синчеца. Щеше да каже още нещо, но в този момент заговори Зелениката:
	— _Тлайли_! Значи все пак те намерихме.
	Той едва успя да седне и се огледа наоколо.
	— Ти си Леско, нали? А това е — о, би трябвало да знам името, но боя се, че съм в много лоша форма.
	— Това е Глухарчето — каза Леско. — Слушайте, виждам, че сте напълно изтощени, но не можем да стоим тук. В опасност сме. Можете ли да дойдете с нас до дупките ни?
	— Капитане — обади се Синчеца. — Знаеш ли какво е казало първото стръкче трева на второто стръкче трева?
	Леско го погледна остро, но Зелениката запита:
	— Е, какво?
	— Казало: „Погледни, идва заек! В опасност сме!“
	— Сега не е време… — започна Леско, но Зелениката го прекъсна:
	— Не му казвай да мълчи. Нямаше да достигнем до тук без неговото безгрижно бърборене. Да, сега мога да вървя. Далеч ли е?
	— Не много — отговори Леско, но вътре в себе си се съмняваше дали Зелениката изобщо ще успее да стигне до дупките.
	Изкачването на хълма продължи дълго. Леско нареди групата да се разпръсне. Той самият остана със Зелениката и Синчеца, а Голям Перчем и Глухарчето ги придружаваха на известно разстояние от двете им страни. Зелениката трябваше на няколко пъти да спира и Леско, целият неспокоен от страх, все пак положи усилия да удържи нетърпението си. Чак когато започна изгревът на луната и крайчецът на големия й диск ставаше все по-ярък на линията на хоризонта зад тях, си позволи да помоли Зелениката да побърза. Докато още говореше, видя как Съдинката слиза надолу към тях.
	— Какво правиш тук? — попита Леско строго. — Казах на Великденчето никой да не слиза.
	— Великденчето не е виновен — отговори Съдинката. — Ти остана с мен на брега на реката, така че реших на свой ред да дойда и аз да видя какво става с теб, Леско. Тъй или иначе, дупките са съвсем близо. Наистина ли сте открили капитан Зеленика?
	Голям Перчем и Глухарчето се приближиха.
	— Вижте какво ще ви кажа — каза Голям Перчем. — Тези двамата се нуждаят от продължителна почивка. Нека Съдинката и Глухарчето да ги заведат в някое празно леговище и да останат с тях докато гостите ни желаят. Останалите по-добре да стоим настрана, докато те се почувстват по-добре.
	— Да, така ще е най-добре — отговори Леско. — Аз идвам с теб.
	И те пробягаха краткото разстояние до трънките. Всички други зайци бяха над земята, чакаха и си шепнеха помежду си.
	— Млък! — извика Голям Перчем, още преди някой да е успял да зададе въпрос. — Да, това наистина е Зелениката и Синчеца е с него — никой друг. Те са много зле и не трябва да бъдат безпокоени. Ще оставим тази дупка празна за тях. Аз самият сега слизам под земята и съветвам всеки друг, който има малко разум в главата си, да направи същото.
	Но преди да стори това, Голям Перчем се обърна към Леско и му каза:
	— Ти долу излезе от рова наместо мен, а, Леско? Няма да забравя това.
	Леско се сети за лапата на Зърнастеца и го извика при себе си. Последваха ги Великденчето и Сребърен Блясък.
	— Какво точно е станало, Леско? — запита Сребърен Блясък. — Трябва да е нещо много лошо. Иначе Зелениката никога не би напуснал _Триара_.
	— Не знам — отговори Леско. — Никой от нас още не знае. Ще трябва да изчакаме до утре. Възможно е Зелениката да спре да тича, но смятам, че Синчеца ще се оправи. Сега ме оставете — трябва да се занимая с лапата на Зърнастеца.
	Раната бе много по-добре и скоро Леско заспа.
	И следващият ден бе пак слънчев и горещ. Съдинката и Глухарчето не се появиха на сутрешното _силфлеене_. Леско неумолимо заведе останалите при буковете, за да продължат с копаенето. Говори с Ягодата за голямата бърлога и научи, че освен от оплетените хоризонтални корени, сводът й се носи и от корени, продължаващи вертикално надолу в пода. Леско каза, че не ги бе забелязал.
	— Тези корени не са много, но са важни — каза Ягодата. — Поемат голяма част от товара. Ако не бяха те, таванът би паднал след някой силен дъжд. В бурни нощи се усеща допълнителното натоварване от почвата отгоре, но въпреки това няма опасност.
	Леско и Голям Перчем слязоха с Ягодата под земята. Началото на новото селище бе вече прокопано всред корените на едно буково дърво. Засега това бе само малко и неравно пространство, с един-единствен изход. Тримата се хванаха за работа — започнаха да копаят между корените и да пробиват нагоре тунел, за да прокарат втори изход сред буковата гора. След известно време, Ягодата спря да копае и започна да обикаля около корените, като ги душеше, хапеше и ровеше с предните си лапи земята около тях. Леско си помисли, че той сигурно се е уморил и се прави, че се занимава с нещо, за да може да си почине. Но след малко Ягодата се върна при тях и каза, че има няколко предложения.
	— Вижте какво е положението — обясни той. Тук няма толкова много тънки корени. При голямата бърлога това е щастливо стечение на обстоятелствата, но не е вероятно да намерим друг подобен случай. Но все пак това, с което разполагаме, може добре да ни послужи.
	— А с какво разполагаме? — запита Къпината, който току-що бе влязъл.
	— Ами имаме няколко дебели корена, които вървят право надолу — повече, отколкото са в голямата бърлога. Най-добре ще е да се копае около тях, а самите корени да си останат на място. Не трябва да бъдат прегризани или махнати. Ако искаме да направим по-голяма зала, те ще са ни необходими.
	— Значи нашата ще е пълна с тези дебели вертикални корени? — възкликна разочаровано Леско.
	— Да — отговори Ягодата — но не виждам защо това да е лошо. Ще можем да ходим между тях и те изобщо няма да са пречка за някой, който говори или разказва история. С тях пространството ще е по-уютно, а освен това ще провеждат и звука отгоре, което може в даден момент да се окаже доста полезно.
	Прокопаването на залата (която те започнаха да наричат Медената Пита) се превърна в триумф за Ягодата. Леско се задоволи само да организира копачите, а иначе остави на Ягодата да казва какво да се прави. Работата продължи на смени и за зайците тя се превърна в редовно занимание, наред с храненето, игрите и лежането на слънце. През целия ден усамотението на мястото не бе нарушено от шум, хора, трактори или дори животни и всички почувстваха в още по-голяма степен, колко много дължат на Петковото прозрение. В късния следобед голямата зала бе започнала вече да се оформя. В северния й край буковите корени образуваха нещо като неравномерна колонада. След нея идваше по-открито централно пространство, а след него вече изобщо нямаше носещи корени. Ягодата остави няколко непрокопани земни блока, така че в южната част на залата имаше три-четири полусамостоятелни къта. Те се стесняваха в ниски ходове, водещи към бърлогите за спане.
	Леско, вече значително по-доволен, след като видя как ще изглежда залата, бе седнал със Сребърен Блясък при изхода от тунела, когато изведнъж се чу вик: „Ястреб! Ястреб!“ и всички зайци навън се втурнаха да се скрият. Тъй като бе в безопасност на мястото си, Леско продължи да гледа към огряната от слънцето открита тревна площ отвъд сенките на гората. Видя се как керкенезът планира във въздуха и заема позиция — изви надолу черния край на опашката си, започна бързо да маха с крила и да претърсва с поглед земята под него.
	— Смяташ ли, че наистина би ни атакувал? — попита Леско, като го гледаше как се спуска по-надолу и отново се задържа на място във въздуха. — Не е ли прекалено малък, за да улови заек?
	— Най-вероятно имаш право — отговори Сребърен Блясък. — И все пак, би ли излязъл навън там и би ли започнал спокойно да се храниш?
	Иска ми се да опитам някой път да се противопоставя на тези _елили_ — каза Голям Перчем, който бе дошъл зад тях в тунела. — Страх ни е от прекалено много от тях. Но нападение на птица отгоре би било много неприятно, особено ако птицата се приближи бързо. Тя би могла да надвие дори и голям заек, ако успее да го изненада.
	— Виждате ли мишока? — обади се изведнъж Сребърен Блясък. — Погледнете там. Бедната животинка.
	Всички видяха един полски мишок, останал на открито, сред поляна с гладка трева. Очевидно бе отишъл много далеч от дупката си и сега не знаеше какво да прави. Не бе още усетил сянката на керкенеза над себе си, но внезапното изчезване на зайците го бе обезпокоило и сега той се бе снишил на земята и гледаше несигурно насам-натам. Керкенезът още не го бе забелязал, но със сигурност щеше да го види, ако започне да се движи.
	— Всеки момент ще се случи нещо — каза с известно безразличие Голям Перчем.
	С внезапен порив, Леско изскочи на рида и се спусна надолу в тревата. Мишките не говорят заешки език, но има един много опростен общ език на всички обитатели на храсталаците и горите, който Леско използва сега, за да каже:
	— Бягай. Тук. Бързо.
	Мишокът го погледна, но не помръдна от мястото си. Леско пак го повика и той изведнъж се затича към него, а керкенезът се завъртя и започна да планира настрани и надолу. Леско бързо се върна обратно в дупката. Обърна се и видя, че мишокът го следва. Когато бе почти стигнал до подножието на рида, мишокът се спъна в паднало клонче с две-три зелени листа на него. Клончето се преобърна, едно от листата попадна в процеждащата се през клоните на дърветата слънчева светлина и Леско видя как отражението проблесна за миг. Веднага керкенезът се насочи надолу с полегат полет, после прибра крилете си и пикира.
	Преди Леско да успее да изскочи от дупката, мишокът мина между предните му лапи и се притисна към земята. В същия миг керкенезът, с насочени напред човка и нокти, се блъсна в земята точно пред входа на дупката — като някоя ракета, изстреляна от клоните на близко дърво. Той яростно се разтърси и за момент трите заека видяха как неговите кръгли и тъмни очи гледат право в дупката. После си отиде. Бързината и силата на пикирането право при входа на дупката бяха така стряскащи, че Леско подскочи заднешком и бутна Сребърен Блясък на земята. После и двамата се изправиха мълчаливо.
	— Би ли опитал да се бориш с този? — обърна се Сребърен Блясък към Голям Перчем. — Само ми кажи кога. Ще дойда да гледам.
	— Леско — каза Голям Перчем, — знам, че не си глупав, но какво спечели от всичко това? Нима ще се заемеш да защитаваш всяка къртица и полска мишка, които не могат да се скрият под земята?
	Мишокът не бе помръднал.
	{img:kerkenez.jpg|#"В същия миг керкенезът, с насочени напред човка и нокти, се блъсна в земята точно пред входа на дупката — като някоя ракета, изстреляна от клоните на близко дърво."}
	Все още бе застанал при изхода на дупката, на нивото на главите им и силуетът му се очертаваше на фона на светлината. Леско забеляза, че мишокът го гледа и му каза:
	— Може ястреб още наоколо. Сега стоиш тук. Тръгваш по-късно.
	Голям Перчем тъкмо се канеше пак да заговори, когато Глухарчето се появи на входа на дупката. Той погледна мишока, внимателно го бутна настрани, приближи се по тунела и каза:
	— Леско, помислих, че трябва да дойда и да ти кажа за Зелениката. Сега е много по-добре, но прекара ужасна нощ, а също и ние. Всеки път, когато започваше да се унася в сън, се стряскаше и започваше да плаче. Стори ми се, че ще полудее. Съдинката му говореше — той бе направо на висота, а изглежда също, че Зелениката много разчита на Синчеца, който все измисля шеги. Но и той бе направо капнал от умора до сутринта, както и всички ние, така че цял ден спахме. Като се събуди — вече в следобеда, Зелениката бе вече малко дошъл на себе си и дори се качи горе да _силфлее_. Запита къде ще бъдете ти и останалите довечера и, тъй като аз не знам това, дойдох да попитам.
	— Значи той вече е в състояние да ни говори? — запита Голям Перчем.
	— Така мисля. По мое мнение, това би било най-доброто за него. И ако е с всички нас заедно, може би ще му спестим втора подобна нощ.
	— Всъщност, къде наистина ще спим? — поинтересува се Сребърен Блясък.
	Леско се замисли. Медената Пита бе все още само грубо изкопана, но вероятно щеше да е поне толкова удобна, колкото дупките при трънките. А дори и да се окаже, че не е така, това само би дало допълнителен стимул да я подобрят. На всички щеше да се хареса, че действително ползват плодовете от упоритата си работа през деня. А и вероятно щяха да се чувстват по-добре тук, отколкото на варовика в старите дупки.
	— Струва ми се, че по-добре ще е да сме тук — каза Леско. — Но нека видим какво ще кажат останалите.
	— Какво търси този мишок тук? — попита Глухарчето.
	Леско обясни. Глухарчето също се зачуди, подобно на Голям Перчем.
	— Ами признавам, че нямах нищо наум, като излязох да му помогна — каза Леско. — Но сега вече се сещам за нещо и ще ви го обясня после. Но първо Голям Перчем и аз трябва да отидем да говорим със Зелениката. Глухарче, нали ще отскочиш да разкажеш всичко и на останалите и да ги попиташ къде предпочитат да бъдат довечера?
	Намериха Зелениката, в компанията на Съдинката и Синчеца, близо до същия мравуняк, откъдето Глухарчето бе погледнало за пръв път отвъд хребета на хълма Уотършип. Зелениката душеше една пурпурна орхидея. Бледоморавият цвят леко се поклати на стъблото си от допира на носа му.
	— Недей да я плашиш, господарю — каза Синчеца. — Може да отлети. В крайна сметка, тя има голям избор. Погледни колко много са наоколо.
	— О, я се махай оттук, Синчец — отвърна весело Зелениката. — Необходимо е да разучим нещата наоколо. Половината растения тук ми са непознати. Това специално не става за ядене, но поне има достатъчно разваленка*, а това винаги е добре.
	[* Латинското наименование на това растение е Sanguisorba. — Б.‍пр.‍]
	Една муха кацна на раненото му ухо и той разтърси глава, за да я прогони.
	Леско бе доволен да види, че Зелениката е вече в по-добро разположение на духа. Каза му, че се надява той да е достатъчно добре, за да се присъедини към другите. Зелениката, обаче, веднага го прекъсна с цял куп въпроси.
	— Много ли сте? — попита той.
	— _Храир_ — отвърна Голям Перчем.
	— Всички, които напуснаха с вас старото селище?
	— До един — отговори гордо Леско.
	— Имаше ли ранени?
	— О, няколко души бяха ранени, по един или друг начин.
	— Но никога нямахме истински неприятно положение — допълни Голям Перчем.
	— Кой идва там? Не го познавам.
	Ягодата идваше тичешком откъм горичката и, като се приближи, започна да прави същите любопитни танцови жестове с главата и предните лапи, които по-рано бяха видели в дъждовната ливада, преди да влязат в голямата бърлога. В следващия миг той се сепна, малко объркан и, за да изпревари упрека на Голям Перчем, заговори веднага на Леско.
	— Леско-Ра — започна той (като чу това обръщение Зелениката се смая, но не каза нищо), — всички искат довечера да бъдат в новото селище. Също така, всички се надяват, че капитан Зеленика се чувства добре и ще разкаже какво се е случило и как е дошъл тук.
	— Да, естествено, всички искаме да научим — каза Леско на Зелениката. — Това е Ягодата. Той се присъедини към нас по време на пътуването и сме доволни, че е с нас. Смяташ ли, че ще можеш да се справиш?
	— Мога да се справя — каза Зелениката. — Но ви предупреждавам, че разказът ми ще смрази сърцето на всеки заек, който го чуе.
	Докато казваше това, Зелениката бе толкова тъжен и мрачен, че след него никой не посмя да продума и малко по-късно всичките шест заека тръгнаха в мълчание. Като стигнаха до ъгъла на гората, намериха останалите да се хранят или да се наслаждават на късното слънце, от северната страна на дърветата. След като ги огледа, Зелениката отиде при Сребърен Блясък, който се хранеше заедно с Петко на една поляна с детелини.
	— Радвам се да те видя, Сребърен Блясък — каза Зелениката. — Разбрах, че сте имали бурни моменти по пътя.
	— Не бе лесно — отговори Сребърен Блясък. — Леско направи чудеса, а дължим много и на Петко тук.
	— Научих за теб — каза Зелениката, обръщайки се към Петко.
	— Ти си заекът, който предвиди всичко, дето после се случи. Ти говори с _Триара_, нали?
	— По-скоро той говори с мен — отвърна Петко.
	— О, ако само те бе изслушал! Както и да е, сега вече е късно да се поправи това, докато растат жълъди над магарешките бодли. Сребърен Блясък, аз трябва да кажа нещо, а на теб мога да го кажа по-лесно, отколкото на Леско или на Голям Перчем. Не съм дошъл тук да създавам неприятности — искам да кажа, неприятности за Леско. Сега той ви е Главен Заек, това е ясно. Почти не го познавам, но сигурно е добър, иначе нямаше да сте живи и здрави тук. А и сега не е време за караници. Ако някой от другите зайци се чуди дали не ми се иска да променя нещата, нали ще му обясниш, че не е така?
	— Да — потвърди Сребърен Блясък.
	В това време се приближи Голям Перчем и каза:
	— Знам, че още не е бухалово време, но всички искат да те чуят, Зеленика, и то веднага, под земята. Дали това ще е удобно за теб?
	— Под земята? — учуди се Зелениката. — Но как ще могат всички да ме чуват под земята? Аз мислех, че ще говоря тук.
	— Ела и ще видиш — каза Голям Перчем.
	Зелениката и Синчеца бяха много впечатлени от Медената Пита.
	— Това е нещо съвсем ново! — възкликна Зелениката. — Какво крепи покрива горе?
	— Няма нужда да бъде крепен горе — пошегува се Синчеца. — И без това е доста на високо по хълма.
	— Това е една идея, която открихме по пътя насам — обясни Голям Перчем.
	— Както си е лежала в полето — обади се пак Синчеца. — Добре, господарю, вече ще си мълча, докато ти говориш.
	— Да, така ще е най-добре — каза Зелениката. — Скоро никой няма да иска да слуша шеги.
	Почти всички зайци ги последваха долу. Медената Пита, макар и достатъчно голяма, за да ги побере всичките, не бе така просторна като голямата бърлога и в топлата юнска вечер бе малко задушна.
	— Да знаеш, че лесно можем да я направим по-хладна — каза Ягодата на Леско. — В голямата бърлога има тунели, които се отварят през лятото и затварят през зимата. Утре може да прокопаем и тук още един тунел по посока на залязващото слънце и така да уловим вечерния бриз.
	Леско тъкмо се канеше да помоли Зелениката да започва разказа си, когато Великденчето дотича от източния тунел и каза:
	— Леско, твоят, ъ-ъ, гостенин иска да ти каже нещо.
	— О, аз съвсем го забравих. Къде е той?
	— Нагоре по подземния ход.
	Леско отиде нагоре. Мишокът го чакаше чак при изхода.
	— Ти сега тръгваш? — запита Леско. — Смяташ безопасно?
	— Сега тръгва — отговори мишокът. — Не чака бухал. Но нещо иска каже. Ти помагаш мишок. Някога мишок помогне теб. Ако ти имаш нужда от него, той дойде.
	— _Фрит_ в езерото! — промърмори Голям Перчем по-надолу в подземния ход. — И същото ще сторят всичките му братя и сестри. Бих казал, че мястото ще гъмжи от тях. Защо не го накараш да ни изкопае една-две бърлоги, а Леско?
	Леско изгледа мишока как си отива всред високата трева. После се върна в Медената Пита и се настани близо до Зелениката, който тъкмо започваше да говори.


>>	21. Разказ, който би разплакал дори и _Ел-Ахрейра_

E>
	Обичайте животните. Бог им е дал наченки на разум и безгрижна радост. Не смущавайте тази радост, не ги тормозете, не ги лишавайте от тяхното щастие, не противодействайте на Божието намерение.
@	Достоевски, Братя Карамазови
E$
E>
P>
	Несправедливи дела, извършени
	след залеза и преди изгрева на слънцето,
	лежат в историята като кости, всяко едно от тях.
@	Уистан Хю Один, „Изкачването на F.6“
P$
E$

	— В нощта, когато напуснахте селището, _Ауслата_ бе вдигната под тревога да ви търси. Колко далечно изглежда това време сега! Ние вървяхме по следата ви чак до потока. Казахме на _Триара_, че вероятно сте тръгнали надолу по течението и той реши, че няма смисъл да рискуваме живота си и да ви търсим по-нататък. Щом сте си тръгнали, значи сте си тръгнали. Но нареди ако някой се върне, веднага да бъде арестуван. И така, аз отмених търсенето.
	На следния ден нищо особено не се случи. Имаше приказки за Петко и за тръгналите с него зайци. Всички знаеха за думите на Петко, че нещо лошо ще се случи и започнаха да се разпространяват всякакви слухове. Много зайци казваха, че няма нищо сериозно в това, но някои си мислеха, че Петко може да е предвидил идването на хора с пушки и копои. Това бе най-лошото, което можехме да си представим — това или бялата слепота.
	Върбата и аз обсъдихме нещата с _Триара_. Той ни каза следното:
	„Зайци, които твърдят, че са ясновидци — и аз познавах няколко такива навремето. Но обикновено не е разумно да се обръща внимание на думите им. Първо, защото много от тях са просто мошеници. Някой слаб заек, който няма надежда да се издигне с борба, често се опитва да стане важен с други средства и пророкуването е едно от най-предпочитаните. Любопитното е, че когато се окаже в грешка, приятелите му като че ли не забелязват това, ако той играе добре ролята си и продължава да приказва. Но от друга страна, може да попаднете и на заек, който наистина има тази странна дарба, защото такива способности съществуват. И той предсказва може би наводнение, или пушки и копои. Е, добре. Значи известен брой зайци ще спрат да тичат. Но каква е алтернативата? Да се евакуира цяло заешко селище е страховито начинание. Някои отказват да тръгнат. Главният Заек заминава с тези, които желаят. Неговият авторитет най-вероятно ще бъде поставен на сериозно изпитание и ако го загуби, няма да може бързо да го възстанови. В най-добрия случай имате голяма скупщина от _хлесили_, които се влачат на открито, най-вероятно с придружаващи ги зайки и малки зайчета. Появяват се цели орди _елили_. Оказва се, че лекарството е по-опасно дори от самата болест. Почти винаги, от гледна точка на цялото селище, е по-добре зайците да си стоят на мястото и да сторят всичко по силите си да избягнат опасностите под земята.“
	Разбира се, аз изобщо не се и замислих по тези въпроси — каза Петко. — Трябва да си _Триар_, за да се сетиш за всичко това. Просто на мен ми бяха дошли тези състояния на крещящ ужас. Велики златен _Фрит_, надявам се никога да не се чувствам пак така! Никога няма да забравя това преживяване — както и нощта, прекарана под тисовото дърво. Има ужасно зло в света.
	— То идва от хората — каза Зелениката. — Всички други _елили_ правят каквото трябва да правят и _Фрит_ ги движи, както движи нас. Те живеят на земята и се нуждаят от храна. А хората никога няма да мирясат, докато не повредят земята и унищожат животните. Но, по-добре да продължавам с историята … На следния ден в следобеда започна да вали.
	— Тогава си изкопахме дупки в склона — прошепна Зърнастеца на Глухарчето.
	— Всички бяхме под земята, някои просто дъвчеха пелети*, други спяха. Аз се бях качил над земята за малко, за да пусна _храка_. Бях при края на гората, съвсем близо до рова, когато видях няколко човека да влизат през вратата, дето е на билото на отсрещния склон, до оная табела там. Не си спомням точно колко бяха — трима или четирима, струва ми се. Имаха дълги черни крака и държаха запалени бели пръчици в уста. Не беше ясно накъде отиват. Започнаха бавно да се разхождат насам-натам в дъжда, поглеждаха към живия плет и потока. След известно време прекосиха потока и започнаха да се катерят към заешкото селище. Като видеха някоя заешка дупка, някой от тях започваше да я мушка с пръчка. И през всичкото време продължаваха да разговарят. Спомням си аромата на бъзовия цвят в дъжда, както и мириса на белите пръчици. По-късно, когато приближиха, аз се промуших отново под земята. Известно време ги чувах как думкат наоколо и говорят. Продължавах да мисля: „Е, поне нямат пушки и копои“. Но някак всичко това не ми харесваше.
	[* Тревни пелети, образуващи се в стомаха на зайците, които те после дъвчат. — Б.‍пр.‍]
	— Какво каза _Триара_? — запита Сребърен Блясък.
	— Нямам представа. Не го попитах, а доколкото знам и никой друг не стори това. Аз заспах и, когато се събудих, вече нямаше шум отгоре. Бе вечер и реших да изляза да _силфлея_. Валеше дъжд, но аз все пак се запилях наоколо и известно време се храних. Не видях никаква промяна, освен че тук-там отворите на някои дупки бяха мушкани.
	— На следната сутрин времето бе ясно и хубаво. Всички, както обикновено, бяха излезли да _силфлеят_. Спомням си, че Нощна Сянка каза на _Триара_ да внимава — да не се преуморява на неговата възраст. А _Триара_ му отговори, че ще му покаже на каква възраст е, удари го и го бутна надолу по склона. Разбира се, всичко това бе на шега, но той все пак го направи, за да покаже на Нощна Сянка, че Главният Заек все още може да го пребори. Аз тази сутрин излязох за марули и по някаква причина реших да тръгна сам.
	— Трима е обичайният брой в отряд за марули — обади се Голям Перчем.
	— Да, зная, че обичайният брой е трима, но имаше някаква специална причина, поради която реших този ден да тръгна сам. А, да, спомням си — исках да проверя дали няма вече ранни моркови, смятах, че може тъкмо да са узрели и реших, че щом ще отивам в непозната част на градината, най-добре да съм сам. Бях навън цяла сутрин и трябва да е било вече почти _ни-Фрит_, когато се върнах през гората. Вървях по Тихия Склон. Знам, че повечето зайци предпочитат Зелената Морава, но аз почти винаги се движех по Тихия Склон. Бях стигнал до по-светлата част на гората, където тя се спуска към старата ограда, когато забелязах как едно _хрудуду_ пристига по пътеката на отсрещния склон. То спря при вратата до табелата и много хора излязоха от него. С тях бе и едно момче с пушка. Свалиха едни големи и дълги неща — не знам как да ви ги опиша. Бяха направени от същия материал като _хрудудуто_ и изглежда бяха тежки, защото бяха необходими двама мъже, за да носят едно от тях. Хората пренесоха тези неща на поляната и малкото зайци, които бяха над земята, се скриха в дупките. Но не и аз. Бях видял пушката и реших, че вероятно ще използват копои, а може би и мрежи. Така че си останах на мястото и наблюдавах. Помислих си: „Веднага като разбера какво смятат да правят, ще ида да предупредя _Триара_.“
	— След това имаше още разговори и още бели пръчици. Хората никога не бързат, нали знаете? После един от тях взе лопата и започна да заравя отворите на всички дупки, които успяваше да намери. При всяка една дупка отрязваше чима наоколо и го пъхаше в дупката. Това ме озадачи, защото когато използват копои, целта е да накарат зайците да излязат навън. Но предположих, че ще оставят няколко отворени дупки и ще ги заградят с мрежи, макар че това би било глупаво, защото ако някой копой застигне заек в блокиран подземен ход, заекът ще загине под земята и така няма да е много лесно после да излезе копоят.
	— Недей да правиш разказа си прекалено страшен, Зеленика — обади се Леско, защото Съдинката бе започнал вече да трепери при мисълта за блокиран подземен ход и преследващ копой.
	— Прекалено страшен? — възкликна Зелениката с горчивина. — Ама аз едва съм започнал. Иска ли някой да излезе?
	Никой не се и помръдна.
	— После друг един от мъжете донесе едни дълги, тънки и извиващи се неща. Нямам наименования за всички тези човешки предмети, но те бяха нещо като дълги клони от много дебела калина. Всеки един от мъжете взе едно от тях и закрепи единия му край за някое от тежките неща. После се дочу съскащ звук и, е добре, съгласен съм, че това е трудно за разбиране, но въздухът започна да става лош. По някаква причина до мен достигна силна миризма на това нещо, което излизаше от калиноподобните неща, въпреки че бях сравнително далеч. Не можех вече ясно да виждам и да мисля. Като че ли започнах да губя съзнание. Опитах се да скоча и да побягна, но бях загубил представа къде съм и за малко да побягна надолу към хората. Спрях се точно навреме. Бях като замаян и съвсем забравих, че трябва да предупредя _Триара_. Така че просто седнах на едно място.
	— Хората бяха сложили по едно калиноподобно нещо във всяка отворена дупка и после за известно време нищо не се случи.
	А след това видях Заешките Уши* — нали помните Заешките Уши? Той излезе от една дупка покрай плета — дупка, която хората не бяха забелязали. Веднага се виждаше, че бе дишал от онова нещо. Изобщо не осъзнаваше какво прави. Хората известно време не го виждаха, а после един от тях вдигна ръка, за да посочи къде е и момчето го застреля. Но раната не бе смъртоносна и Заешките Уши започна да пищи. Тогава един от мъжете отиде при него, взе го и го удари. Наистина вярвам, че може да не е страдал много, защото лошият въздух го бе замаял — но предпочитам да не бях видял това. След това, мъжът запуши дупката, през която Заешките Уши бе излязъл.
	[* Латинското наименование на растението „заешки уши“ е Scabiosa. На български е известно още с името самогризка. — Б.‍пр.‍]
	— По това време отровният въздух трябва да се е разпространявал по подземните ходове и в бърлогите. Мога да си представя какво е било там…
	— Не можеш — прекъсна го Синчеца.
	Зелениката замълча и след малка пауза Синчеца продължи:
	— Чух суматохата преди още самият аз да подуша лошия въздух. Зайките като че ли първи го усещаха и някои от тях се опитваха да излязат навън. Но тези, които имаха малки зайчета, не искаха да ги изоставят и се нахвърляха срещу всеки заек, когото забележеха наблизо. Искаха да се бият, да защитават малките зайчета, нали разбирате. Много скоро всички ходове бяха задръстени от драскащи се и катерещи се един върху друг зайци. Тръгваха нагоре по ходовете, които бяха свикнали да използват и откриваха, че изходите са блокирани. Някои успяваха да се завъртят обратно, но не можеха да се разминат с прииждащите отдолу зайци. После ходовете станаха непроходими и надолу — заради телата на вече загиналите зайци в по-ниските места, а още живите зайци започнаха да ги разкъсват, в опита си да си проправят път.
	Никога няма да разбера как успях да избягам, като се има предвид какво направих. Бе нещо като шанс едно на хиляда. Бях в бърлога, разположена много близо до една от дупките, която мъжете използваха. Вдигнаха много шум докато напъхат калиноподобното приспособление, но струва ми се, че то нещо не бе в ред. Веднага щом помирисах лошия въздух, изскочих навън от бърлогата и още бях с ясно съзнание. Качих се нагоре по подземния ход, точно когато мъжете измъкнаха калиноподобното приспособление навън. Започнаха да го разглеждат и да говорят и не ме видяха. Аз се обърнах почти при изхода на дупката и слязох пак надолу.
	— Помните ли Ронливия Ход? Доколкото знам, почти никой заек не слизаше там по наше време — толкова е дълбок, а и не води наникъде. Не се знае дори кой го е прокопал. Трябва _Фрит_ да ме е водил, защото аз слязох право надолу — в Ронливия Ход и започнах да пълзя по него. Дори от време на време ми се налагаше и да копая. Всичко наоколо бе само ронеща се земя и паднали камъни. Имаше всякакви забравени шахти и прагове, които водеха нагоре и през тях идваха страховити звуци — викове за помощ, зайчета плачещи за майките си, заповеди, които се опитваха да дават членове на _Ауслата_, проклятия на борещи се помежду си зайци. По едно време един заек се изтърколи долу и без малко да ме одраска с ноктите си, подобно на падащ от дървото конски кестен. Бе Жълтурчето, вече загинал. Наложи се да го разкъсам, за да мога да го прескоча — толкова ниско и тясно бе мястото. После продължих нататък. Можех да подуша лошия въздух, но бях толкова надолу, че явно това беше извън най-опасната област.
	Изведнъж видях, че има още един заек с мен — Огнивчето. Той бе единственият, когото срещнах по цялата дължина на Ронливия Ход. Веднага се виждаше, че не е добре. Трепереше и се задъхваше, но можеше да се движи. Попита ме дали съм добре. Но единственото, което отвърнах бе: „Откъде да излезем?“. Той отговори: „Ще ти покажа, но трябва да ми помагаш по пътя.“ Така че аз го последвах и при всяко негово спиране — защото той непрекъснато забравяше къде сме, трябваше силно да го бутам. Дори веднъж го ухапах. Бях ужасен, че може да умре и да блокира хода. Най-сетне се заизкачвахме нагоре и усетих свеж въздух. Установихме, че сме проникнали в един от онези ходове, които излизаха на повърхността чак в гората.
	— Хората не си изпълниха задачата както трябва — обобщи нещата Зелениката. — Те или не знаеха за дупките в гората, или ги мързеше да запушват и тях. Почти всеки заек, излязъл в поляната, бе застрелян. Все пак видях как двама успяха да избягат. Единият бе Вирнатото Носле, но не помня кой бе другият. Звуковете наоколо бяха страховити и аз самият вече щях да съм избягал, но чаках да видя, дали няма да се появи _Триара_. След време усетих, че има още няколко зайци в гората. Помня, че Боровите Иглички бе там, а също и Лютичето и Ясена. Говорих с всеки от тях и се разпоредих да стоят мирно и на скрито.
	— Измина дълго време, преди хората да завършат работата си. После извадиха калиноподобните неща и момчето набучи телата на убитите на повърхността зайци на един прът…
	Зелениката се прекъсна и притисна носа си към хълбока на Голям Перчем.
	— Няма значение, прескочи това място — каза Леско с твърд глас. — Кажи ни как можа да избягаш.
	— Преди да се случи това — започна пак Зелениката, — едно голямо _хрудуду_ дойде на поляната откъм алеята. Не бе същото, от което излязоха мъжете. Това бе много шумно и жълто на цвят — жълто като див синап. А пред него имаше едно голямо, сребърно и блестящо нещо, което то държеше с огромните си предни лапи. Не знам как да ви го опиша. Изглеждаше като _Инле`_, но бе широко и не така ярко. И това нещо — как да ви кажа — то разкъса поляната на парчета. Разруши цялата поляна.
	Зелениката пак спря да говори.
	— Капитане — обади се Сребърен Блясък, — всички знаем, че си видял неописуемо лоши неща. Но сигурно нямаш предвид това, което каза?
	— В живота си се заклевам — каза Зелениката с разтреперан глас. — Това нещо се зарови в земята и започна да избутва големи маси земя пред себе си, докато поляната не бе напълно унищожена. Цялото място заприлича на брод за домашни животни през зимата и повече не можеше да се каже къде е била която и да е част от поляната, като се започне от гората и се стигне до потока. Всичко избутваше пред себе си — почва, корени, трева, храсти и… и също и други неща под земята.
	— След известно време се върнах обратно през гората. Вече бях забравил всякаква мисъл да събирам останалите зайци, но все пак трима се присъединиха към мен — Синчеца, Огнивчето и младият Луличка. Луличката бе единственият член на _Ауслата_, когото видях, ето защо го попитах за _Триара_, но той изобщо не можа да отговори нещо разумно. Така и не разбрах какво се е случило с _Триара_. Надявам се да не се е мъчил много.
	— Огнивчето бе като замаян — говореше глупости, а Синчеца и аз не бяхме много по-добре. По някаква причина можех да мисля само за Голям Перчем. Спомних си как бях отишъл да го арестувам, а всъщност — да го убия и се почувствах длъжен да го намеря и да му кажа, че аз бях сбъркал. Това бе единствената разумна мисъл, която ми бе останала. Четиримата започнахме да скитаме и трябва да сме се движели в полукръг, защото много по-късно стигнахме пак до потока, малко по-надолу от нашата поляна. Продължихме да следваме течението до една голяма гора. Тази нощ в гората умря Луличката. За момент бе в ясно съзнание и помня какво каза тогава. Синчеца тъкмо говореше, че вероятно хората ни мразят, защото нападаме техните градини, а Луличката отговори: „Не това бе причината да разрушат селището ни. Просто сме им пречили с нещо. Те ни убиха, за да угодят на себе си.“ Скоро след това той заспа и малко по-късно се опитахме да го събудим — като се уплашихме от някакъв звук, и тогава разбрахме, че е мъртъв. Оставихме го да лежи там и продължихме, докато достигнахме реката. Не е необходимо да ви я описвам, защото знам, че всички вие сте били там. Бе вече сутрин. Не след дълго намерихме мястото, където трябва да сте я прекосили. Имаше много следи наоколо — в пясъка по стръмния бряг, а също и _храка_ отпреди три дни. Следите не продължаваха по брега нито по течението, нито срещу течението. Така реших, че там трябва да сте прекосили реката. Преплувах я и видях на другия бряг още следи. Реката бе доста придошла. Предполагам, че сте я преплували по-лесно преди дъждовете.
	Не харесах полето от другата страна на реката. Там имаше човек с пушка, който се разхождаше навсякъде. С двамата ми спътници прекосихме едно шосе и скоро след това стигнахме до едно неприятно място — цялото в пирен и с мека, черна земя. Там имахме доста трудни моменти, но отново забелязах _храка_ отпреди три дни. Тъй като наоколо нямаше никакви признаци за селище на други зайци, реших, че има вероятност да сте минали оттам. Синчеца бе вече по-добре, но Огнивчето имаше треска и се страхувах, че може и той да умре.
	После ни провървя, или поне ние така смятахме. Тази нощ срещнахме един стар _хлесил_ при самия край на пирените — много стар и як заек, носът му беше целият в белези от отдавнашни рани.
	Той ни каза, че наблизо има заешко селище и ни показа накъде да тръгнем. Достигнахме отново гори и поля, но бяхме толкова уморени, че не ни достигнаха сили да търсим селището. Пропълзяхме в една вада и не ми даде сърце да кажа на някой от спътниците си да остане буден. Опитах се аз самият да бодърствам, но не успях.
	— Кога бе това? — запита Леско.
	— Онзи ден — каза Зелениката, — рано сутринта. — Като се събудих, все още не бе станало _ни-Фрит_. Всичко бе тихо и можеше да се подуши само заешки мирис, но усетих, че нещо не е наред. Събудих Синчеца и тъкмо се готвех да събудя и Огнивчето, когато видях, че сме заобиколени от цяла група зайци. Бяха едри, големи и имаха много странна миризма. Тя е като — как да кажа…
	— Знаем каква е — обади се Петко.
	— Така си и помислих. После един от тях проговори: „Казвам се Иглика. Кои сте вие и какво правите тук?“ Не ми хареса тонът му, но не можех да видя никаква причина да ни навредят. Ето защо му отговорих, че сме преживели тежки моменти и че търсим няколко зайци от нашето селище — Леско, Петко и Голям Перчем. В мига като казах тези имена, въпросният заек се обърна към останалите и извика: „Знаех си! Разкъсайте ги на парчета!“ И те всички се нахвърлиха върху нас. Един от тях ме хвана за ухото и го раздра, преди Синчеца да успее да го отстрани от мен. Започнахме да се бием с всички тях. Аз бях толкова изненадан, че отначало не се проявих особено добре. Но смешното беше, че макар и да бяха такива едри и яростни, те изобщо не можеха да се бият — очевидно не знаеха и най-елементарните неща за боя. Синчеца събори двоица от тях, които бяха поне два пъти по-едри. Що се отнася до мен, въпреки че ухото ми бе цялото в кръв, никога не бях в действителна опасност. Но все пак те имаха числено преимущество, така че трябваше да избягаме. Синчеца и аз тъкмо се бяхме измъкнали от вадата, когато се сетихме, че Огнивчето е още там. Както ви казах, той бе болен, а не се бе и събудил навреме. Така че след всички предишни премеждия, накрая Огнивчето бе убит от зайци. Какво ще кажете за това?
	— Смятам, че е ужасен позор за убийците — каза Ягодата, преди някой друг да успее да проговори.
	— После тичахме през полята, покрай едно малко поточе — продължи Зелениката. — Някои от онези зайци все още ни преследваха и тогава си помислих: „Така или иначе, ще хвана някой от тях“. Вече не ми бе достатъчно само да избягаме и да си спасим кожите — не и след смъртта на Огнивчето. Видях, че онзи — Игликата, тича малко по-напред от останалите, така че се оставих да ме настигне и после изведнъж се обърнах и го нападнах. Съборих го на земята и тъкмо се канех да го разкъсам, когато той изскимтя: „Мога да ти кажа къде отидоха приятелите ви.“ Аз продължих да му затискам корема със задните си лапи и му отговорих: „Казвай по-бързо!“. Той целият се задъха и каза: „Отидоха на хълмовете. Високите хълмове, които се виждат ей там. Тръгнаха вчера сутринта.“ Престорих се, че не му вярвам и замахнах — все едно че ще го убия. Но той не отрече казаното, така че само го одрасках и го пуснах да си върви, а ние се отдалечихме. Времето бе ясно и хълмовете се виждаха добре.
	— След това дойдоха най-тежките ни моменти. Ако не бяха шегите и бърборенето на Синчеца, със сигурност щяхме да престанем да тичаме.
	— _Храка_ от една страна, шегите от другата — каза Синчеца, — опитвах се да търкалям по някоя шега по целия път насам. Шегата се търкаляше отпред, а ние я следвахме. Само така можехме да продължим да вървим.
	— Не мога да ви кажа много за последвалите събития — каза Зелениката. — Ухото ме болеше ужасно и през цялото време продължавах да се обвинявам за смъртта на Огнивчето. Ако не бях заспал, той нямаше да загине. Веднъж опитахме отново да поспим пак, но сънищата ми бяха непоносими. Фактически не бях на себе си. Бе ми останала само една мисъл — да намеря Голям Перчем и да му кажа, че бе прав, като напусна селището.
	Най-сетне достигнахме хълмовете, на свечеряване на следния ден. Бяхме много закъсали — намирахме се на онова равнинно и открито място, точно по бухалово време. Не знам вече на какво съм разчитал. Знаете как понякога започваш да си самовнушаваш, че всичко ще се оправи, само ако достигнеш до определено място или направиш определено нещо. Но като стигнеш там, откриваш, че нещата не са така прости. Като че ли имах някаква наивна представа, че Голям Перчем ще ни чака да ни посрещне. А после установихме, че хълмовете са огромни — по-големи от всичко, което бяхме виждали дотогава. Наоколо нямаше нито гори, нито укрития, нито зайци — а нощта вече идваше. И тогава като че ли всичко се разпадна. Видях Заешките Уши съвсем ясно — както например виждаме тревата, а също така го чух как плаче. Видях още и _Триара_, Луличката и Огнивчето. Опитах се да им говоря. Виках Голям Перчем, но не вярвах наистина да ме чуе — бях сигурен, че не е наблизо. Спомням си как излязох от един жив плет на открито и като че ли се надявах _елилите_ да пристигнат и да свършат с мен. Но като дойдох на себе си, видях там Голям Перчем. Първата ми мисъл бе, че сигурно вече съм мъртъв, но после започнах да се колебая — дали той е реален или не. Е, останалото вече знаете. Съжалявам, че толкова ви уплаших. Но макар и да не бях, ъ-ъ, Черния Заек, едва ли е имало същество, което да е било по-близо от нас до неговото състояние.
	Зелениката помълча малко, а после добави:
	— Можете да си представите какво означава за Синчеца и за мен да сме под земята, сред приятели. Аз не съм този, който се опита да те арестува, Голям Перчем — това бе друг заек, много, много отдавна.


>>	22. Историята за процеса срещу _Ел-Ахрейра_

E>
	Не е ли лицето му лице на измамник? … Има лицето точно на проклет тайбърнец, а дори не е и свещеник.
@	Конгрийв, „Любов за любов“
E$

	Зайците (както казва г-н Локли) са в много отношения като човешки същества. Без съмнение, една такава прилика се състои и в издръжливата им способност да устояват на бедствия и да продължават да се носят по течението на живота, отвъд обсега на ужаса и загубата. Те имат качество, което не би било точно да се нарече безчувственост или безразличие. То по-скоро е едно благословено ограничение на въображението, а също и интуитивно чувство, че Животът е Сега. Тревопасното диво животно, чиято основна цел е да оцелее, е силно и устойчиво като тревата. А в колективен план, зайците разчитат на обещанието, дадено от _Фрит_ на _Ел-Ахрейра_. И така, не бе минал дори и един цял ден откакто Зелениката бе пристигнал, пълзейки в делириум, при подножието на хълма Уотършип. Независимо от всичко това, той вече бе почти възстановил силите си, а Синчеца, с неговия по-безгрижен характер, изглеждаше дори още по-добре, въпреки ужаса на преживяната катастрофа.
	Леско и другарите му бяха почувствали изключителна мъка от разказа на Зелениката. Съдинката се разплака и разтрепери при описанието на смъртта на Заешките Уши, а Жълъда и Великденчето едва не се задавиха, като чуха Синчеца да разправя за отровния газ, който убива под земята. Но, както се случва и с първобитните хора, самата сила и жизненост на тяхното съпреживяване носеше със себе си и истинско облекчение. Чувствата им не бяха престорени или въображаеми. Докато бе разказвана историята, те я слушаха без дори и следа от резервираността или дистанцията, които и най-състрадателните цивилизовани хора изпитват при четенето на вестник например. На слушателите им се струваше, че и те се борят в изпълнените с отровен въздух подземни ходове. Пламтяха от ярост за съдбата на Огнивчето при вадата. Това бе техният начин да отдадат почит на мъртвите. Но когато историята свърши, потребностите на собствения им суров живот започнаха да се налагат в техните сърца, нерви, кръвообращение и апетит. Да можеха мъртвите да не са мъртви! Но сега има трева, която трябва да бъде изядена, пелети, които трябва да се дъвчат, _храка_, която трябва да се пусне, дупки, които трябва да бъдат изкопани, сън, който трябва да се отспи. Одисей не успява да доведе до брега нито един от хората си. При все това, той заспива дълбоко до Калипсо и когато се събужда, мисли само за Пенелопа.
	Още преди Зелениката да бе завършил разказа си, Леско започна да души раненото му ухо. Преди не бе успял да го разгледа внимателно. Сега обаче разбра, че ужасът и умората най-вероятно не са били основната причина за състоянието на Зелениката. Раната бе лоша — по-лоша от тази на Зърнастеца. Вероятно бе имало голяма загуба на кръв. Ухото бе раздрано и замърсено. Леско усети недоволство, че Глухарчето не е взел мерки както трябва. И докато някои от зайците излязоха да _силфлеят_ в меката и пълнолунна юнска нощ, той помоли Къпината да изчака. Сребърен Блясък, който тъкмо се готвеше да излезе по другия подземен ход, се обърна и се присъедини към тях.
	— Глухарчето и другите двама изглежда са ти създавали настроение миналата нощ — каза Леско на Зелениката. — Но са пропуснали да ти почистят раната. Замърсяването е опасно.
	— Ами, виж сега… — започна да казва нещо Синчеца.
	— Не се шегувай — прекъсна го Леско. — Ти изглежда считаш, че…
	— Нямаше да се шегувам — оправда се Синчеца. — Само се канех да кажа, че исках да почистя ухото на капитана, но то е прекалено чувствително и не може да се докосне.
	— Точно така е — каза Зелениката. — Боя се, че аз ги накарах да не се занимават с него. Но ти, Леско, постъпи както смяташ за правилно. Сега се чувствам доста по-добре.
	Леско сам се зае с ухото. Кръвта се бе съсирила и бе необходимо търпение. След време дългите назъбени рани започнаха пак да кървят, в резултат от почистването. Сребърен Блясък пое нещата на свой ред. Зелениката търпеше, доколкото можеше, ръмжеше и подскачаше. Сребърен Блясък се замисли как да му отвлече вниманието и попита:
	— Леско, каква бе тази твоя идея — за мишока? Каза, че ще обясниш по-късно. Какво би казал да опиташ сега?
	— Ами — отговори Леско, — идеята просто е, че в нашето положение не можем да си позволим да пропускаме нищо, което евентуално би ни донесло добро. Ние сме на непознато място и се нуждаем от приятели. От _елилите_, разбира се, не можем да очакваме помощ, но има много същества, които не са _елили_ — птици, мишки, йонили и т.‍н.‍ Обикновено зайците не се занимават специално с тях, но, общо взето, техните врагове са и наши врагове. Затова мисля, че трябва да направим всичко възможно, за да спечелим приятелството на тези същества. Може да се окаже, че си е заслужавало усилието.
	— Не бих казал, че харесвам идеята — каза Сребърен Блясък, докато изтриваше кръвта на Зелениката от носа си. — От наша гледна точка, тези малки същества заслужават по-скоро пренебрежение, а не да разчитаме на тях. Какво добро биха могли да ни сторят? Те не могат да копаят за нас, или да ни намират храна. Не могат и да се бият за нас. Без съмнение, те могат да кажат, че са ни приятели, щом им помагаме. Но нещата ще спрат дотук. Чух какво каза мишока преди малко: „Ако ти имаш нужда от него, той дойде.“ Сигурен съм, че е така, доколкото тук ровим земята и е по-топло, но не бихме искали цялото селище да се напълни с мишки или с бръмбари рогачи, нали?
	— Не, не исках точно това да кажа — отговори Леско. — Нямах предвид да тръгнем да търсим полски мишки и да ги каним да се присъединят към нас. А и те самите не биха желали това. Но този мишок — ние му спасихме живота …
	— Ти му спаси живота — поправи го Къпината.
	— Е, животът му бе спасен. Той ще запомни това.
	— Но как би могъл да ни помогне? — запита Синчеца.
	— Като за начало, би могъл да ни каже какво знае за това място…
	— Да, но ще ни каже каквото мишките знаят, а не каквото зайците трябва да знаят.
	— Е, признавам, че е съмнително дали мишокът би могъл да ни е полезен — каза Леско. — Но съм сигурен, че някоя птица би могла, ако можехме да постигнем нещо подобно. Ние не можем да летим, но някои птици познават сигурно целия район наоколо. А също знаят много неща и за климата. Само това искам да кажа. Ако някой от вас намери животно или птица, което не е враг и се нуждае от помощ — не пропускайте такава възможност. То би било все едно да оставим моркови да гният в земята.
	— Какво мислиш за това? — обърна се Сребърния Блясък към Къпината.
	— Струва ми се, че е добра идея, но реално такива възможности, като описаните от Леско, не се случват особено често.
	— Точно така е — каза Зелениката трепвайки, защото Сребърен Блясък пак бе започнал да лиже раната му. — Сама по себе си идеята е добра, но едва ли ще има практическо приложение.
	— Лично аз съм готов да опитам — каза Сребърен Блясък. Сигурно ще си заслужава, дори само за да видим как Голям Перчем например разказва приказки за лека нощ на някоя къртица.
	— _Ел-Ахрейра_ е сторил това веднъж — възкликна Синчеца. — При това доста успешно. Помните ли?
	— Не — каза Леско, — не знам тази история. Хайде да ни я разкажеш.
	— По-добре първо да отидем да _силфлеем_ — предложи Зелениката. — Не бих могъл да издържа още лечение на ухото за момента.
	— Е, поне сега е почистено — каза Леско. — Но боя се, че никога вече няма да е като другото. Ще имаш оръфано ухо.
	— Няма значение — отговори Зелениката. — Аз съм все пак един от късметлиите.
	Пълната луна се бе издигнала вече високо на безоблачния източен небосклон и осветяваше цялата хълмиста околност.
	Ние не осъзнаваме дневната светлина като нещо, което замества тъмнината. Дневната светлина, дори и когато слънцето не е скрито от облаци, ни изглежда като естествено състояние на земята и въздуха. Като мислим за хълмовете, ние си ги представяме осветени от дневна светлина, както си представяме заек например с козина по него. Някои настойчиви учени може и да си представят скелета вътре в коня, но повечето от нас не го правят. Точно по същия начин, ние не си представяме и хълмовете иначе, освен на дневна светлина, въпреки че светлината не е присъща съставна част на хълмовете, каквато е кожата за конете. Ние приемаме дневната светлина като нещо, чието присъствие се разбира от само себе си. Но не така стои въпросът с лунната светлина. Тя е непостоянна. Дискът на пълната луна постепенно намалява, а после пак се завръща. Облаците могат да засенчат лунната светлина в много по-голяма степен от слънчевата. Водата за нас е необходимост, но водопадите — не. Ако някъде намерим водопад, той е като извънредна добавка или орнамент. Ние се нуждаем от дневната светлина и от тази гледна точка тя за нас е утилитарна. А от лунната светлина не се нуждаем. Когато тя дойде, не служи за никаква практична цел. Но тя преобразява нещата. Пада върху склоновете и тревата, разграничава отделния стрък трева от съседния. Превръща купчина паднали кафяви листа от единна маса в калейдоскоп от безброй отблясъци. Създава блещукащи очертания на мокрите клонки, все едно че самата светлина е станала проводима. Нейните дълги лъчи, бели и отчетливи, проникват между стволовете на дърветата и яркостта им отслабва при тяхното отдалечаване в мъгливите нощни букови гори. На лунна светлина, два акра*1 полска трева, лесно накланяща се и с височина до глезените, разрошена и жилава като конска грива, изглежда като развълнуван залив, целия изпъстрен със сенчести вдлъбнатини. Растителността е така гъста и сплъстена, че дори вятърът не може да я раздвижи, но точно лунната светлина като че ли й придава нейната застиналост. Така че, лунната светлина ние не възприемаме като даденост. Тя е като снега*2, или като росата в юлска утрин. Тя не разкрива, а по-скоро преобразява осветеното от нея. А нейната малка яркост — много по-малка в сравнение с дневната светлина, ни кара да я осъзнаем като нещо добавено към хълма, което му придава, само за известно време, уникални и вълшебни черти, на които се възхищаваме докато можем, защото те бързо си отиват.
	Тъкмо когато зайците излязоха от дупката в буковата гора, листата зашумяха от лекия ветрец и нашариха земята с движението на лунни лъчи. Зайците се ослушаха, но освен шумоленето на листата, нямаше никакъв друг звук, с изключение на монотонното тремоло на цвъркащ скакалец в тревата.
	[*1 Два акра са приблизително осем дка. — Б.‍пр.‍]
	[*2 В южна Англия много рядко вали сняг — Б.‍пр.‍]
	— Каква луна! — възкликна Сребърен Блясък. — Нека й се насладим, докато я има.
	Докато изкачваха хребета, срещнаха Великденчето и Крепис, които се връщаха обратно.
	— А, Леско — каза Крепис, — говорихме с един друг мишок. Той бе чул за случката с керкенеза и бе много приятелски настроен. Каза ни за място от другата страна на гората, където тревата я косят — това има нещо общо с конете, както той обясни. Каза ни: „Вие искате хубава трева? Там много хубава трева.“ Така че отидохме да видим. Тревата е направо първокласна.
	Конската писта се оказа цели 40 ярда*1 широка, а тревата бе окосена на височина не повече от шест инча*2. Леско, доволен, че събитията са доказали правотата му, се зае да пасе от една туфа детелина. Известно време всички се хранеха в мълчание.
	[*1 40 ярда са приблизително 36 метра. — Б.‍пр.‍]
	[*2 Шест инча са около 15 см. — Б.‍пр.‍]
	— Ти си умно момче, Леско — каза най-сетне Зелениката. — Ти и твоя мишок. Разбира се, ние и сами щяхме да намерим това място рано или късно, но не така бързо.
	Леско можеше да се надуе от гордост, но вместо това просто отвърна:
	— В крайна сметка, няма да ни се налага да слизаме от хълма много често.
	А после добави:
	— Зеленика, нали знаеш, още миришеш на кръв. Това може да е опасно дори тук. Хайде да се връщаме в гората. Нощта е толкова красива, че може да седнем близо до дупките — да подъвчем пелети, а Синчеца ще ни разкаже историята си.
	Срещнаха Ягодата и Зърнастеца на хребета. И когато всички се настаниха удобно и започнаха да дъвчат с клепнали уши, Синчеца започна да разказва.

	* * *

C>
	Глухарчето ми разправи предната вечер за селището на Игликата и как там е разказал историята за кралските марули. Това ме подсети за една друга история, дори още преди Леско да ни обясни идеята си. Чувал съм я от дядо ми, а той винаги казваше, че се е случила след като _Ел-Ахрейра_ извел зайците си от Келфазинските блата. Те отишли във Фенлонските ливади и там изкопали дупките си. Но Принц Дъга не преставал да наблюдава _Ел-Ахрейра_ и бил твърдо решен да не му позволява повече да прави своите номера.
	И така, една вечер, когато _Ел-Ахрейра_ и Зайофейкал си седели на един слънчев рид, Принц Дъга пристигнал през ливадите и с него бил един заек, когото _Ел-Ахрейра_ никога не бил виждал дотогава.
	— Добър вечер, _Ел-Ахрейра_ — казал Принц Дъга. — Тук мястото е много по-добро в сравнение с Келфазинските блата. Виждам, че твоите зайки са се захванали да копаят дупки по рида. Изкопали ли са вече дупка и за теб?
	— Да — отговорил _Ел-Ахрейра_. — Ей тази дупка тук принадлежи на Зайофейкал и на мен. Харесахме този рид веднага щом го видяхме.
	— Много хубав рид — казал Принц Дъга. — Но боя се, че трябва да ти съобщя, _Ел-Ахрейра_, че имам строга заповед от самия _Фрит_ да не ти позволявам да живееш в една дупка със Зайофейкал.
	— Така ли? — попитал _Ел-Ахрейра_. — И защо?
	— Виж какво, _Ел-Ахрейра_ — заговорил пак Принц Дъга. — Ние добре те познаваме — теб и твоите номера. А и Зайофейкал е почти толкова пакостлив, колкото си ти. Така че, двамата да сте в една дупка — става опасно. Ще вземете да откраднете дори облаците от небето, преди луната още да се е преобразила два пъти. Ето защо, Зайофейкал трябва да отиде да се грижи за дупките от другата страна на селището. Нека ви запозная. Това тук е _Хуфса_. Искам да се сприятелите и да се грижиш за него.
	— А той откъде идва? — попитал _Ел-Ахрейра_. — Никога досега не съм го виждал.
	— Той наистина идва от друга страна — казал Принц Дъга, — но иначе не е по-различен от който и да е друг заек. Надявам се да му помогнеш да се засели тук. И докато опознава местността, сигурен съм, че с радост ще го приемеш в дупката си.
	_Ел-Ахрейра_ и Зайофейкал много се подразнили, че не им се разрешава да живеят заедно в тяхната дупка. Но едно от правилата на _Ел-Ахрейра_ било никога да не показва кога е ядосан. Освен това му станало мъчно за _Хуфса_ — предположил, че се чувства самотно и неловко, след като е толкова далеч от народа си. Така че го поздравил с добре дошъл и обещал да му помогне да се засели. _Хуфса_ бил много приятелски настроен и се стараел да се хареса на всички. Зайофейкал, от своя страна, се преселил на другия край на селището.
	След време, обаче, _Ел-Ахрейра_ установил, че непрекъснато нещо се обърква с плановете му. Една пролетна вечер, например, завел няколко заека в царевична нива, за да се нахранят със зелени стръкове, но там видели мъж с пушка да се разхожда на лунна светлина и било цяло щастие, че успели да се измъкнат невредими. При друг случай, _Ел-Ахрейра_ разузнал пътя за една зелева градина и пробил дупка в оградата. Но когато на следния ден отишъл пак там, намерил дупката затворена с тел и започнал да подозира, че за плановете му научават някои лица, които не би трябвало да ги знаят.
	Един ден той решил да направи клопка на _Хуфса_, за да разбере дали не е той причината за тези неприятности. Показал му една пътека сред полето и му казал, че тя води до хамбар, пълен с цвекло и ряпа. После допълнил, че смятат със Зайофейкал да отидат там следната сутрин. Всъщност _Ел-Ахрейра_ изобщо нямал такива планове и много внимавал да не каже нито дума за пътеката и хамбара на никого друг. На следния ден, като отишъл да разгледа внимателно пътеката, видял там жицата на капан.
	Това вече наистина ядосало _Ел-Ахрейра_, защото би могло негови хора да попаднат в клопка или да загинат. Разбира се, той не си помислил, че _Хуфса_ сам е сложил капана. Нито дори, че е знаел, че има капан. Но очевидно _Хуфса_ бил в контакт с някого, който не се колебаел да слага капани. В крайна сметка, _Ел-Ахрейра_ предположил, че Принц Дъга предава получената от _Хуфса_ информация на някой фермер или пазач на дивеч и изобщо не се притеснява от възможните последици. _Хуфса_ представлявал заплаха за живота на зайците му — да не говорим за всички марули и зелки, които пропускали. Тогава _Ел-Ахрейра_ опитал нищо да не казва на _Хуфса_. Но било трудно да му попречи да чува нещата, защото, както знаете, зайците умеят отлично да пазят тайни от други животни, но не успяват да пазят тайна помежду си. Животът в заешкото селище трудно се съчетава със секретност. _Ел-Ахрейра_ си помислил — дали да не убие _Хуфса_. Но се сетил, че в такъв случай ще дойде Принц Дъга и ще има по-големи неприятности. Не му се искало повече да крият нещата от _Хуфса_, защото предположил, че ако _Хуфса_ усети как го подозират в шпионаж, ще отиде да каже това на Принц Дъга и принцът тогава ще измисли нещо по-лошо.
	И така, _Ел-Ахрейра_ мислил и все мислил. Още продължавал да мисли на следната вечер, когато Принц Дъга дошъл на едно от своите посещения в селището.
	— _Ел-Ахрейра_ — казал му той, — ти тези дни си направо с преобразен характер. Ако продължаваш така, хората ще започнат да ти вярват. Тъй като минавах насам, реших да се отбия и да ти благодаря за твоето внимание към _Хуфса_. Той се чувства при теб като у дома си.
	— Да, така се чувства, нали? — казал _Ел-Ахрейра_. — Всеки ден се разхубавяваме един до друг. Цялата дупка изпълваме с веселие. Но аз винаги казвам на зайците си: „Не се доверявайте на принцове, нито на всякакви…“
	— Е, _Ел-Ахрейра_ — прекъснал го Принц Дъга. — Сигурен съм, че мога да се доверя на теб. И за да го докажа, реших да засадя моркови в полето зад хълма. Там земята е отлична и съм сигурен, че реколтата ще е добра. Особено като се има предвид, че никой няма и да си помисли да ги открадне. Всъщност, ако искаш, можеш да дойдеш да ме видиш, как ги засаждам.
	— Ще дойда — казал _Ел-Ахрейра_. — Това ще е възхитително.
	И така, _Ел-Ахрейра_, Зайофейкал, _Хуфса_ и редица други зайци придружили Принц Дъга до полето отвъд хълма и му помогнали да засади дълги лехи с моркови. Почвата била лека и суха — точно като за моркови. Но цялата тази работа разярила _Ел-Ахрейра_. Бил уверен, че Принц Дъга нарочно прави всичко, за да му се подиграва, а освен това вероятно принцът си мислел, че най-накрая му е притъпил ноктите.
	— Отлично! — възкликнал Принц Дъга като свършили. — Разбира се, сигурен съм, че никой няма и да си помисли да ми открадне морковите. Но ако някой, _Ел-Ахрейра_, ако някой стори това, ще бъда наистина много ядосан. Например, ако крал Дарзин го стори, сигурен съм, че _Фрит_ ще му отнеме кралството и ще го даде на някой друг.
	_Ел-Ахрейра_ се досетил какво иска да каже Принц Дъга — че ако го хване да краде морковите, или ще го убие, или ще сложи някой друг заек да управлява народа му. А мисълта, че този заек може да е _Хуфса_, го накарала да скръцне със зъби. Но на глас отговорил само следното:
	— Разбира се, разбира се. Много правилно и справедливо.
	После Принц Дъга си тръгнал.
	Една нощ, през втората луна след засаждането на морковите, _Ел-Ахрейра_ и Зайофейкал отишли да ги погледнат. Никой не ги бил подрязвал и стъблата били буйни и зелени. _Ел-Ахрейра_ си помислил, че повечето корени ще са малко по-тънки от предна лапа. И докато ги гледал така, му дошло вдъхновение и намислил своя план. Но той бил станал вече толкова предпазлив по отношение на _Хуфса_ (защото никой не знаел откъде и кога _Хуфса_ ще се появи), че двамата със Зайофейкал отишли в една далечна и усамотена дупка, за да си поговорят. Там _Ел-Ахрейра_ обещал на Зайофейкал, че не само ще откраднат морковите на Принц Дъга, но и че ще видят гърба на _Хуфса_ — докато си отива. После излезли от дупката и Зайофейкал отскочил до фермата да открадне малко царевични зърна. А _Ел-Ахрейра_ прекарал останалата част от нощта в събиране на охлюви, което хич не било приятно занимание.
	На следната утрин, _Ел-Ахрейра_ излязъл много рано и намерил таралежа _Йона_ да се тутка при живия плет.
	— _Йона_ — повикал го _Ел-Ахрейра_, — искаш ли да получиш много на брой хубави и тлъсти охлюви?
	— Разбира се, _Ел-Ахрейра_ — отвърнал _Йона_. — Само че съвсем не е лесно да ги намериш. Ако беше таралеж, щеше да знаеш това.
	— Е, тук има няколко хубави охлюва — казал _Ел-Ахрейра_. — Вземи ги всичките. Но аз мога да ти дам много повече, ако направиш каквото ти кажа, без да задаваш излишни въпроси. Можеш ли да пееш?
	— Аз ли да пея, _Ел-Ахрейра_? Никой таралеж не може да пее.
	— Добре — казал _Ел-Ахрейра_. — Отлично. Но ще трябва да опиташ, ако искаш да получиш тези охлюви. А — ей там виждам една стара кутия, която фермерът е захвърлил в рова. Още по-добре. Слушай сега…
	В същото време в гората Зайофейкал говорил с фазана Хеуок.
	— Хеуок — попитал Зайофейкал, — можеш ли да плуваш?
	— Ами, аз никога дори не се доближавам до вода, ако това не се налага — отговорил Хеуок. — Хич не я харесвам. Но, разбира се, ако се налага да върша такова нещо, бих се задържал на повърхността на водата няколко минути.
	— Великолепно — казал Зайофейкал. — Виж сега. Аз имам голямо количество царевично зърно, а ти знаеш колко трудно се намира то по това време на годината. Ще ти го дам всичкото, само ако поплуваш малко в езерцето накрая на гората. Сега ще ти обясня всичко, докато отиваме натам.
	И двамата тръгнали през гората.
	Като станало _фу Инле`_, _Ел-Ахрейра_ се втурнал в дупката си и намерил там _Хуфса_ да дъвче пелети.
	— А, _Хуфса_, тук ли си? Много добре. Нямам доверие на никой друг, но ти би дошъл с мен, нали? Само ти и аз — никой друг не трябва да знае.
	— Но какво ще правим, _Ел-Ахрейра_? — запитал _Хуфса_.
	— Ами видях онези моркови там, дето са на Принц Дъга — отвърнал _Ел-Ахрейра_. — Не мога да издържам повече. Те са най-хубавите, които изобщо някога съм виждал. Възнамерявам да ги открадна всичките — или поне голяма част от тях. Но разбира се, ако поведа много зайци на такава експедиция, скоро ще си имаме неприятности. Нещата ще се разчуят и Принц Дъга със сигурност ще научи. А ако отидем само ние двамата, никой няма да разбере кой ги е откраднал.
	— Ще дойда — казал _Хуфса_. — Нека отидем утре вечер.
	Така той се надявал, че ще има време да предупреди Принц Дъга.
	— Не — възразил _Ел-Ахрейра_. — Аз отивам сега. Веднага.
	Той се чудел дали _Хуфса_ няма да се опитва да го разубеди.
	Но само като го погледнал и разбрал какво той си мисли — че това ще е краят на _Ел-Ахрейра_ и че той самият ще бъде направен крал на зайците.
	И така, двамата потеглили в нощната тъмнина.
	Дълго вървели покрай живия плет, докато видели една стара кутия в рова. На кутията бил застанал таралежът _Йона_. Бодлите му били целите покрити с шипков цвят и той издавал много необичайни звуци — пискливи и сумтящи, а освен това размахвал черните си лапи. Зайците се спрели и го погледнали.
	— Какво правиш, _Йона_? — попитал _Хуфса_ смаяно.
	{img:taralej.jpg|#"Бодлите му били целите покрити с шипков цвят и той издавал много необичайни звуци — пискливи и сумтящи, а освен това размахвал черните си лапи."}
	— Пея на лунна светлина — отвърнал _Йона_. — Всички таралежи трябва да пеем така, за да дойдат охлювите. Нали знаеш това?
	И таралежът запял пак:
P>
	О, Лунни Охлюве! О, Лунни Охлюве!
	Бъди добър към верния си таралеж!
P$
	— Какви ужасни звуци! — възкликнал _Ел-Ахрейра_, а то и наистина си било така. — Хайде бързо да тръгваме, докато още не е докарал тук всички _елили_ наоколо. И те продължили нататък.
	След време стигнали до езерото на края на гората. Докато се приближавали, чули крякане и пляскане във водата и видели фазана Хеуок да се щура насам-натам по водата, а дългите пера на опашката му плували отзад.
	— Какво се е случило? — смаял се _Хуфса_. — Хеуок, да не са те простреляли?
	— Не, не — отговорил Хеуок. — Аз винаги плувам по пълнолуние. То е за да ми порасне по-дълга опашката. Освен това, без плуването главата ми няма да си остане червено-бяло-зелена. Но ти нали знаеш това, _Хуфса_! Всеки го знае.
	— Истината е, че не обича да го виждат други животни, докато прави това — прошепнал _Ел-Ахрейра_. — Хайде да продължаваме.
	Малко по-нататък достигнали до стар кладенец при голямо дъбово дърво. Преди много години фермерът го бил затрупал, но отворът изглеждал черен и дълбок на лунна светлина.
	— Нека да починем за малко — предложил _Ел-Ахрейра_.
	Но още докато говорил, едно много странно същество изскочило от тревата. То приличало на заек, но дори и на лунна светлина се виждало, че е с червена опашка и дълги зелени уши. А в устата си носело края на една от белите пръчици, които хората пушат. Това всъщност бил Зайофейкал, но дори и _Хуфса_ не могъл да го познае. Бил намерил някаква боя за белязване на овце във фермата и седнал в нея, за да стане опашката му червена. Около ушите си обвил стъбла от дива тиква, а от бялата пръчица се чувствал недобре.
	— _Фрит_ да ни пази! — стреснал се _Ел-Ахрейра_. — Кой би могъл да е това? Нека се надяваме, че не е един от хилядата!
	После _Ел-Ахрейра_ подскочил, все едно че се кани да побегне и попитал с разтреперан глас:
	— Ти кой си?
	Зайофейкал изплюл бялата пръчица.
	— Така! — казал той властно. — Значи все пак ме видя, _Ел-Ахрейра_! Много зайци изживяват целия си живот и умират след това, но малко ме виждат. Малко или дори никой! Аз съм един от заешките вестоносци на Господ _Фрит_ и денем тайно ходя по земята, а нощем се прибирам в златния му дворец! Той дори и сега ме чака на другия край на света и аз трябва бързо да ида при него, през сърцевината на земята! Сбогом, _Ел-Ахрейра_!
	После странният заек прескочил пръстена на кладенеца и изчезнал в тъмнината.
	— Видяхме нещо, което не биваше да виждаме! — възкликнал ужасено _Ел-Ахрейра_. — Колко страшно е това място! Хайде бързо да се махаме!
	Те се затичали и не след дълго стигнали до морковите на Принц Дъга. Колко точно са откраднали, не бих могъл да кажа. Разбира се, както знаете, _Ел-Ахрейра_ е велик принц и без съмнение е използвал сили, които ние не познаваме. Но дядо ми винаги казваше, че до сутринта полето било като ометено. Морковите били скрити в една дълбока дупка в рида покрай гората, а _Ел-Ахрейра_ и _Хуфса_ се запътили към дома си. _Ел-Ахрейра_ събрал двама-трима от последователите си и останал с тях под земята цял ден. _Хуфса_, обаче, излязъл в следобеда, без да каже къде отива.
	На свечеряване, точно когато _Ел-Ахрейра_ и зайците му започнали да _силфлеят_ под красивото зарево на залеза, Принц Дъга дошъл през полето. Зад него застанали две големи черни кучета.
	— _Ел-Ахрейра_ — казал принцът, — ти си арестуван.
	— По каква причина? — попитал _Ел-Ахрейра_.
	— Много добре знаеш причината — казал Принц Дъга. — Дотегна ми от твоите номера и нахалството ти, _Ел-Ахрейра_. Къде са морковите?
	— Щом съм арестуван, нека ми бъде казана причината — настоял _Ел-Ахрейра_. — Не е редно да ми кажете, че съм арестуван и веднага да започнете да ми задавате въпроси.
	— Хайде, _Ел-Ахрейра_ — казал Принц Дъга. — Защо да си губим времето. Кажи ми къде са морковите и аз няма да те убия, а само ще те изпратя в далечния север.
	— Принц Дъга — отговорил твърдо _Ел-Ахрейра_, — за трети път настоявам да ми бъде казана причината за ареста.
	— Много добре — казал Принц Дъга, — щом искаш така да се разделиш с живота, ще имаш процес по пълната законна процедура. Ти си арестуван за кражба на морковите ми. Сериозно ли искаш процес? Но те предупреждавам, че имам преки доказателства и нещата няма да свършат добре за теб.
	По това време народът на _Ел-Ахрейра_ се бил събрал наоколо, доколкото, разбира се, зайците можели да се приближат до кучетата. Само Зайофейкал не се виждал никъде. Той прекарал целия ден в пренасяне на морковите в друга, секретна дупка и сега се криел, защото не успявал да изчисти боята от опашката си.
	— Да, бих искал да има процес — декларирал _Ел-Ахрейра_, — и бих искал съдебният състав да е от животни. Защото не е редно, Принц Дъга, вие да сте едновременно обвинител и съдия.
	— Ще получиш съдебен състав от животни — казал Принц Дъга. — Съдебен състав от _елили_, _Ел-Ахрейра_. Защото ако съдебните заседатели са зайци, те, въпреки доказателствата, ще откажат да те осъдят.
	За всеобща изненада _Ел-Ахрейра_ веднага се съгласил съдебният състав да е от _елили_. Принц Дъга отговорил, че ще ги доведе още същата нощ. _Ел-Ахрейра_ бил пратен в дупката си, а кучетата застанали отвън при изхода — да го пазят. На никого от зайците не било разрешено да го вижда, въпреки че мнозина направили опит да сторят това.
	Новината, че _Ел-Ахрейра_ ще бъде съден и ще се бори за живота си пред съдебни заседатели-_елили_, доведени от Принц Дъга, бързо се разпространила по храсталаците и горичките. Дошли цели тълпи от животни. Като станало _фу Инле`_, Принц Дъга пристигнал със съдебните заседатели — два язовеца, две лисици, две невестулки, бухал и котка. _Ел-Ахрейра_ бил изведен горе и го сложили между двете кучета. _Елилите_ го изгледали втренчено и очите им заблестели на лунната светлина. Започнали да се облизват, при което кучетата промърморили, че на тях им било обещано да изпълнят присъдата. Наоколо имало много животни — зайци и други и всяко едно от тях било сигурно, че краят на _Ел-Ахрейра_ вече е дошъл.
	— А сега — казал Принц Дъга, — нека да започваме. Няма да ни отнеме много време. Къде е _Хуфса_!
	И тогава _Хуфса_ излязъл напред, поклонил се, поклащайки глава, и казал на _елилите_, че предната нощ _Ел-Ахрейра_ дошъл докато той дъвчел пелети, заплашил го и го принудил да отиде с него, за да откраднат морковите на Принц Дъга. Той искал да откаже, но бил много уплашен. После морковите били скрити в една дупка, която той можел да им покаже. Той бил принуден да направи всичко това, но още на следния ден отишъл колкото може по-бързо при Принц Дъга, чийто верен служител бил.
	— Ще вземем обратно морковите по-късно — казал Принц Дъга. — Сега, _Ел-Ахрейра_, можеш ли да представиш някакви доказателства? Имаш ли нещо да кажеш? Само че побързай.
	— Бих искал да задам няколко въпроса на свидетеля — казал _Ел-Ахрейра_.
	_Елилите_ се съгласили, че има право на това.
	— Виж сега, _Хуфса_ — казал _Ел-Ахрейра_. — Дали можем да чуем нещо повече за този поход, който твърдиш, че сме направили? Защото, честно казано, нищо не мога да си спомня за него. Казваш, че сме излезли от дупката и сме тръгнали в нощта. Какво се случи после?
	— Ама как така, _Ел-Ахрейра_! — възкликнал _Хуфса_. — Не е възможно да си забравил. Ние вървяхме покрай рова. Нима не помниш, че видяхме как един таралеж е застанал на една кутия и пее на лунна светлина?
	— _Какво_ е правил таралежът? — попитал единия от язовците.
	— Пееше на лунна светлина — повторил с готовност _Хуфса_. — Нали знаете, те правят това, за да накарат охлювите да отидат при тях. Той целият бе обсипан с шипков цвят, размахваше лапите си и…
	— Чакай сега, по-полека — прекъснал го внимателно _Ел-Ахрейра_. — Не бих искал да кажеш нещо, което не мислиш в действителност.
	И като се обърнал към съдебните заседатели, допълнил:
	— Бедното същество! Той наистина вярва на тези неща, дето ги приказва, нали разбирате… Не иска да стори зло, но…
	— Ама таралежът пееше — провикна се _Хуфса_. — Пееше: „О, Лунни Охлюве! О, Лунни Охлюве! Бъди добър…“
	— Какво е пял таралежът няма отношение към делото — казал _Ел-Ахрейра_. — Всъщност, може да се запитаме, какво ли има отношение? Добре, да продължим нататък. Видели сме таралеж, целият обсипан с розов цвят, как пее, покатерен върху кутия. След това какво стана?
	— Ами… — подел отново _Хуфса_, — после продължихме и стигнахме до езерото, където видяхме един фазан.
	— Фазан, а? — възкликнала едната от лисиците. — Иска ми се и аз да съм била с вас. Той какво правеше?
	— Плуваше в кръг по водата — отговорил _Хуфса_.
	— Ранен ли беше? — попитала лисицата.
	— Не, не — отговорил _Хуфса_. — Те всички го правят, за да им пораснат по-дълги опашките. Изненадан съм, че не знаете.
	— Защо казваш, че го правят? — не повярвала на ушите си лисицата.
	— За да им пораснат по-дълги опашките — повторил нацупено _Хуфса_. — Той самият така каза.
	— Е, вие слушате всички тези неща съвсем отскоро — обърнал се _Ел-Ахрейра_ към _елилите_. — Необходимо е време, за да се привикне. Вижте ме. Аз съм принуден да слушам подобни неща от два месеца насам, ден след ден. Проявих всичкото внимание и разбиране, на които бях способен, но както се вижда, всичко се обърна в моя вреда.
	Настъпила тишина. _Ел-Ахрейра_, с израз на бащино търпение, се обърнал пак към свидетеля:
	— Паметта ми е нещо отслабнала. Ще продължиш ли нататък?
	— Е, _Ел-Ахрейра_ — отвърнал _Хуфса_, — преструваш се много умело, но дори и ти няма да можеш да отречеш какво стана после. От тревата изскочи един огромен, страховит заек с червена опашка и зелени уши. Той имаше бяла пръчица в устата и се втурна в земята през огромна дупка. Каза ни, че ще прекоси сърцевината на земята, за да отиде при Господ _Фрит_ от другата страна.
	Този път вече никой от _елилите_ не казал дори и една дума. Гледали втренчено _Хуфса_ и клатели глави.
	— Те всички са луди, да знаете — прошепнала едната от невестулките. — Противни малки животни. Готови са всичко да кажат, ако се почувстват натясно. Ама този тук е пък най-лошият, когото изобщо съм чувала досега. Колко още трябва да стоим тук? Огладнях вече.
	Сега — да обясня нещо. _Ел-Ахрейра_ предварително знаел, че макар и _елилите_ да мразят всички зайци, най-много би ги възмутял този, който изглежда като най-големият глупак. Това било и причината _Ел-Ахрейра_ да се съгласи съдебният състав да е от _елили_. Зайци в ролята на съдебни заседатели вероятно биха се опитали да стигнат до дъното на историята на _Хуфса_. Но не и елшите. Те мразели и презирали свидетеля и искали да си тръгнат на лов колкото може по-скоро.
	— Нека обобщим нещата — казал _Ел-Ахрейра_. — Значи първо сме видели таралеж, покрит с розов цвят, който пеел. После — напълно здрав фазан, както плувал в кръг по езерото. После — заек с червена опашка, зелени уши и бяла пръчица, който скочил в дълбок кладенец. Така ли е?
	— Да — потвърдил _Хуфса_.
	— И после сме откраднали морковите?
	— Да.
	— Те бяха ли виолетови, със зелени точици?
	— Кои да са били виолетови, със зелени точици?
	— Морковите.
	— Ама нали знаеш, че не бяха, _Ел-Ахрейра_. Бяха си в нормалния цвят. И сега са долу в дупката! — извикал отчаяно _Хуфса_. — Долу в дупката! Идете и вижте!
	Съдът отложил заседанието, за да може _Хуфса_ да заведе Принц Дъга да види морковите. Но не намерили никакви моркови и се върнали.
	— Целият ден днес бях под земята и мога да го докажа — казал _Ел-Ахрейра_. — Трябваше да поспя, но това е много трудно, при положение че моят учен приятел — но, както и да е. Просто искам да кажа, че очевидно няма как да съм местил моркови или каквото и да е друго.
	И после добавил:
	— Ако изобщо е имало някакви моркови. Нямам какво повече да кажа.
	— Принц Дъга — обадила се котката, — лично аз мразя всички зайци. Но от друга страна, не виждам как бихме могли да твърдим, че е доказана кражба на морковите от този заек. Свидетелят очевидно не е нормален — луд е като вятър и мъгла. Що се отнася до затворника, той трябва да бъде освободен.
	Всички съдебни заседатели се съгласили с тези думи.
	— Ти по-добре бързо си отивай — казал Принц Дъга на _Ел-Ахрейра_. — Отивай си в дупката, да не те ударя аз самият.
	— Така и ще направя, господарю — отговорил _Ел-Ахрейра_. — Но мога ли да ви помоля да отстраните този заек, когото изпратихте при нас, защото той ни тормози с глупостта си?
	И така, _Хуфса_ си тръгнал с Принц Дъга и народът на _Ел-Ахрейра_ бил оставен на спокойствие, ако не броим, разбира се стомашните проблеми от преяждане с моркови. Но, както дядо ми винаги казваше, минало доста време, преди опашката на Зайофейкал да стане пак бяла.
C$


>>	23. Киа

E>
P>
	С крило, лежащо като повалено знаме
	в небето нивга вече няма да лети.
		А в глад и болка само ще живее
	в оставащите малко дни.
	Той силен е и заради това
		немощ и болка дваж по-тежки са.
	И само смърт ще може да смири
	Такава дързост в страховитите очи.
@	Робинсън Джефърс, „Ранени ястреби“
P$
E$

	Хората казват: „Никога не вали, има само порои.“ Това не е много уместно, защото често се случва да вали и без порой. В това отношение, заешката поговорка е по-точна. Зайците казват: „Един само облак се чувства самотно.“ И наистина, вярно е, че появата дори на един-единствен облак често предвещава всеобщо заоблачаване. Но каквото и да се казва по този въпрос, една драматична втора възможност да бъде проверена идеята на Леско се появи още на следния ден.
	Бе ранна утрин и зайците започваха да _силфлеят_, качвайки се нагоре в ясната, сива тишина. Въздухът бе още хладен. Навсякъде имаше много роса, а вятърът бе стихнал. Пет-шест диви патици прелетяха отгоре, наредени във формата на бързо движеща се буква V, насочена към някоя далечна цел. Ясно се чу звукът на крилата им, който постепенно отслабваше при отдалечаването им на юг. Тишината се възстанови. С проясняването на утринния сумрак се появиха известно очакване и напрегнатост, както при топенето на снега, който всеки момент ще се хлъзне надолу по някой наклонен покрив. После целият хълм и всичко наоколо — земя и небе, дадоха път на изгрева. Подобно на някой бик, който с леко, но неудържимо движение отърсва главата си от ръцете на навел се над яслата му и безпричинно хванал го за рогата човек, така и слънцето навлезе във видимия свят със своята плавна и гигантска сила. Нищо не прекъсна или засенчи идването му. Без какъвто и да било звук, листата блеснаха и тревата се освети на мили наоколо.
	Навън от гората, Голям Перчем и Сребърен Блясък сресваха ушите си, душеха въздуха и подскачаха наоколо, следвайки собствените си сенки върху конската писта. Както се движеха по късо окосената трева и от време на време се спираха да хапнат по нещо, да седнат или да се огледат, стигнаха до малка падинка, с диаметър не повече от три фута*. Но преди да стигне до ръба й, Голям Перчем (който вървеше по-напред) се спря и погледна втренчено към падинката. Макар и да не бе надникнал вътре, усети, че там има някакво живо същество — при това доста голямо. Взирайки се през високата трева, той забеляза извивката на един бял гръб. Каквото и да бе съществото, големината му беше почти колкото неговата. Той изчака известно време напълно неподвижен, но съществото също не помръдваше.
	[* Три фута са близо един метър. — Б.‍пр.‍]
	— Кое животно е с бял гръб, Сребърен Блясък? — попита шепнешком Голям Перчем.
	Сребърен Блясък се замисли.
	— Може би котка?
	— Не, тук няма котки.
	— Откъде знаеш?
	В този миг, те и двамата чуха ниско и глухо съскане откъм падинката. То продължи известно време. После пак настана тишина.
	Голям Перчем и Сребърен Блясък имаха високо мнение за себе си. Ако не се брои Зелениката, те бяха единствените останали живи участници в Сендълфордската _Аусла_ и знаеха, че другарите им ги уважават. Битката с плъховете в плевнята не бе шега работа и там те доказаха на какво са способни. Великодушен и честен, Голям Перчем нито за момент не се подразни от куража на Леско в онази нощ, когато той самият бе победен от суеверния си страх. Но мисълта да се върне сега в Медената Пита и да докладва, че е съзрял за момент непознато същество в тревата и не е разбрал какво е то — такова нещо вече не би могъл да преглътне. Той извърна глава и погледна към Сребърен Блясък. Виждайки неговата готовност, погледна за последен път към странния бял гръб и после се насочи право към ръба на падинката. Сребърен Блясък го последва.
	Съществото в падинката не бе котка, а птица — голяма птица, дълга почти цял фут*. Никой от тях не бе виждал дотогава подобно пернато създание. Бялата част от гърба, която бяха забелязали през тревата, бе всъщност само на раменете и шията. По-долната част бе светло сива, а с такъв цвят бяха и крилата, които се заостряха в дълги черни краища, преплетени над опашката. Главата бе тъмно кафява, почти черна и така силно контрастираше с бялата шия, че птицата изглеждаше като да има качулка. Единственият тъмночервен крак, който можеха да видят, завършваше с ципесто стъпало и три яки пръста с нокти. Човката, извита накрая леко надолу, бе здрава и остра. Докато я гледаха втренчено, тя се отвори и се показаха червена уста и гърло. Птицата свирепо изсъска и се опита да нанесе удар, но не се помръдна от мястото си.
	[* Един фут е приблизително 30 см. — Б.‍пр.‍]
	— Ранен е — каза Голям Перчем.
	— Да, така изглежда — отговори Сребърен Блясък. — Но не може да се види къде е раната.
	— Внимавай! — извика Голям Перчем. — Ще те стигне!
	Сребърен Блясък бе започнал да обикаля падинката и така се бе приближил до главата на птицата. Веднага отскочи назад, тъкмо навреме, за да избегне бърз и стремителен удар с човка.
	— Това можеше да ти счупи крака — коментира Голям Перчем.
	Гледайки към птицата, двамата седнаха в тревата, защото интуитивно чувстваха, че тя не може да се надигне.
	{img:ptica.jpg|#"Съществото в падинката не бе котка, а птица — голяма птица, дълга почти цял фут."}
	Но когато тя изведнъж нададе силни и дрезгави викове: „Ярк! Ярк! Ярк!“ (страшен звук, особено ако се чуе отблизо, който разкъса утринната тишина и се понесе надалеч по хълма), Голям Перчем и Сребърен Блясък веднага скочиха и побягнаха.
	След малко вече достатъчно се бяха овладели, така че да изглеждат сравнително достойно, докато минаваха пред гората и приближаваха рида. Леско излезе да ги посрещне в тревата. Нямаше как да не се забележат ококорените им очи и разширени ноздри.
	— _Елил_? — запита Леско.
	— Ами, проклет да съм ако зная — отговори Голям Перчем. — Там има една голяма птица, каквато досега не съм виждал.
	— Колко е голяма? Като фазан ли?
	— Не чак толкова — призна Голям Перчем, — но е по-голяма от гривяк.
	— Тя ли изкрещя?
	— Да. Направо ме стресна. Бяхме почти до нея. Но, по някаква причина, не може да се движи.
	— Умира ли?
	— Не мисля.
	— Ще ида да я погледна — каза Леско.
	— Свирепа е. Съветвам те да внимаваш.
	Голям Перчем и Сребърен Блясък се върнаха с Леско. Тримата приклекнаха извън обсега на птицата и тя ги огледа един по един, остро и отчаяно. Леско заговори на опростения общ език:
	— Ти ранен? Ти не можеш лети?
	В отговор се чу дрезгаво крякане. И тримата усетиха нещо екзотично в него. Откъдето и да идваше тази птица, явно че това място бе много далеч. Акцентът бе странен и гърлен. Само отделни думи се разбираха:
	— Ийдвате убива. Ка! Ка! Вие ийдвате убива. Ярк! Мислите аз свърши — аз не свърши, удари вас много.
	Тъмнокафявата глава потрепери насам-натам. После, съвсем неочаквано, птицата започна да забива човката си в земята. Зайците чак сега забелязаха, че тревата пред птицата бе накъсана и набраздена на линии. Известно време птицата продължаваше да мушка земята с човка. После се отказа, повдигна глава и пак ги погледна.
	— Струва ми се, че е гладен — каза Леско. — По-добре ще е да го нахраним. Голям Перчем, ще бъдеш ли така добър — иди да донесеш няколко червея или нещо друго такова.
	— Ъ-ъ, какво каза, Леско?
	— Червеи.
	— Аз да изравям червеи?
	— Ама не са ли ви учили в _Ауслата_ — добре де, аз ще го направя — каза Леско. — Ти и Сребърен Блясък ме изчакайте тук.
	След малко, обаче, Голям Перчем последва Леско до рова и се присъедини към него в ровенето на сухата земя. На хълмовете няма много червеи, а и не бе валяло от няколко дни. Не след дълго Голям Перчем изправи глава:
	— Какво ще кажете за скакалци? Листни въшки? Нещо такова?
	Намериха няколко изгнили клонки и ги донесоха. Леско внимателно ги побутна към птицата:
	— Насекоми.
	Птицата веднага надроби клонката на три части и сграбчи няколкото насекоми вътре. Скоро се образува купчинка остатъци в падинката, докато зайците носеха всякакви неща, в които можеше да се намери храна. Голям Перчем откри конски тор на пътеката, изрови няколко червея оттам, преодоля погнусата си и ги донесе един по един. Когато Леско го похвали, той промърмори нещо като: „За пръв път заек да върши такова нещо — и да не вземете да кажете на косовете!“. Най-сетне, след като всички се бяха уморили, птицата спря да се храни и погледна към Леско.
	— Свърших да ям. Кво за вас направи?
	— Ранен ли си? — попита Леско.
	Птицата погледна лукаво:
	— Не ранен. Много бия се. Стойте малко време, после си отивайте.
	— Ако останеш тук, ще свършиш — каза Леско. — Лошо място. Дойде хомба, дойде керкенез.
	— Проклети да са. Много бия се.
	— Обзалагам се, че ще го направи — каза Голям Перчем, гледайки с възхищение двуинчовата* човка и дебелата шия.
	[* Два инча са приблизително 5 см. — Б.‍пр.‍]
	— Ние не искаме ти свършиш — каза Леско. — Ако останеш тук, свършиш. Ние помогнем може би.
	— Чупката!
	— Хайде — каза веднага Леско на останалите. — Да го оставим сам.
	После се запъти бавно обратно към гората и добави:
	— Нека се опита да се пази от керкенезите известно време.
	— Ама какво имаш предвид, Леско? — запита Сребърен Блясък. — Това е един див грубиян. Няма как да се сприятелиш с него.
	— Може и да излезеш прав — каза Леско. — Но помислете — каква би била ползата за нас от някой синигер или червеношийка? Те не могат да летят надалеч. Нуждаем се от голяма птица.
	— Но защо изобщо смяташ, че се нуждаем от птица?
	— Ще ви обясня по-късно — каза Леско. — Бих искал Петко и Къпината също да слушат. Нека слезем под земята. Не знам за вас, но на мен ми се дъвчат пелети.
	В следобеда Леско организира още работа по изграждането на селището. Медената Пита бе почти завършена — макар и зайците да не са особено методични и никога да не са сигурни, кога дадено нещо е окончателно готово. Околните бърлоги също започнаха да се оформят. Но рано привечер, Леско се запъти отново към падинката. Птицата още бе там. Изглеждаше отслабнала и по-малко нащрек, но все пак щракна с човка при идването на Леско.
	— Още тук? — попита Леско. — Ти бил се с ястреб?
	— Не бие се — отговори птицата. — Не бие се, но гледъ, гледъ, финаги гледъ. Не й е добре.
	— Гладен?
	Птицата не отговори.
	— Слушай — каза Леско. — Зайците не ядат птици. Зайците ядат трева. Ние ще ти помогнем.
	— За какфо пумогнете?
	— Няма значение. Ще си в безопасност. Голяма дупка. Също храна.
	Птицата се замисли:
	— Крака добре. Крило не наред. То лошо.
	— Ами, върви тогава.
	— Ако ти мен нараниш, аз нараня теб.
	Леско се извърна настрани. Птицата пак се обади:
	— Далеш ли е?
	— Не, не е далеч.
	— Идвам тугава.
	Изправи се много трудно, залитайки на здравите си, кървавочервени крака. После разтвори крила над тялото си и Леско подскочи заднешком, стреснат от големия им размах. Но веднага ги прибра, с гримаса от болка.
	— Крило не наред. Аз идва.
	Птицата следваше Леско доста кротко по тревата, но той все пак внимаваше да е извън обсега й. Появата им пред гората предизвика истинска сензация, но Леско прекъсна оживлението с необичайна за него безапелационност:
	— Хайде, на работа! — нареди на Глухарчето и Зърнастеца. Тази птица е ранена и ние ще й направим подслон, докато се оправи. Кажете на Голям Перчем да ви обясни къде да й намерите храна. Яде червеи и насекоми. Опитайте също скакалци, паяци, всичко от този род. Крепис! Жълъд! Да, и ти също, Петко — събуди се от твоята унесеност, или каквото има там. Необходима е открита, широка дупка — по-голяма на ширина, отколкото на дълбочина, с равен под, малко по-ниско от нивото на входа. Да е готова преди свечеряване.
	— Ама ние цял следобед сме копали, Леско…
	— Знам — отговори Леско. — След малко идвам да ви помогна. Просто започнете. Вечерта наближава.
	Смаяните зайци му се подчиниха, мърморейки. Авторитетът на Леско бе поставен на сериозно изпитание, което с подкрепата на Голям Перчем бе издържано. Макар и да не знаеше какво Леско има на ум, Голям Перчем бе очарован от силата и куража на птицата и вече бе възприел идеята да й се помогне, без много да се замисля за причината. Той пръв се зае с копаенето, докато Леско започна да обяснява на птицата, доколкото можеше да стори това, как живеят те, какви мерки взимат за защита от враговете си и какъв вид подслон могат да осигурят. Донесената от зайците храна не бе много, но след влизането в гората птицата очевидно се почувства по-сигурна и започна да накуцва насам-натам и да си намира сама храна.
	По бухалово време Голям Перчем и помощниците му бяха изкопали нещо като преддверие при входа на една от дупките в гората. Покриха пода с букови клонки и листа. Когато започна да се стъмва, птицата бе вече настанена. Тя още изпитваше подозрение, но явно имаше и силна болка. Очевидно, след като бе изчерпала всички други възможности, бе готова да опита да спаси живота си дори и в заешка дупка. Отвън се виждаше как тъмната й глава се движи тревожно, с втренчените й черни очи. Когато зайците привършиха закъснялото си _силфлеене_, птицата все още не бе заспала.
	Черноглавите чайки са общителни птици. Живеят в колонии, където се хранят, бърборят и бият по цял ден. Усамотението и мълчанието е нещо необичайно за тях. В размножителния сезон отлитат на юг и тогава се случва някоя ранена птица да бъде изоставена. Дивото отношение и подозрителността на чайката се дължаха отчасти на болката и отчасти на отчаянието от факта, че е останала без другари и не може да лети. Но още на следната утрин, естествените й инстинкти да се включи в ято и да общува започнаха да се възвръщат. Събеседник й стана Голям Перчем. Той не даде и дума да се каже, че чайката ще излезе да си търси храна. Още преди _ни-Фрит_, зайците успяха да й осигурят храна, колкото можеше да изяде. Но Голям Перчем и след това остана при чайката, като не криеше възхищението си. Говори с нея и я слуша в продължение на часове. По време на вечерното хранене се присъедини към Леско и Зелениката близо до мястото, където Синчеца бе разказал историята за _Ел-Ахрейра_.
	— Как се чувства гостенинът ни сега? — попита Леско.
	— Много по-добре, струва ми се — отговори Голям Перчем. — Той е много корава натура, да знаете. Като си помисля какъв живот е имал! Не знаете какво пропускате! Бих могъл да седя там и да го слушам по цял ден.
	— Как е бил ранен?
	— Скочила е котка върху него, в двора на една ферма. Така и не можал да я чуе до последния момент. Скъсала мускул на едното му крило, но явно и той не й е останал длъжен преди да си тръгне — така, че да го запомни. После някак е успял да дойде дотук и е припаднал. Помислете си само — да се бие на равна нога с котка! Това ме кара и мен да се замисля. Защо да не може един заек да противостои на котка? Нека само да предположим, че…
	— Но каква е тази птица? — прекъсна го Зелениката.
	— Ами, не мога точно да кажа — отговори Голям Перчем. — Но ако го разбирам правилно (а аз не съм сигурен в това), той казва, че идва от място, където има хиляди като него — повече, отколкото можем да си представим. От ятата им цялото небе побелявало, а в размножителния период гнездата им били като листата в гората — така казва той.
	— Но къде е това? Аз досега нито една такава птица не съм виждал.
	— Ами той казва — заговори Голям Перчем, гледайки Зелениката право в очите, — той казва, че много далеч оттук земята свършва и няма повече земя.
	— Е, очевидно земята трябва да свършва някъде. Какво има след това?
	— Вода.
	— Искаш да кажеш, река?
	— Не — възрази Голям Перчем, — не е река. Казва, че има огромно място с вода, което продължава все по-нататък. Не се вижда края й. Няма край. Всъщност има, защото той е бил там. О, не знам вече — трябва да призная, че не разбирам добре това.
	— Да не би да ти е казал, че е напуснал света и после пак се е върнал? Това не ми прилича на истина.
	— Не знам — каза Голям Перчем. — Но съм сигурен, че не лъже. Тази вода, както изглежда, се движи през цялото време и се разбива срещу земята. Сега той не може да чува този звук и това му липсва. Точно такова е името му — _Киа_. То значи звука, който издава водата, като се разбива в брега.
	И двамата му събеседници бяха впечатлени.
	— Ами защо тогава е тук? — попита Леско.
	— Не би трябвало да е тук. Трябвало е да отлети за онова място на Голямата Вода преди много време, за размножаването. Изглежда, че много от тях през зимата се отдалечават оттам, защото е студено и диво. После през лятото пак се връщат. Но тази пролет е бил ранен вече веднъж. Не било нещо сериозно, но го е задържало тук. Известно време се навъртал около едни гнезда на врани. После се пооправил и ги напуснал и се бил запътил към целта си, когато се спрял за малко в двора на фермата и срещнал тази гнусна котка.
	— Така че, щом се поправи, ще продължи нататък? — попита Леско.
	— Да.
	— Значи сме си загубили времето.
	— Но защо, Леско, какво имаш предвид?
	— Иди да извикаш Къпината и Петко, а най-добре също и Сребърен Блясък. Като се съберем, ще ви обясня.
	Тишината на вечерното _силфлеене_, когато западното слънце грее точно откъм хребета, сенките на туфите трева стават двойно по-дълги от самата трева и прохладният въздух носи аромата на мащерка и шипка — всичко това зайците започваха постепенно да харесват — повече дори и от вечерите в Сендълфордските ливади. Макар и да не можеха да знаят това, фактически хълмовете бяха станали по-усамотени, в сравнение с това, което са били в течение на векове. Сега вече нямаше овце, а селяните от Кингсклир и Сидмънтън нямаха вече поводи да вървят из хълмовете, било по работа или за удоволствие. В Сендълфордските поля зайците виждаха хора почти всеки ден. А тук, откакто бяха дошли, видяха само един човек — и то на кон. Оглеждайки малката групичка, която се събираше на тревата, Леско забеляза, че всички — дори и Зелениката, изглеждаха сега по-здрави, с по-загладена козина и в по-добра форма, в сравнение с деня на пристигането им. Каквото и да имаше да им се случва занапред, той усещаше, че засега не е излъгал надеждите им.
	— Тук живеем добре — започна Леско, — или поне така на мен ми се струва. Със сигурност вече не сме група _хлесили_. Но все пак, има нещо, което ме тревожи. Всъщност дори съм учуден, че точно аз повдигам този въпрос. Ако не успеем да намерим решение, нашето селище е обречено, въпреки всичките ни постижения.
	— Защо, какъв е проблемът, Леско? — запита Голям Перчем.
	— Помниш ли _Нилдро-хаин_? — запита Леско.
	— Тя спря да тича. Горкият Ягода.
	— Знам. Искам да кажа, че нямаме зайки — нито една. Щом няма зайки, няма и малки зайчета, и след няколко години няма да има и заешко селище.
	Сигурно изглежда невероятно, че зайците досега не се бяха замислили по такъв жизненоважен въпрос. Но и хората са правили същата грешка неведнъж — пренебрегвали са целия този въпрос, или пък са се доверявали на късмета си и на военното щастие. Зайците живеят в близост до смъртта и ако смъртната заплаха се приближи повече от обичайното, мисълта за оцеляване не оставя място за нищо друго. Но сега, на светлината на залязващото слънце, всред гостоприемния и пуст хълм, при наличието на добра бърлога и с превръщаща се в пелети трева в стомаха, Леско осъзна, че копнее за зайка. Останалите запазиха мълчание, но той усети, че думите му са ги впечатлили.
	Зайците пасяха трева или се грееха на слънце. Една чучулига изхвръкна, цвърчейки, в ярко осветеното небе, извиси се, запя, бавно се спусна надолу, приземи се с полегат страничен полет с разперени крила, пробягвайки накрая няколко крачки с щръкнала опашка. Най-после се обади Къпината:
	— И какво да правим тогава? Да тръгнем пак на път?
	— Не, надявам се — отговори Леско. — Зависи от много неща. Моето предложение е да вземем няколко зайки и да ги докараме тук.
	— Откъде да ги вземем?
	— От друго заешко селище.
	— Но има ли такова тук на хълмовете? Как ще го открием. Вятърът не ни донася и следа дори от заешка миризма.
	— Ще ви кажа как — обади се отново Леско. — Птицата. Птицата ще отиде да потърси.
	— Леско-Ра — възкликна Къпината, — това е чудесна идея! Тази птица за един ден може да открие повече работи, отколкото ние за хиляда! Но сигурен ли си, че ще можем да я убедим да го направи? Предполагам, че щом се оправи, тя просто ще отлети и ще ни изостави?
	— Не мога да кажа — отговори Леско. — Всичко, което можем да направим, е да я храним и да се надяваме на най-доброто. Но Голям Перчем, след като така добре се разбираш с птицата, защо не опиташ да й обясниш колко важно е това за нас. Тя трябва само да прелети над хълмовете и после да ни каже какво е видяла.
	— Оставете това на мен — каза Голям Перчем. — Мисля, че знам как да постъпя.
	Лесковата тревога и причината за нея скоро станаха известни на всички зайци и те до един осъзнаха каква трудност се е изпречила пред тях. Нямаше нищо изненадващо в думите му. Просто той бе този — както подобава на един Главен Заек — чрез когото се бе проявило едно силно чувство, съществувало дотогава в скрит вид в цялата им групичка. Но планът му да използва чайката развълнува всички и бе възприет като нещо много умно, каквото дори Къпината не би могъл да измисли. Признателността е качество на всички зайци — дори е нещо като тяхна втора природа. Но мисълта да бъде използвана птица, при това толкова странна и дива птица, ги убеди, че ако Леско наистина успее, значи е умен като самия _Ел-Ахрейра_.
	В следващите няколко дни, храненето на _Киа_ им костваше доста усилия. Жълъда и Съдинката, горди че са най-добрите търсачи на насекоми в селището, донесоха огромни количества бръмбари и скакалци. Отначало основният проблем на _Киа_ бе липсата на вода. Той доста страдаше от жажда и бе стигнал до положението да разкъсва стъблата на високите треви, за да търси влага. Но през третата му нощ в селището валя много и за период от три-четири часа се образуваха локви по пътеката. Времето стана по-бурно, както често се случва в Хемпшир по коситба. Силни южни ветрове накланяха тревата до хоризонтално положение по цели дни и й придаваха дамасково-сребрист цвят. Големите букови клони малко се движеха, но издаваха силни звуци. Вятърът донасяше и дъждовни вихрушки. Тази промяна във времето направи _Киа_ по-неспокоен. Той започна доста да се разхожда наоколо, гледаше летящите облаци и захапваше веднага всяка донесена му от зайците храна. Търсенето на храна бе станало по-трудно, защото след дъжда насекомите се бяха изпокрили дълбоко в тревата и трябваше оттам да бъдат изчоплени.
	Един следобед, Леско, който сега споделяше бърлога с Петко — както едно време, бе събуден от Голям Перчем с известието, че _Киа_ иска нещо да му каже. Той се отправи към преддверието на _Киа_, без изобщо да излиза над земята. Първото нещо, което забеляза бе, че перушината по главата на чайката бе започнала да се сменя и да побелява, но все пак оставаше по едно тъмнокафяво петно под очите. Леско го приветства и бе приятно изненадан да получи отговор на заешки език — малко накъсан и неправилен, разбира се. Очевидно _Киа_ бе приготвил кратко изказване.
	— Гу’син Еско, тия зайци работили многу — каза _Киа_, — и аз няма свърши сега. Скоро аз бъда добре.
	— Това е добра новина — отговори Леско, — много ми е драго.
	Тук _Киа_ премина пак към опростения език на храсталаците и горите:
	— Гу’син Гулям Першем, той многу добро момше.
	— Да, така е.
	— Той казал, вие няма майки. Без майки край. Многу лошо за вас.
	— Да, вярно е. Не знаем какво да правим. Никъде няма майки.
	— Слушай. Аз има гулям, хубав план. Аз сега вече добре. Крило по-добре. Вятър свърши, тугава лети. Лети за вас. Намери много майки, каше каде са, а?
	— Ама това е чудесна идея, _Киа_! Колко умно си се сетил! Ти си много добра птица.
	— Майки за мен свършили таз гудина. Многу късно. Всички майки снасят сега. Яйца идват.
	— Съжалявам.
	— Друк път взема майка. Сега летя за вас.
	— Ще направим всичко възможно да ти помогнем.
	На следния ден вятърът позатихна и _Киа_ направи един-два къси полета. Но едва след като изминаха още три дни, той се почувства готов да тръгне и да започне търсенето. Бе прекрасна юнска утрин. Той тъкмо се хранеше с няколко малки охлюва с бели черупки, намерени във влажната трева, когато изведнъж се обърна към Голям Перчем и му каза:
	— Сега аз полети за вас.
	После разпери крила. Двуфутовият* размах на крилата се изви като дъга над Голям Перчем, който стоеше напълно неподвижен, докато _Киа_ размаха белите си пера над главата му, в израз на церемониално сбогуване. Снишавайки ушите си заради течението, Голям Перчем втренчено гледаше как _Киа_ се издига във въздуха, доста тежко отначало. Тялото му, толкова дълго и грациозно на земята, сега изглеждаше като дебел и доста късичък цилиндър, пред който изпъкваше червената му човка, между двете кръгли и черни очи. Известно време той с усилие се крепеше във въздуха, като тялото му се надигаше и спускаше между крилете. После започна да се издига нагоре, плъзна се странично над тревата и изчезна на север, отвъд хребета. Голям Перчем се върна в горичката с новината, че _Киа_ е отлетял.
	[* Два фута са около 60 см. — Б.‍пр.‍]
	Чайката не се появи няколко дни — по-дълго, отколкото зайците бяха очаквали. Леско не можа да се сдържи и започна да се съмнява, дали _Киа_ наистина ще се върне. Той добре разбираше, че и _Киа_ като тях е обхванат от подтика за размножаване и си помисли, че е доста вероятно в крайна сметка той да отлети към Голямата Вода и към шумните, препълнени с птици колонии, за които с толкова чувство бе разказал на Голям Перчем. Доколкото можеше Леско се опита да скрие тази тревога, но един ден, когато бяха останали сами с Петко, все пак го запита дали мисли, че _Киа_ ще се върне.
	— Ще се върне — отговори Петко без колебание.
	— И какви новини ще донесе?
	— Как бих могъл да кажа? — отговори Петко.
	Но по-късно, след като бяха слезли под земята, мълчаливи и сънливи, Петко изведнъж проговори:
	— Дарбите на _Ел-Ахрейра_. Хитрост. Голяма опасност. И благословение за селището.
	Леско го попита какво иска да каже, но Петко не помнеше какво е говорил и не можа да каже нищо повече.
	Голям Перчем прекарваше по-голямата част от дните в наблюдение — гледаше дали _Киа_ ще се върне. Бе станал начумерен и рязък. Веднъж дори, когато Синчеца изкоментира, че козината по главата на Гу’син Гулям Першем започва да се подменя и да изсветлява, от симпатия към отсъстващия приятел, той дори отново изпадна за момент в своето фелдфебелско настроение и го наруга два пъти насред Медената Пита, така че трябваше Зелениката да се намеси, за да спаси своя верен шегобиец от по-нататъшни неприятности.
	Бе в късния следобед на един от следващите дни — с лек северен ветрец и аромат на сено, носещ се откъм Сидмънтънските поля, когато Голям Перчем се втурна фучейки в Медената Пита и съобщи, че _Киа_ се е завърнал. Леско скри вълнението си и каза на всички да стоят настрана, докато той отиде да говори с него сам. Като се замисли, обаче, реши да вземе Петко и Голям Перчем със себе си.
	Тримата намериха _Киа_ в преддверието му. Бе пълно с изпражнения, разхвърляно и миришеше на лошо. Зайците не отделят изпражнения под земята, затова Леско винаги се дразнеше от навика на _Киа_ да замърсява собственото си гнездо. Но сега, заради нетърпението му да научи новините, миризмата на птичи тор му се стори дори приятна.
	— Драго ми е да те видя пак, _Киа_ — поздрави Леско. — Уморен ли си?
	— Крилото още се уморява. Летя малку, спирам малку, всишку върви добре.
	— Гладен ли си? Да ти донесем ли насекоми?
	— Добре. Добре. Добри момшета. Многу бръмбари.
	(За _Киа_ всички насекоми бяха бръмбари.)
	Ясно бе, че му е домъчняло за грижите им и бе готов да се наслаждава на завръщането си. Макар и да не се нуждаеше вече от носене на храна в преддверието, той явно смяташе, че заслужава това. Голям Перчем отиде да намери своите търсачи и _Киа_ им създаде работа чак до залез-слънце. Най-сетне погледна намръщено към Петко и го попита:
	— Е, Гу’син Дребосък, ти знаеш къкво аз донесъл, а?
	— Представа нямам — отговори съвсем кратко Петко.
	— Тугава аз каже. Целия този гулям хълм, аз обикалял го, оттук, оттам, къдету слънце изгрява, къдету слънце залязва. Но зайци няма. Нищо, нищо няма.
	_Киа_ замълча. Леско погледна към Петко с опасение.
	— Тугава аз отива надолу, отива надолу в низината. Там ферма с гулеми дървета наоколо. Вие знаете нея?
	— Не, не я знаем. Но продължавай да разказваш.
	— Аз покаша. Не е далеше. Вие видите я. Там има зайци. Има зайци, шивеят в кутия. Шивеят с хората. Вие знаете това?
	— Живеят с хората? Така ли каза — живеят с хората?
	— Да, да — шивеят с хората. В барака. Зайци шивеят в кутия в барака. Хора дунасят храна. Вие знаете това?
	— Знам, че има такива случаи — каза Леско. — Чувал съм за това. Много добре, _Киа_. Информацията ти е много изчерпателна. Но не е много радостна, нали?
	— Аз мисля — има майки. В гуляма кутия. Но иначе няма зайци — нито в полята, нито в горите. Няма зайци. Или поне аз не ги виждам.
	— Е, това не звучи обнадеждаващо.
	— Шакай. Аз каша още. Сега вие шуете. Аз отива лети на друга страна, къдету е слънцето по средата на деня. Нали знаете — в тази посока е Гуляма Вода.
	— Можа ли да стигнеш до Голямата Вода? — запита Голям Перчем.
	— Не, не, не шак толкоз далеш. Но в тази посока има река, знаете ли я?
	— Не, не сме били толкоз далеч.
	— Има река — повтори _Киа_. — И там има заешки град.
	— Отвъд реката ли е?
	— Не, не. Вие вървите в тая посока, има гулеми полета по целия път. После след много път идва заешкия град, много гулям. И после има шелезен път и после река.
	— Железен път? — попита Петко.
	— Да, да, шелезен път. Вие не виждали — шелезен път? Хора правят го.
	Говорът на _Киа_ бе толкова странен и объркан, че най-често зайците не бяха сигурни, какво точно иска да каже. Думите от опростения общ език, които сега бе използвал за да каже „железен“ и „път“ (които са добре познати на чайките), бяха съвсем непознати за зайците. _Киа_ бързо ставаше нетърпелив и сега те много ясно чувстваха, че са в неравностойно положение, защото той явно познаваше един много по-широк свят от техния. Леско бързо обмисляше казаното. Две неща бяха ясни. _Киа_ очевидно бе открил голямо заешко селище някъде на юг — и каквото и да беше тоя железен път, селището беше отсам него и отсам реката. Ако правилно бе разбрал, изглеждаше, че железният път и реката могат да бъдат игнорирани от гледна точка на техните цели.
	— _Киа_ — каза Леско, — аз искам да съм сигурен. Можем ли да стигнем до заешкия град, без да се занимаваме нито с железния път, нито с реката?
	— Да, да. Вие не отива до шелезен път. Заешкия град е в храстите сред гулеми пусти поля. Многу майки.
	— За колко време можем да стигнем оттук до… до заешкия град?
	— Аз мисля два дни. Дълъг път е.
	— Браво, _Киа_! Направил си всичко, на което се надявахме. Сега си почини. Ще ти донесем колкото храна искаш.
	— Сега спи. Утре многу бръмбари — да, да.
	Зайците се върнаха обратно в Медената Пита. Леско преразказа донесените от _Киа_ новини и започна една дълго, объркано и накъсано обсъждане. Това бе техният начин за достигане до заключение. Фактът, че има заешко селище на два-три дни път в южна посока проблесна и се залюля в мисълта им, подобно на монета, падаща надолу в дълбока вода, която се движи в различни посоки, изчезва, пак се появява, но непрекъснато отива към твърдото дъно. Леско остави говоренето да продължи докато в групата имаше желание за това, а после всички се разпръснаха и заспаха.
	На следната утрин всички продължиха да действат и живеят по обичайния начин — хранене на _Киа_ и на тях самите, игра, копаене. Но през всичкото това време, точно като постепенно наедряваща капка вода, която в крайна сметка пада от клончето, идеята какво следва да направят се изясняваше и получаваше единодушна подкрепа. На по-следващия ден, Леско получи много ясно указание за това. Така се случи, че моментът за говоренето дойде, когато той бе заедно с Петко и още трима или четирима от приятелите си на рида при изгрев-слънце. Нямаше нужда да се свиква общо събрание. Нещата бяха вече установени. Когато думите му щяха да достигнат и до отсъстващите, те щяха да приемат казаното от него, макар и изобщо да не са го чули лично.
	— Това селище, дето _Киа_ го е намерил — започна Леско. — Той каза, че е доста голямо.
	— Значи не можем да го превземем със сила — обади се Голям Перчем.
	— Но аз не бих искал да ида да се присъединя към него. Какво ще кажете?
	— И да напуснем тукашното селище? — отговори Глухарчето. — След всичкия труд, който положихме? Освен това, струва ми се, че няма да се чувстваме много комфортно там. Не, сигурен съм, че никой от нас не иска този вариант.
	— Нашето желание е да вземем няколко зайки и да ги докараме обратно тук — каза Леско. — Дали това ще е проблем, как мислите?
	— Струва ми се, че не — отговори Зелениката. — Големите селища обикновено са пренаселени и за някои зайци няма достатъчно храна. Младите зайки стават напрегнати и нервни и поради това някои от тях нямат зайчета. Или по-точно, зайчетата започват да растат в тях и после отново се стопяват в телата им. Нали знаете това?
	— Аз не знаех — каза Ягодата.
	— То е защото вашето селище никога не е било пренаселено. Но нашето селище — селището на _Триара_, бе пренаселено преди една-две години и много от младите зайки реабсорбираха своите малки, преди още да се родят. Преди много години _Триара_ ми разправи, че _Ел-Ахрейра_ бил сключил сделка с _Фрит_. _Фрит_ му обещал, че няма да се появяват мъртвородени или нежелани зайчета. Ако шансовете им за приличен живот са малки, привилегия на зайката е да ги поеме обратно в тялото си, още преди да се родят.
	— Да, помня тази история за сделката — каза Леско. — Значи мислиш, че може да има недоволни зайки? Това дава известна надежда. Както разбирам, стигнахме до заключението, че трябва да изпратим експедиция до това селище и че има добра вероятност да постигнем успех без бой. Искате ли всички да отидем?
	— Бих казал не — обади се Къпината. — Това са два или три дни път. И всички ще сме в опасност — както на отиване, така и на връщане. По-безопасно би било за три-четири заека, отколкото за _храир_. Три-четири заека биха пътували по-бързо, а и по-малко ще бият на очи. Също така, тамошният Главен Заек сигурно би имал по-малко възражения срещу малко на брой странници, идващи с учтива молба.
	— Сигурен съм, че това е така — каза Леско. Ще изпратим четири зайци и те ще обяснят как сме попаднали в такава трудност и ще помолят да им се разреши да убедят няколко зайки да дойдат тук с тях. Не смятам, че който и да е Главен Заек би възразил срещу това. Чудя се, кои от нас са най-подходящи за експедицията?
	— Леско-Ра, ти не трябва да отиваш — каза Глухарчето. — Ти си необходим тук и не искаме да те излагаме на риск. Всички са съгласни с това.
	Леско вече бе наясно, че нямаше да му разрешат да води пратеничеството. Това бе разочарование за него, но все пак разбираше, че са прави. Другото селище не би уважавало Главен Заек, който сам си служи за пратеник. Също така, той не бе особено впечатляващ с външния си вид или като оратор. Това бе работа за някой друг.
	— Добре — каза Леско. — Знаех си, че няма да ми разрешите аз да отида. Тъй или иначе, не съм подходящ — Зелениката е по-подходящ. Той знае всичко необходимо за движение на открито и ще може да говори добре, като отиде там.
	Никой не възрази на това предложение. Зелениката бе очевидният избор за водач на пратеничеството, но подборът на неговите спътници не бе така лесна задача. Всеки бе готов да тръгне, но целта бе толкова значима, че в крайна сметка те обсъдиха всички зайци един по един — кои могат да оцелеят през дългото пътуване, да пристигнат в добра форма и да се представят добре в чуждото селище. Голям Перчем, отхвърлен заради съмнение дали няма да се скара с някого в непозната среда, отначало много се намръщи, но после се успокои при мисълта, че така ще може да продължи да се грижи за _Киа_. Зелениката искаше да вземе със себе си Синчеца, но Къпината веднага изтъкна възражението, че една смешна шега по адрес на тамошния Главен Заек би могла да провали всичко. В крайна сметка избраха Сребърен Блясък, Зърнастеца и Ягодата. Ягодата почти нищо не каза, но очевидно бе много доволен. Той толкова се бе старал да докаже, че не е страхливец, и сега имаше удовлетворението да види, че струва нещо в очите на новите си приятели.
	Тръгнаха рано сутрин, в сумрака. _Киа_ обеща да тръгне по-късно след тях, за да провери дали се движат в правилна посока и да донесе вести — докъде са стигнали. Леско и Голям Перчем ги придружиха до южния край на горичката и ги гледаха как се отдалечават, насочвайки се на запад от далечната ферма. Зелениката изглеждаше сигурен в себе си, а тримата му спътници също бяха с дръзновено настроение. Скоро те се загубиха от погледа всред високата трева и Леско и Голям Перчем се върнаха обратно в гората.
	— Е, направихме всичко, което можахме — каза Леско. — Останалото вече зависи от тях и от _Ел-Ахрейра_. Но сигурно всичко ще се уреди.
	— Без съмнение — каза Голям Перчем. — Да се надяваме, че скоро ще се върнат. С нетърпение очаквам да имам хубава зайка и поколение от малки зайчета в бърлогата си. Многобройни малки Перчемчета, Леско! Помисли си за това и трепери!


>>	24. Фермата Нътхенгър

E>
P>
	Пристигна Робин в Нотингам
		но не, естествено, по пътя.
	На Бога и на кротката Мария той,
		помоли се да тръгне си оттам.

	До него едроглав монах стои
		дано го Господ подкрепи!
	Добрия Робин той позна
		в момента щом го той съзря.
@	Чайлд, Балада № 119, „Робин Худ и Монаха“
P$
E$

	Леско бе седнал на рида в лятната нощ. Нощта продължаваше не повече от пет часа, а тъй като и не бе съвсем тъмно, той бе буден и неспокоен. Засега всичко вървеше добре. _Киа_ бе открил в следобеда Зелениката и бе коригирал посоката му малко на запад. Бе го оставил на скрито в един голям жив плет, с точно зададена посока към голямото селище. Сега вече бе сигурно, че два дни ще са достатъчни за прехода. Голям Перчем и някои други зайци вече бяха започнали да разширяват бърлогите си, в очакване на завръщането на Зелениката. _Киа_ бе направил страхотен скандал с един керкенез, крещейки думи, които биха стреснали дори хората от някое Корнуолско пристанище. И макар спорът да не бе окончателно разрешен, керкенезът явно вече щеше да чувства подобаващ респект по отношение на района при горичката. Никога нещата не бяха изглеждали толкова добре, още откакто бяха напуснали Сендълфорд.
	Но тъкмо сега Леско бе обхванат от дух на весела пакостливост. Той се чувстваше по същия начин, както в сутринта, когато прекосиха река Енборн и той отиде сам да разузнае бобеното поле.
	Сега пак бе в самоуверено настроение и готов за приключение. Но какво приключение? Трябваше да е нещо достойно за разказване на Зелениката и Сребърен Блясък при тяхното завръщане. Нещо — е, разбира се не нещо омаловажаващо тяхната собствена задача. Разбира се, не това — но все пак да е достатъчно смело, за да им покаже, че техният Главен Заек не им отстъпва в нищо. Той обмисляше всичко това, докато слезе с подскоци надолу по рида и подуши една туфа салатна разваленка в тревата. Какво точно би могло да им създаде малък и не особено неприятен шок? Изведнъж си помисли: „Да предположим, че като се върнат, в селището вече има една-две зайки?“ И веднага се сети какво бе казал _Киа_ за пълната със зайци кутия във фермата. Какви ли зайци биха могли да са това? Излизаха ли изобщо от кутията? Бяха ли виждали някога див заек? _Киа_ бе казал, че фермата е съвсем близо до подножието на хълма — разположена е на малко възвишение. Значи, лесно би могло да се стигне там рано сутрин — преди още хората да са се раздвижили. Кучетата сигурно ще са вързани, само че котките ще са на свобода. Но един заек тича по-бързо от котка, стига да е на открито и да я види отдалеч. Важното за Леско бе да не бъде изненадан. Той би могъл да се движи покрай живите плетове, без да привлече _елили_, освен ако не го сполети лош късмет.
	Но всъщност, какви точно бяха намеренията му? Защо отиваше към фермата? Леско изяде последната разваленка и си отговори, както стоеше на звездната светлина: „Просто ще ида да разгледам и ако успея да намеря тези домашни зайци, ще се опитам да поговоря с тях. Нищо повече от това. Няма да предприемам никакви рискове — е, разбира се, истински рискове — не и докато видя дали си заслужава.“
	Дали да отиде сам? Би било по-безопасно и по-весело, ако си вземе и другар. Кой е най-подходящият? Голям Перчем? Глухарчето? Леско отхвърли тази възможност. Той се нуждаеше от някой, който ще прави каквото му се казва и няма да настоява на собственото си мнение. Веднага се сети за Съдинката. Той би го последвал навсякъде без да задава въпроси и ще направи всичко, което му каже. В момента сигурно спеше в бърлогата си, която споделяше със Синчеца и Жълъда, недалеч от Медената Пита.
	Леско имаше късмет. Намери Съдинката близо до изхода на бърлогата, при това се бе вече събудил. Така можаха да излязат, без да смущават другите два заека и поеха по тунела, водещ към изхода при рида. Съдинката се оглеждаше несигурно наоколо, малко объркан и като че ли очакваше някаква опасност.
	— Всичко е наред, _Хлао-ру_ — каза Леско. — Няма от какво да се страхуваш. Искам да слезеш с мен долу, в подножието на хълма, и да ми помогнеш да намерим една ферма, за която чух да се говори. Просто ще я разгледаме.
	— Ферма ли ще разглеждаме, Леско-Ра? Ама защо? Това няма ли да е опасно? Котки и кучета и…
	— Щом си с мен, всичко ще е наред. Само ние двамата — никой друг не ми е нужен. Имам таен план. Недей да казваш на останалите — поне за известно време. Искам точно ти да дойдеш и никой друг няма да свърши работа.
	Тези думи постигнаха желания от Леско ефект. На Съдинката не му трябваше повече убеждаване и те потеглиха заедно по затревената пътека, прекосиха торфището и слязоха по стръмния склон. Преминаха през тесния залесен пояс и стигнаха до мястото, където Зелениката бе викал Голям Перчем в тъмното. Тук Леско се спря и започна да души и да се ослушва. Бе точно преди зазоряване, когато бухалите се връщат, ловувайки по пътя си. При все, че един израсъл възрастен заек не е реално застрашен от бухалите, повечето зайци все пак се страхуват от тях. А можеше да има и невестулки, и лисици. Все пак, нощта бе тиха и влажна и Леско, спокоен в своята весела самоувереност, бе сигурен, че ще успее било да подуши, било да чуе всеки един четириног ловец.
	Където и да се намираше точно фермата, тя най-вероятно бе оттатък пътя, минаващ покрай отсрещния край на полето. Леско бързо се насочи натам, а Съдинката го следваше по петите. Движеха се тихо — ту вътре, ту извън живия плет, покрай който Зелениката и Синчеца бяха дошли. Над тях имаше бръмчащи жици, които не се виждаха в нощната тъмнина. Така само за няколко минути те достигнаха до пътя.
	Има моменти, когато със сигурност знаем, че всичко е наред. Един батсман*1 например, който е изиграл великолепни ининги*2, след това казва, че просто е чувствал как не може да пропусне топката. Или някой оратор или актьор, когато има щастлив ден, може да почувства как вниманието на публиката го носи, все едно че плува във вълшебна вода, в която няма как да потъне. Леско имаше точно такова чувство сега. Навсякъде наоколо бе тихата лятна нощ. Звездите все още грееха ярко, макар и да бяха започнали да избледняват на изток. Нямаше нищо страшно и той чувстваше готовност да проникне в хиляда ферми, наредени една след друга. Докато бе седнал със Съдинката на ската на миришещия на катран път, забеляза как един млад плъх побягна от отсрещния плет и се скри в туфа повехнали звездици, точно под тях двамата. Дори и тази среща Леско възприе не като случаен късмет, а като нещо в реда на нещата — сигурен бе, че рано или късно ще се появи някакъв водач. Той бързо се спусна по ската и намери плъха да седи в канавката.
	[*1 Батсман е участник в игра на крикет (или бейзбол), който удря топката с бухалка. — Б.‍пр.‍]
	[*2 Инингите са дялове от играта на крикет (или бейзбол), съответстващи на последователни разигравания на топката. — Б.‍пр.‍]
	— Фермата — попита го Леско. — Къде е фермата — тук близо, на малко възвишение?
	Плъхът се вгледа в него, с потрепващи мустаци. Нямаше никаква причина да се държи приятелски, но нещо в изражението на Леско правеше учтивия отговор да бъде съвсем естествена реакция.
	— Оттатък пътя. По алеята.
	Небето ставаше с всеки миг по-светло. Леско пресече пътя без да чака Съдинката, който го настигна при живия плет покрай малката алея. Оттук, след още една кратка пауза за ослушване, те се насочиха към склона в северна посока.
	Нътхенгър е като ферма от старинен разказ. Между Екинсуел и подножието на хълма Уотършип, на разстояние около половин миля* от всеки от тях, е разположена широка могила, по-стръмна откъм север и по-полегата на юг, точно като хълма Уотършип. По двата склона се изкачват тесни пътеки, срещащи се при голям пръстен от брястове около най-високата точка на могилата. Всеки вятър — дори и най-лекият, предизвиква шумолене откъм височината на брястовете — мощно и многолистно. Вътре в този пръстен са сградата на фермата, нейните плевни и стопански постройки. Сградата е най-малко двестагодишна, а може би и повече. Тя е тухлена, с каменна южна фасада по посока на хълма. Откъм източната й страна има плевня, изградена високо над земята — на каменни колони. От противоположната страна е краварникът.
	[* Половин миля е около осемстотин метра. — Б.‍пр.‍]
	Когато Леско и Съдинката изкачиха могилата, първите утринни лъчи вече осветяваха двора на фермата и сградите. Пеещите наоколо птички бяха от същите видове като тези, с които вече бяха свикнали от няколко дни насам. Една червеношийка, кацнала на ниска клонка, изчурулика цяла фраза и после изслуша отговора на друга червеношийка, някъде оттатък сградата на фермата. После сипка изпя своята низходяща трела, а и друга пойна птичка* започна да се обажда. Леско се спря и седна на едно място, за да подуши въздуха. Силен аромат на слама и миризмата на крави се смесваха с уханието на брястови листа, пепел и фураж. Долавяха се и по-слаби миризми, подобно на звън на камбанки за едно тренирано ухо. Тютюн, разбира се, доста котешка и също малко кучешка миризма и — без никакво съмнение, също така и заешки мирис. Леско погледна към Съдинката и видя, че и той го е усетил.
	[* На английски език птичката се казва chiff-chaff, а латинското й наименование е Phylloscopus rufa. — Б.‍пр.‍]
	Докато двата заека възприемаха тези миризми, в същото време се и ослушваха. Но ако не се броят леките движения на птиците и първото пробръмчаване на мухите около тях, нищо друго не се чуваше, освен непрекъснатия шепот на дърветата. По северния склон на хълма не бе имало вятър. Тук, обаче, лекият южен бриз се чувстваше съвсем ясно — заради шумоленето на малките, пърхащи листа на брястовете — точно както слънчевите лъчи в една градина се усещат по-ясно заради капчиците роса. Този звук, идващ от най-високите клони, безпокоеше Леско, защото приличаше на признак за приближаването на нещо огромно, което, обаче, все не идваше. Ето защо двамата със Съдинката останаха неподвижни известно време, напрегнато слушайки това силно и, като че ли, безсмислено буйство над главите им.
	Не забелязаха никаква котка, но близо до къщата имаше кучешка колибка. Крадешком зърнаха и кучето вътре — голямо черно куче, с гладка козина, заспало с глава върху предните лапи. Леско не забеляза да има верига, но в следващия момент видя едно тънко въженце, което излизаше през вратата на колибата и бе завързано за покрива й. „Защо въже?“ — учуди се той. Но после се сети: „Защото така едно буйно куче няма да дрънчи по цяла нощ“.
	Двата заека отидоха при стопанските постройки. Най-напред се стараеха да стоят на скрито и непрекъснато се оглеждаха за котки. Но котки нямаше и не след дълго зайците станаха по-дръзки, започнаха да минават и през открити места и дори да се спират да хапнат глухарчета в зелената трева на двора. Воден от обонянието си, Леско се насочи към една ниска барака. Вратата й бе полуотворена и той влезе, почти без да се спира на тухления праг. Точно срещу вратата, на широка дървена етажерка, бе поставена телена клетка. През мрежата се виждаха кафява купичка, малко зеленина и ушите на два-три заека. Докато Леско се бе загледал натам, единият от зайците се приближи до мрежата, погледна навън и го видя.
	До етажерката, откъм отсамната й страна, имаше изправена бала слама. Леско с лекота скочи отгоре й, а оттам на дебелите дъски на етажерката — които се оказаха стари, гладки, прашни и покрити с плява. После се обърна към Съдинката, току-що влязъл през вратата.
	— _Хлао-ру_ — каза Леско, — това място има само един изход. Трябва да внимаваш за котки, иначе можем да попаднем в капан. Стой на вратата и, ако видиш навън котка, кажи ми веднага.
	— Добре, Леско-Ра — отговори Съдинката. — В момента няма никой наоколо.
	Леско отиде при страничната стена на клетката. Замрежената предна страна бе издадена навън от лавицата, така че той нито можеше да я достигне, нито да погледне през нея. Но в една от дъските срещу него имаше дупка от стар чвор и през нея видя потрепващо носле.
	— Аз съм Леско-Ра — каза той. — Дойдох да си поговорим. Вие разбирате ли ме?
	Отговорът дойде на малко странен, но напълно разбираем заешки език:
	— Да, разбираме те. Аз се казвам Чемшир. Откъде идваш?
	— От хълмовете. Приятелите ми и аз живеем там на воля, без хора. Ядем трева, лежим на слънце и спим под земята. Колко сте на брой?
	— Четири. Зайци и зайки.
	— Излизате ли оттук изобщо?
	— Да, понякога. Едно дете ни извежда и ни слага в кошара на тревата.
	— Дошъл съм да ви разправя за моето заешко селище. Нуждаем се от още зайци. Предлагам ви да избягате от фермата и да се присъедините към нас.
	Вратата на клетката бе от мрежа, поставена на дървена рамка, с две кожени панти, заковани за вертикалните дъски и две завързани с тел за мрежата скоби. До мрежата бяха дошли четири заека. Двама от тях — Лавър и Детелина, бяха от черна ангорска порода. Другите два — Чемшира и неговата зайка — Сенка, бяха черно-бели хималайци.
	Леско започна да говори за живота на хълмовете и вълнуващата свобода, на която се наслаждават дивите зайци. Верен на обичайната си искреност, той им разказа за затруднението на селището си — липсата на зайки, а също и как са започнали да ги търсят. „Но ние не искаме да ви откраднем зайките“ — каза той. После добави: „И четиримата сте добре дошли при нас — както зайците, така и зайките. На хълмовете има достатъчно място за всеки.“ След това им разказа за вечерното хранене по залез-слънце и за ранните утрини във високата трева.
	Домашните зайци изглеждаха едновременно объркани и очаровани. Детелина — ангорката, бидейки силна и активна зайка, очевидно бе развълнувана от описанието на Леско и зададе много въпроси за селището и хълмовете. Ясно бе, че те възприемат живота си в клетка като скучен, но сигурен. Бяха научили доста за _елилите_ от някакъв източник и явно считаха, че малко диви зайци оцеляват продължително време. Леско осъзна, че макар и да бяха щастливи да говорят с него и се радваха на посещението му — заради настъпилото разнообразие в иначе монотонния им живот, те не бяха способни да вземат решение и да го изпълнят. Те не знаеха как да стигнат до някакво убеждение. За него и другарите му, мисленето и действието бяха втора природа; но на тези зайци тук никога не бе се налагало да действат — било за да си спасяват живота, или дори за да си намерят храна. За да ги заведе на хълмовете, трябваше някак да ги подтикне. Леско се замисли и за известно време седна мълчалив, като в това време похапна малко трици, разпилени около клетката. После каза:
	— Сега трябва да се връщам при приятелите ми на хълмовете — но ние ще се върнем. Ще дойдем някоя нощ и, повярвайте ми, ще отворим клетката ви също така лесно, както това прави фермерът. И тогава, който иска да бъде свободен, нека дойде с нас.
	Чемшира тъкмо щеше да отговори нещо, когато Съдинката се обади:
	— Леско, навън има котка.
	— Ние не се страхуваме от котки, каза Леско на Чемшира, когато сме на открито място.
	После Леско, опитвайки се да не изглежда припрян, се върна на пода, минавайки отново върху сламената бала и отиде до вратата. Съдинката надничаше през процепа при пантата и каза:
	— Струва ми се, че ни подуши, Леско. Боя се, че знае къде сме.
	— Тогава недей да стоиш там — нареди Леско. — Следвай ме отблизо и се затичай, когато аз побягна.
	После, без да се бави за да гледа през процепа при пантата, Леско заобиколи полуотворената врата на бараката и се спря на прага.
	Котката (сива котка тигрова порода, с бели гърди и лапи) бе при отсрещната страна на малкото дворче и вървеше преднамерено бавно покрай купчина дърва. Когато Леско се появи на прага на бараката, тя веднага го видя и застина на място с втренчени очи и нервно потрепваща опашка. С бавни подскоци, Леско премина прага и пак се спря. Дворът бе вече огрян от слънчева светлина. В настъпилата тишина се чу как няколко мухи бръмчат около купчина тор наблизо. Във въздуха се носеше аромат на слама, прахоляк и глог.
	— Изглеждаш гладна — каза Леско на котката. — Вероятно плъховете са станали прекалено хитри за теб?
	Котката не отговори. Леско седна, примигвайки срещу слънцето. Котката се сниши почти хоризонтално на земята и мушна главата си между предните си лапи. Съдинката, застанал непосредствено зад Леско, мръдна неспокойно и Леско, без да сваля очи от котката, усети как той трепери.
	— Не се плаши, _Хлао-ру_ — прошепна Леско. — Ще те измъкна оттук, но трябва да изчакаме тя да дойде към нас. Стой неподвижен.
	{img:kotka.jpg|#"Леско, навън има котка."}
	Котката започна да размахва опашка, повдигна задницата си и цялата настръхна от напрежение.
	— Можеш ли да тичаш? — попита Леско. — Струва ми се, че не. Каквато си опулена бърсалка за чинии…
	В този миг котката се втурна да прекоси двора и двата заека побягнаха със силни тласъци на задните си крака. Котката дойде наистина много бързо и, при все че и двамата реагираха веднага, едва успяха да се измъкнат. Лабрадорското куче яростно залая докато тичаха покрай дългата плевня. Мъжки глас се провикна. От прикритието на живия плет покрай пътеката, те се обърнаха и погледнаха назад. Котката почти веднага бе спряла и с престорено безгрижие лижеше едната си лапа.
	— Хич не обичат да изглеждат глупаво — каза Леско. — Повече няма да ни безпокои. Ако не се бе втурнала така срещу нас, щеше да ни преследва много по-дълго, а можеше да повика и втора котка. Освен това, някак си не можеш да се втурнеш да бягаш преди да са те подгонили. Добре, че я видя да идва, _Хлао-ру_.
	— Радвам се, ако съм помогнал, Леско. Но каква ни беше целта и защо говори със зайците в кутията?
	— После ще ти обясня всичко. Нека сега да отидем към полето и да се нахраним. А след това ще се приберем, без да ни се налага да бързаме.


>>	25. Нападението

E>
	Той продължи да се съгласява, иначе нямаше да е крал… Никой не можеше да му каже: „Време е за жертвоприношението.“
@	Мери Ренолт, „Кралят трябва да умре“
E$

	Както се развиха нещата, Леско и Съдинката успяха да се върнат в Медената Пита чак привечер. Още докато се хранеха в полето, започна да вали и излезе студен вятър, така че те потърсиха подслон — най-напред в една близка канавка, а след това (тъй като канавката бе на склон и след десетина минути започна да се пълни с дъждовна вода) — при едни навеси, близо до пътеката. Заровиха се в голяма купа слама и известно време се ослушваха — дали няма плъхове наблизо. Но всичко бе тихо, на тях им се приспа и скоро се унесоха в сън, а навън продължи да вали цяла сутрин. Когато се събудиха, вече бе средата на следобеда и все още ръмеше. Леско бе на мнение, че няма закъде да бързат. Преходът щеше да бъде неприятен във влагата наоколо, а и никой уважаващ себе си заек не би си тръгнал, преди да се нахрани около навесите. Известно време бяха заети с купчина цвекло, така че потеглиха чак когато дневната светлина бе започнала вече да отслабва. Не бързаха особено и стигнаха горичката на хълма малко преди свечеряване, без никакъв проблем, ако не се брои измокрената козина. Само два-три заека бяха излезли, без особен ентусиазъм, да _силфлеят_ във влагата. Никой не бе забелязал тяхното отсъствие и Леско веднага слезе под земята, като поръча на Съдинката засега да не казва нищо за приключението им. Леговището му се оказа празно, той си легна и скоро заспа.
	Когато се събуди, намери Петко до себе си, както обикновено. Бе малко преди изгрев-слънце. Земният под бе приятно сух и уютен. Леско тъкмо се готвеше още да поспи, но Петко се обади:
	— Целият беше вир-вода, Леско.
	— Е и, какво от това? Нали знаеш, тревата е мокра.
	— Не си се измокрил само от _силфлеене_. Беше мокър до кости. Вчера май не си бил тук, а?
	— Ами, слязох надолу да се нахраня.
	— С цвекло, нали? А краката ти имат мирис на фермерски двор — с кокоши тор и трици. Но има също и нещо странно — нещо, което не мога да помириша. Какво се е случило?
	— Е, наложи да се шмугна покрай една котка, но защо да се тревожим?
	— Защото криеш нещо, Леско. Нещо опасно.
	— Зелениката е в опасност, не аз. Защо се тревожиш за мен?
	— Зелениката? — възкликна учудено Петко. — Но нали той и останалите достигнаха до голямото селище още вчера вечерта? _Киа_ ни каза. Нима искаш да кажеш, че не си чул?
	Леско бе хванат натясно и отговори:
	— Е, сега вече научих. Радвам се да го чуя.
	— Така че, в крайна сметка, положението е следното — заговори пак Петко. — Вчера си ходил до някаква ферма и си избягал от котка. И каквото и да си намислил, толкова си се залисал с него, че си забравил да попиташ снощи, какво става със Зелениката.
	— Е, добре де, Петко, всичко ще ти разкажа. Взех Съдинката със себе си и отидохме до онази ферма, за която _Киа_ ни разказа — където държат зайци в клетка. Намерих зайците, говорих с тях и имам намерение да отида отново там някоя нощ и да ги измъкна от клетката, за да могат да се присъединят към нас тук.
	— Защо?
	— Ами, две от тях са зайки. Това е причината.
	— Но ако Зелениката успее, много скоро ще имаме предостатъчно зайки. А също така, чувал съм, че питомните зайци не привикват лесно към живота на свобода. Истината е, че просто се правиш на интересен.
	— Правя се на интересен? — ядоса се Леско. — Е, ще видим какво мислят Голям Перчем и Къпината по въпроса.
	— Не е ли така, щом рискуваш живота си и живота на други зайци за нещо без стойност или с малка стойност за нас? — възрази Петко. — Естествено, другите ще те подкрепят. Нали си Главен Заек. Ти следва да решаваш какво е разумно и те ти се доверяват.
	Но като ги убедиш тях, това още нищо не доказва. Три-четири мъртви заека вече ще са доказателство, че вършиш глупости — само че тогава ще е прекалено късно.
	— О, я ме остави на спокойствие — отговори Леско. — Искам да поспя.
	Сутринта, по време на _силфлея_, подкрепен и от почтително потвърждение от Съдинката, Леско разказа на останалите за посещението във фермата. Както бе очаквал, Голям Перчем възторжено подкрепи идеята за набег до фермата с цел освобождаване на питомните зайци.
	— Това няма как да не успее — каза той. — Чудесна идея, Леско! Не знам как точно се отваря клетка, но Къпината ще се занимае с въпроса. Единствено ме е яд, че сте избягали от онази котка. Един здрав заек по нищо не отстъпва на някоя котка. Майка ми се би с една навремето и мога да ви кажа, че котката имаше с какво да я запомни — одраска й козината, все едно че бе върбовка през есента! Просто оставете котките във фермата на мен и на един-двама от останалите!
	За Къпината бе необходимо малко повече да бъде убеждаван. Но, подобно на Голям Перчем и Леско, той също бе разочарован, че не участва в експедицията със Зелениката. Затова, когато другите двама казаха, че разчитат на него да измисли как да бъде отворена клетката, той се съгласи да дойде.
	— Необходимо ли е всички да идват с нас? — попита той. — Казвате, че кучето е вързано и предполагам, че котките не е възможно да са повече от три. Прекалено много зайци само ще пречат в тъмното — някой може да се загуби и ще трябва да се бавим, за да го търсим.
	— Тогава нека дойдат Глухарчето, Великденчето и Крепис — каза Голям Перчем, — а другите да останат тук. Довечера ли смяташ да отидем, Леско-Ра?
	— Да, колкото по-скоро стане това, толкова по-добре. Иди да кажеш на тримата, които ще ни придружат. Жалко, че ще е тъмно, иначе можеше и _Киа_ да дойде с нас — той би се радвал да го стори.
	Но така се случи, че намеренията им за тази нощ се объркаха — преди здрачаване пак заваля и се появи северозападен вятър, носещ сладко-горчивия аромат на цъфнал лигуструм, откъм вилите в тази посока. Леско остана седнал на рида, чак до свечеряване. Накрая, като стана ясно, че ще продължи да вали и през нощта, той се присъедини към останалите в Медената Пита. Бяха убедили _Киа_ да се приюти от вятъра и дъжда и така един от разказите на Глухарчето бе последван от невероятна история, която очарова и озадачи всички. Отнасяше се за отдавна отминало време. _Фрит_ трябвало да замине на пътешествие и оставил целия свят в непрекъснат дъжд. Но един човек построил голям плуващ сандък и там се побрали всички животни и птици, докато се върнал _Фрит_ и пак ги освободил.
	— Това няма да се повтори тази нощ, нали Леско? — запита Съдинката, като слушаше ромона на дъжда в буковите листа навън. — Тук няма сандък.
	— В такъв случай, _Киа_ ще те вземе и ще отлети на луната, _Хлао-ру_ — отговори Синчеца. А после ще можеш да се върнеш на главата на Голям Перчем, като някоя брезова клонка. Но сега има време първо да поспим.
	Преди да заспи, Петко поговори отново с Леско.
	— Предполагам, че няма смисъл да те моля да не отиваш? — попита той.
	— Виж какво — отговори Леско. — Да не би пак да си усетил нещо, този път за фермата? Ако е така, защо не го кажеш направо. Тогава всички ще знаем какво можем да очакваме.
	— За фермата нямам предчувствие — нито добро, нито лошо. Но това още не значи, че всичко е наред. Тези предчувствия идват понякога само — невинаги. Нямах предчувствие нито за _лендрито_, нито за враната. Да не говорим, че сега нямам и представа какво става със Зелениката и другарите му. Може да е нещо хубаво, но може и да е лошо. Но нещо ме плаши за самия теб, Леско — само за теб се отнася, а не за някого от другите. Виждам те съвсем ясно и отчетливо как си сам, като някоя изсъхнала клонка на фона на небето.
	— Е, ако виждаш неприятности само за мен, а не за останалите, кажи им и ще предоставя на тях да решат дали следва да стоя настрана от тази работа. Но това значи много да отстъпя, Петко — нали разбираш? Дори и след като те чуят, все някой ще си помисли, че просто ме е страх.
	— Ами виж какво, по мое мнение тази експедиция не си заслужава риска, Леско. Защо да не изчакаме Зелениката да се върне? Това е всичко, което трябва да правим в момента.
	— Ако чакам Зелениката, попадам в клопка. Нима не разбираш какво точно искам — зайките да са вече тук, когато той се върне? Виж, Петко — научил съм се толкова много да ти вярвам, че ще взема всички възможни предпазни мерки. Дори няма изобщо да влизам в двора на фермата. Ще стоя отвън, на пътеката — и ако това не е съобразяване със страховете ти, не знам какво повече би могло да направя.
	Петко нищо повече не каза и Леско насочи мислите си към набега и възможните трудности при връщането заедно с питомните зайци.
	Следният ден бе ясен и сух. Свеж ветрец прочисти каквото бе останало от влагата. Облаците идваха откъм юг и като че ли се надбягваха над хребета — точно както в майската вечер, когато Леско за пръв път бе изкачил хълма. Но сега бяха по-високо и по-малки. Накрая се наредиха в блестящото като някоя скумрия небе, подобно на брегова линия при отлив. Леско взе със себе си Голям Перчем и Къпината и тримата отидоха до ръба на скалата — оттам ясно се виждаше фермата Нътхенгър, на нейното малко възвишение. Описа подхода към фермата и как да се стигне до клетката с питомните зайци. Голям Перчем бе в повишено настроение. Вятърът и предстоящите действия го възбуждаха. Той отиде при Глухарчето, Крепис и Великденчето и известно време започна да се прави на котка и да ги подканя да го атакуват, колкото може по-истински. Леско, малко обезсърчен от снощния разговор с Петко, бързо възвърна настроението си, като ги гледаше как се боричкат по тревата и накрая и той се присъедини към тях — първо в ролята на атакуващ, а после и като котка. Започна да се пули и да трепери, точно като тигровата котка от фермата.
	— Направо ще се разочаровам, ако не срещнем някоя котка след цялата тази подготовка — каза Глухарчето, докато чакаше реда си да изтича странично към паднал буков клон, да го сграбчи с нокти и после пак бързо да се отдалечи. — Чувствам се като наистина опасно животно.
	— Я го вижте, гу’син Глухарю! — възкликна _Киа_, който търсеше охлюви наблизо. — Гу’син Гулям Першем иска вие всички да си представяте гулям клон. Да ви направи смели. Но котката не е клон. Нея нито я виждаш, нито я чуваш. После хоп! Ето я пристигнала.
	— Ама ние не отиваме там да се храним, _Киа_ — отговори Голям Перчем. — Точно в това е разликата. Ние ще се оглеждаме за котки през цялото време.
	— А защо да не изядем котката? — запита Синчеца. — Или да докараме някоя тук за размножаване? Това в крайна сметка би подобрило състава на селището.
	Леско и Голям Перчем решиха, че набегът ще бъде направен след свечеряване, веднага щом фермата утихне. Това означаваше да изминат разстоянието от половин миля* до навесите по залез-слънце, вместо да рискуват да правят нощен преход в местност, която само Леско познаваше. Можеха да похапнат от цвеклото, да останат там докато се стъмни и после да изминат краткото останало разстояние до фермата, след като добре са отпочинали. След това, в случай че се справят с котките, щеше да има предостатъчно време да се заемат с клетката. Иначе, ако пристигнеха чак на зазоряване, би се наложило да бързат, за да изпреварят появата на хората. Още повече че при варианта с вечерен набег, бягството на питомните зайци щеше да се установи чак на следващата сутрин.
	— И помнете — каза Леско. — Възможно е на тези зайци да им е необходимо много дълго време, докато достигнат хълма. Ще трябва да сме търпеливи с тях. Предпочитам този преход да стане на тъмно, независимо от _елилите_. Иначе, да се мотаем наоколо през деня би било още по-лошо.
	[* Приблизително 800 метра. — Б.‍пр.‍]
	— При лошо стечение на обстоятелствата — допълни Голям Перчем, — винаги можем да изоставим питомните зайци и да се стрелнем нанякъде. Нали _елилите_ нападат най-последните? Знам, че това звучи безсърдечно, но в случай на истинска беда, най-напред трябва да спасяваме нашите зайци. Но да се надяваме, че няма да се стигне дотам.
	Когато стана време да потеглят, Петко не се виждаше никъде. Леско си отдъхна, защото се страхуваше да не би Петко да им каже нещо, което да понижи духа им. Но всъщност единственият проблем се оказа разочарованието на Съдинката, че не го вземат в групата. Леско бързо можа да го успокои — каза му, че той вече е изпълнил своя дял от задачата. Синчеца, Жълъда и Съдинката ги изпратиха до подножието на хълма и дълго гледаха след тях — как се отдалечават покрай живия плет.
	Стигнаха до навесите в полумрака след залез-слънце. Лятното свечеряване бе спокойно, без бухали и така тихо, че ясно се чуваше непрекъснатото „Чик, чик, чик“ на един славей в далечните гори. Два плъха при цвеклото отначало се озъбиха, но после размислиха и ги оставиха на спокойствие. Като се нахраниха, зайците се настаниха удобно в сламата, докато светлината от запад съвсем се скри.
	Зайците нямат наименования за звездите, но все пак Леско знаеше как изглежда изгрева на звездата Капела*. Наблюдаваше я сега, докато се появи с целия й златист блясък на тъмния североизточен хоризонт, вдясно от фермата. Когато звездата достигна до точката, която Леско си бе определил — до един гол клон, той вдигна останалите и ги поведе нагоре по склона към брястовете. Близо до билото, той се промуши през плета и изведе цялата група на пътеката.
	Леско сподели с Голям Перчем за обещанието си към Петко да се пази от опасности. Голям Перчем, който се бе променил много в сравнение с по-ранните дни, не намери нищо нередно в това.
	[* Капела е най-ярката звезда от съзвездието Колар и шеста по яркост звезда на нощния небосклон. Вижда се добре в ранна вечер от умерените ширини на северното полукълбо. — Б.‍пр.‍]
	— Щом така е казал Петко, по-добре наистина да се пазиш — каза той. — А освен това, то се съгласува и с плановете ни. Ти ще стоиш извън фермата на безопасно място, а ние ще доведем при теб питомните зайци. Тогава ще поемеш нещата и всички ще се отдалечим.
	Леско премълча, че самият той по-рано бе предложил точно същото — да остане при пътеката, а Петко се бе съгласил с това само защото не можеше да го разубеди да не участва изобщо в набега.
	Приклекнал под един пречупен клон, Леско наблюдаваше как другарите му, водени от Голям Перчем, се насочват към фермата. Напредваха бавно, по заешки — няколко скока, после спиране и изчакване. Нощта бе тъмна и скоро те се загубиха от поглед, но Леско още можеше да ги чуе — как се движат край дългата плевня. Той се настани на земята и зачака.
	Надеждите на Голям Перчем за екшън се реализираха веднага. Близо до ъгъла на плевнята срещнаха неочаквано котка. Това не бе тигровата котка от предното идване. Тази беше с червеникави, бели и черни шарки (и следователно бе женска). Бе една от тези стройни, припкащи, бързоподвижни и с потрепваща опашка котки, които в дъждовно време стоят по прозорците на фермите, а в слънчевите следобеди наблюдават наоколо от върха на някой чувал. Котката се появи изведнъж иззад ъгъла на плевнята, видя зайците и замръзна на място.
	Без да се колебае нито за миг, Голям Перчем се спусна към нея, все едно че бе най-обикновена букова клонка. Но дори още по-бърз от него бе Глухарчето, който успя да я одраска и после да отскочи на безопасно разстояние. Котката се завъртя към него и в същия миг Голям Перчем се стовари от другата й страна, с цялата си тежест. Котката, хапейки и дращейки, се сборичка с него и той се преобърна на земята. Другите го чуха как изруга по котешки и също зае позиция. После успя да навре едната си задна лапа до тялото на котката и няколко пъти силно я изрита.
	На всеки познавач на котките е добре известно, че те изобщо не харесват целенасочени нападения. Ако някое куче просто иска да се държи приятелски с дадена котка, в крайна сметка може да бъде дори одраскано. Но ако същото това куче се спусне в устремна атака, много котки изобщо не биха стояли на място да го срещнат. В случая, котката бе като замаяна от устремното и яростно нападение на Голям Перчем. Тя изобщо не бе някоя слабачка, но имаше лошия късмет да се бие с целеустремен боец, копнеещ за екшън. Така че тя се дръпна настрана от Голям Перчем и в този миг Великденчето я одраска по лицето. Това бе като последната капка, от която прелива чашата. Ранената котка се отдръпна, прекоси двора и изчезна някъде под оградата на краварника.
	Голям Перчем също бе ранен — имаше три успоредни драскотини на една от задните си лапи. Възхитени, останалите го наобиколиха, но той веднага прекъсна хвалбите им, огледа се наоколо в тъмния двор и се опита да възвърне хладнокръвието си.
	— Хайде — каза той, — бързо да вървим, докато кучето още не се е разлаяло. Накъде са бараката и клетката?
	Крепис бе този, който успя да намери малкото дворче. Леско бе изразил безпокойство дали вратата на бараката няма да се окаже затворена. Тя, обаче, бе оставена малко открехната и петте заека се вмъкнаха вътре, един подир друг. Вътре в мрака не се виждаше къде е клетката, но те се ориентираха в коя посока са питомните зайци по мириса и звука.
	— Къпина — нареди бързо Голям Перчем, — ела с мен да отвориш клетката. Вие тук тримата — стойте и наблюдавайте. Ако се появи друга котка, ще трябва да се справите сами.
	— Добре — отговори Глухарчето. — Просто я остави на нас.
	Голям Перчем и Къпината намериха сламената бала и се покачиха на дъските. Щом се оказаха там, Чемшира се обади откъм клетката:
	— Кой е там? Леско-Ра, ти ли си дошъл отново?
	— Леско-Ра ни изпрати тук — каза Къпината. — Дойдохме да ви измъкнем. Ще дойдете ли с нас?
	Последва тишина и раздвижване в сеното, а после Детелина отговори:
	— Да, измъкнете ни.
	Ориентирайки се с обонянието си, Къпината заобиколи мрежестата врата и отиде при куката и скобата. Мина известно време докато осъзнае, че кожените ремъци са меки и могат да бъдат захапани. Но те бяха толкова прилепнали към дървената рамка, че направо бе невъзможно да ги достигне със зъби. Няколко пъти се опита безуспешно да направи това и накрая седна на задните си лапи, чудейки се какво да прави.
	— Нищо няма да стане с тази врата — каза той. — Мисля си дали няма някакъв друг начин.
	В този момент така се случи, че Чемшира се надигна и се облегна с предните си лапи на телената мрежа. От неговия натиск, горната част на вратата се наклони малко навън и по-горният от двата кожени ремъка леко се разхлаби, точно на мястото, където бе закован към клетката. След като Чемшира се отдръпна назад, Къпината забеляза, че ремъкът се е извил и малко се е отделил от дървото.
	— Опитай сега — каза Къпината на Голям Перчем.
	Голям Перчем захвана ремъка и силно дръпна. Кожата малко се разкъса.
	— В името на _Фрит_, това ще свърши работа — каза Къпината, с тона на херцог Уелингтън при Саламанка*. — Просто се нуждаем от време, това е всичко.
	Ремъкът бе добре направен и бе необходимо още много дърпане и гризане, за да го махнат. Глухарчето се изнерви и на два пъти даде фалшива тревога. Голям Перчем се сети, че тримата часови са под напрежение, защото трябваше непрекъснато да наблюдават, без нищо друго да правят. Затова той се смени с Глухарчето и изпрати Великденчето да замести Къпината. Когато най-после Глухарчето и Великденчето успяха да измъкнат кожения ремък от гвоздея, Голям Перчем се върна обратно при клетката. Засега още не бяха постигнали успех с отварянето на вратата. Ако някой от питомните зайци се облегнеше на нея, тя се завърташе леко около оста на долния ремък и скобата. Само че долният ремък не се скъса. Пуфтейки от нетърпение, Голям Перчем повика отново Къпината и го попита:
	— Сега какво да правим? Трябва ни някаква магия, нещо като плуващото парче дърво по реката.
	Къпината се вгледа във вратата, докато Чемшира я буташе отвътре. Рамката на вратата опъваше долния ремък, но той държеше здраво и бе така прилепнал, че нямаше как да се захване със зъби.
	— Бутнете я в другата посока, отвън навътре. Ти бутай, Голям Перчем и кажи на заека отвътре да се дръпне.
	[* В битката при Саламанка, Испания, състояла се на 22 юли 1812 г.‍, обединени англо-португалски войски, под командването на Уелингтънския херцог, са победили френска военна част, командвана от маршал Мармон. — Б.‍пр.‍]
	Голям Перчем бутна горната част на вратата навътре и цялата врата се завъртя много повече отпреди, защото долу от външната страна нямаше прагче, което да я задържа. Коженият ремък се усука и Голям Перчем почти загуби равновесие. За малко да падне вътре в клетката, но металната скоба запъна и спря въртенето на вратата. Голям Перчем се стресна и отскочи назад, ръмжейки.
	— Е, нали каза, че искаш магия? — обади се доволен Къпината. — Направи го отново.
	Няма такъв кожен ремък, който, закован само с по един гвоздей от двете си страни, да издържи на продължително усукване. Скоро единият гвоздей престана да се вижда заради повдигналия се ръб на кожената материя около него.
	— Внимателно сега — каза Къпината. — Ако се измъкне изведнъж, ще полетиш на другата страна. Просто дърпай леко със зъби.
	След още две минути вратата увисна само на скобата. Детелина я бутна откъм страната с ремъците, отвори я и излезе, последвана от Чемшира.
	Когато група от няколко същества, хора или животни, работят заедно за преодоляването на някакво препятствие и най-накрая постигнат успех, често следва пауза — като да са почувствали необходимост да спрат за момент и така да отдадат почит на достойния противник. Например, пада на земята някое голямо отсечено дърво, с грохот, скърцане и дъжд от листа наоколо. За момент дърварите остават мълчаливи и не сядат веднага да почиват. Или някой заснежен път бива почистен след часове работа и най-сетне камионът е готов да отведе хората вкъщи, далеч от студа. Но те остават за малко по местата си, подпрени на лопатите си и само кимат сериозно при преминаването на колите с благодарните пътници в тях. Сега от изкусно направената врата бе останало само парче телена мрежа, захваната за дървената рамка с четири шини. А зайците бяха седнали на дъските и я помирисваха безмълвно. След известно време и другите двама обитатели на клетката — Лавъра и Сенка, излязоха колебливо и се огледаха.
	— Къде е Леско-Ра? — запита Лавъра.
	— Наблизо — отговори Къпината. — Чака на пътеката.
	— А къде е пътеката?
	— Пътеката? — изненада се Къпината. — Ама вие нали…
	Но изведнъж се спря по средата на изречението, като се сети, че питомните зайци не бяха виждали нито пътеката, нито дори целия двор на фермата. Те нямаха представа даже и за най-близката околност. Къпината още разсъждаваше върху значението на този факт, когато се обади Голям Перчем:
	— Не трябва да се бавим сега. Всички да вървят след мен.
	— Но накъде? — запита Чемшира.
	— Как накъде? Да се махаме оттук, разбира се — каза припряно Голям Перчем.
	Чемшира се огледа и продума:
	— Но аз не знам…
	— Е, аз пък знам — прекъсна го Голям Перчем. — Просто върви с нас. Не се интересувай от нищо друго.
	Питомните зайци се спогледаха объркано. Явно бе, че ги е страх от този голям рошав заек, с неговия странен кичур коса на главата и мирис на кървава рана. Те не знаеха какво да правят и не разбираха какво се очаква от тях. Разбира се, помнеха Леско. Бяха се развълнували от отварянето на вратата и с любопитство излязоха от клетката след това. Но отвъд тези действия, те нямаха никаква цел, нито пък имаха изобщо възможност да намислят такава. Тяхната представа за всичко ставащо бе все едно като мисленето на малко дете, казващо на някои алпинисти, че ще дойде с тях нагоре по стръмен скалист склон.
	Къпината ги изгледа със свито сърце. Какво да правят с тях? Ако ги оставят сами, сигурно ще подскачат бавно из бараката и малкия двор, докато котките ги намерят и ги хванат. Да тръгнат по своя воля да качват хълма бе за тях все едно като да полетят към луната. Имаше ли някаква проста и ясна идея, с която да ги убедят, поне част от тях, да тръгнат? Той се обърна към Детелина:
	— Предполагам, че никога не си яла трева нощем. Много по-вкусна е, отколкото през деня. Хайде всички да отидем и да похапнем, съгласни ли сте?
	— О, да — отговори Детелина. — Това би ми харесало. Но дали е безопасно? Всички много ни е страх от котки, да знаете. Те понякога идват и се взират в нас през мрежата. Тръпки ни побиват от това.
	Това поне бе началото на разумно отношение, помисли си Къпината и после каза на глас:
	— Големият заек може да се пребори с всяка котка. Без малко да убие една, докато идвахме насам.
	— А освен това, не иска да се бие с още една, ако зависи от него — допълни Голям Перчем припряно. — Така че, ако искате да ядете трева на лунна светлина, да отиваме — където Леско ни чака.
	Като поведе цялата групичка към малкото дворче, Голям Перчем за момент забеляза силуета на победената котка, как гледа откъм купчината дърва. Поради котешката си природа, тя не можеше да престане да се интересува от зайците, но очевидно нямаше куража да започне втора битка, затова тя си остана неподвижна, докато зайците тръгнаха да прекосяват дворчето.
	Скоростта на движение бе отчайващо бавна. Чемшир и Детелина изглежда бяха осъзнали, че трябва да се бърза и правеха каквото могат. Но другите два заека, след като веднъж се озоваха на дворчето, седнаха на едно място и започнаха глупаво да се оглеждат, напълно объркани. След като мина доста дълго време и дори котката се раздвижи откъм купчината дърва и се прокрадна по посока на бараката, Къпината най-после успя да ги изведе в по-големия двор. Но тук, като се намериха на още по-открито място, те изпаднаха в нещо като неподвижна паника, подобно например на неопитни алпинисти, оказали се на отвесна скала. Те изобщо не бяха способни да направят и крачка, а седнаха неподвижно, примигвайки и взирайки се втренчено в тъмнината наоколо. Вече изобщо не обръщаха внимание нито на придумването на Къпината, нито на заповедите на Голям Перчем. В този момент втора котка — Лесковата тигрова котка, се показа откъм далечния ъгъл на фермата и се насочи към тях. При минаването й покрай кучешката колиба кучето (лабрадорска порода) се събуди, показа навън главата и раменете си и погледна първо в едната, а после и в другата посока. То забеляза зайците, изтича напред колкото му позволяваше въжето и се разлая.
	— Хайде! — викна Голям Перчем. — Не можем да оставаме тук. Бързо всички на пътеката.
	Къпината, Великденчето и Крепис веднага побягнаха и увлякоха със себе си Чемшира и Детелина — към тъмното пространство покрай плевнята. Глухарчето остана при Сенка, молейки я да се раздвижи и очаквайки всеки момент да усети котешките нокти на врата си. Голям Перчем подскочи към него.
	— Глухарче — каза той точно до ухото му. — Измъквай се оттук, ако ти е мил животът!
	— Но… — започна да казва Глухарчето.
	— Прави каквото ти казвам! — нареди Голям Перчем.
	Страшният кучешки лай бе докарал дори и него до състояние, близо до паниката. Глухарчето се поколеба за миг. После остави Сенка и се стрелна към пътеката, заедно с Голям Перчем.
	Намериха останалите събрани при Леско, при ската край пътеката. Чемшира и Детелина трепереха и изглеждаха напълно изтощени. Леско им казваше нещо успокоително, но се спря веднага, щом забеляза как се появи Голям Перчем. Кучето спря да лае и настъпи тишина.
	— Всички сме тук — каза Голям Перчем. — Да тръгваме ли, Леско?
	— Но нали питомните зайци бяха четири. Къде са другите двама? — запита Леско.
	— На двора — отговори Къпината. — Не можахме нищо да направим за тях. А после се разлая кучето.
	— Да чухме го. Искате да кажете, че те са свободни?
	— Скоро ще станат още по-свободни — каза ядосано Голям Перчем. — Котките са там.
	— Защо тогава ги изоставихте?
	— Защото не искат да помръднат. Положението бе много опасно, дори още преди да се разлае кучето.
	— Кучето вързано ли е? — попита Леско.
	— Да, вързано е. Но нали не очакваш някой заек да запази самообладание, само на няколко крачки от разярено куче?
	— Не, разбира се — отговори Леско. — Ти показа чудеса от храброст, Голям Перчем. Тъкмо ми обясниха, преди да дойдеш, как толкова много си набил една котка, че тя повече не посмяла да се приближи. Виж сега, дали ще можеш ти, заедно с Къпината, Великденчето тук и Крепис, да заведете тези два заека при селището? Боя се, че за това ще е необходима почти цялата нощ. Те не могат да се движат много бързо и ще трябва да сте търпеливи с тях. А ти, Глухарче, нали ще дойдеш с мен?
	— Къде, Леско-Ра?
	— Да вземем останалите двама — каза Леско. — Ти си най-бързият, така че това не е опасно за теб, нали? Хайде, Голям Перчем, недей да се мотаеш наоколо, бъди така добър. Ще се видим утре сутринта.
	И преди още Голям Перчем да успее да му отговори нещо, Леско се шмугна под брястовете. Глухарчето остана на мястото си и погледна въпросително към Голям Перчем.
	— Ще направиш ли каквото ти каза? — попита Голям Перчем.
	— А ти? — запита на свой ред Глухарчето.
	На Голям Перчем му бе необходим само миг да съобрази, че ако сега каже „не“, ще последва пълен хаос. Не можеше да поведе цялата група обратно към фермата, а нямаше как и да ги остави сами. Затова измърмори нещо по адрес на Леско — че е прекалено _емблирски_ умен, бутна Крепис настрани от един кострец* и поведе петте заека нагоре по ската и после по посока на полето. Останал сам, Глухарчето тръгна след Леско към двора на фермата.
	[* Латинското наименование на това растение е Sonchus. — Б.‍пр.‍]
	Докато се движеше покрай плевнята, той чу Леско как говори със Сенка. И двата питомни заека не се бяха помръднали от мястото, където ги бяха оставили с Голям Перчем. Кучето се бе прибрало в колибата си; но макар и да не се виждаше, Глухарчето усети, че то е будно и нащрек. Той излезе предпазливо от сянката и отиде при Леско.
	— Говорим си тук със Сенка — каза му Леско. — Тъкмо й обяснявах, че ни предстои малко път. Нали ще идеш отсреща при Лавър, да го накараш и той да дойде с нас?
	Леско говореше с безгрижен тон, но Глухарчето забеляза разширените му зеници и лекото потрепване на предните му лапи. А и той самият усети нещо необичайно — като особена светлина във въздуха. Имаше някаква странна вибрация в далечината. Огледа се за котките и видя, че са наблизо — точно както се бе опасявал. И двете бяха приклекнали пред сградата на фермата, недалеч от тях. Явно, че не се приближаваха съвсем, може би от страх от Голям Перчем, но не се и отдалечаваха. Поглеждайки към тях, Глухарчето почувства внезапен пристъп на ужас.
	— Леско! — прошепна той. — Котките! Мили _Фрит_, защо очите им блестят със зелена светлина? Погледни!
	Леско бързо се извърна и сега вече Глухарчето отскочи назад в истински ужас, защото неговите очи също блестяха, само че в тъмночервен цвят. В този момент, бучащият вибриращ звук се засили и заглуши шумоленето на нощния бриз в брястовете. После и четирите заека бяха като зашеметени от внезапна ослепителна светлина, която ги обля като пороен дъжд. Самите им инстинкти се вцепениха от този ужасен блясък. Кучето излая и после пак замлъкна. Глухарчето се опита да помръдне, но не можа. Страшната светлина като че ли му режеше мозъка.
	Леката кола, която бе дошла по пътеката и после по стръмния скат под брястовете, се приближи още няколко ярда* и спря.
	[* Още няколко метра. — Б.‍пр.‍]
	— Зайците на Люси са излезли, погледни!
	— Я, най-добре бързо да ги приберем. Остави включени фаровете!
	Като чу човешките гласове, идващи някъде отвъд страховитата светлина, Леско бързо дойде на себе си. Не можеше да вижда, но усети, че слухът и обонянието му са наред. Затвори очи и веднага осъзна къде се намира.
	— Глухарче! Сенка! Затворете очи и бягайте! — извика той.
	В следния миг подуши лишеите и студената влага на каменен под. Бе влязъл под дъските на плевнята. Наблизо бе Глухарчето, а малко по-нататък и Сенка. Отвън се чуваха човешките ботуши, как скърцат по камъните.
	— Това е! Сега ги заобиколете!
	— Няма да стигнът далеч!
	— Хванете ги де!
	Леско отиде при Сенка и й каза:
	— Боя се, че трябва да изоставим Лавър. Ти просто ме следвай.
	После, без да излизат изпод дъските на плевнята, и тримата тръгнаха по посока на брястовата горичка. Човешките гласове останаха назад. Изскочиха на тревистата поляна при пътеката и се озоваха отново на тъмно, но въздухът миришеше на изгорели газове — една враждебна, задушлива миризма, която допълнително ги объркваше. Сенка пак седна на земята и не искаше да помръдне.
	— Дали да не я оставим, Леско-Ра? — попита Глухарчето. — В края на краищата, хората няма да я наранят. Те хванаха Лавър и го занесоха обратно в клетката.
	— Ако се отнасяше за мъжки заек, щях да се съглася — отговори Леско. — Но ние се нуждаем от тази зайка. Точно за това дойдохме.
	В следния миг усетиха мириса на запалени бели пръчици и чуха как хората се приближават откъм двора. Последва прещракване на метал и хората започнаха да търсят нещо в колата. Резкият метален звук като че ли разбуди Сенка. Тя погледна към Глухарчето и каза:
	— Не искам да се връщам в клетката.
	— Сигурна ли си? — попита Глухарчето.
	— Да. Ще дойда с вас.
	Глухарчето веднага се насочи към живия плет. Чак след като го прекоси и достигна канавката зад него, се сети, че е от противоположната страна на пътеката, а не откъдето бяха дошли. Бе попаднал в непозната канавка. Все пак, в това нямаше нищо тревожно — нали пътеката водеше надолу по склона и това бе посоката за вкъщи. Започна бавно да се движи по канавката, чакайки Леско да се присъедини.
	Леско прекоси пътеката скоро след Глухарчето и Сенка. Чу зад себе си как хората се отдалечават от _хрудудуто_. Докато се качваше по ската край пътеката, светна лъчът на електрически фенер и попадна в червените му очи и бялата му опашка, миг преди да се шмугне в дивия плет.
	— Ето там! Див заяк, виж!
	— А, предполагам, че и нашите не са далеч. Тръгнали са с него, разбирате ли? Най-добре да идем да погледнем.
	В канавката Леско настигна Глухарчето и Сенка под един къпинов храст.
	— Движи се бързо, ако можеш — каза Леско на Сенка. — Хората са точно зад нас.
	— Не можем да продължим, Леско, без да излезем от канавката — обади се Глухарчето. — Задръстена е.
	Леско подуши въздуха напред. Точно зад къпиновия храст, канавката бе затрупана с купчина земя, плевели и отпадъци. Налагаше се да излязат на открито. Хората вече се бяха покачили по ската и лъчът на фенерчето проблясваше в къпиновия храст над главите им. После се чуха стъпки покрай канавката, само на няколко ярда* от тях. Леско се извърна към Глухарчето и му каза:
	[* На няколко метра от тях. — Б.‍пр.‍]
	— Слушай. Аз ще изтичам покрай ъгъла на полето, от тази канавка до отсрещната, така че да ме видят. Във всички случаи, ще се опитат да ме осветят с този лъч. Докато се занимават с това, ти и Сенка се покачете на пътеката и изтичайте към сенника с цвеклото. Там се скрийте и аз ще дойда при вас. Готови ли сте?
	Нямаше време за спорове. Само след миг Леско изскочи от канавката, току пред краката на хората и се втурна да тича по полето.
	— Ето го!
	— Ама дръж фенера към него, де! Хубаво и без да мърдаш.
	Глухарчето и Сенка изкатериха ската и се втурнаха по пътеката. Леско, следван от светлинния лъч, почти бе достигнал отсрещната канавка, когато усети рязък удар по една от задните си лапи и пареща болка по цялата си страна. Веднага след това се чу и гърмът на пушечния изстрел. Докато се преобръщаше във въздуха, преди да падне в туфа коприва на дъното на канавката, ясно си спомни аромата на цъфналия фасул по залез-слънце. Той не бе разбрал, че хората носят пушка.
	Леско започна да пълзи из копривата, влачейки ранената си лапа. Съвсем скоро хората щяха да пристигнат, да го осветят с фенерчето си и да го хванат. Блъсна се в страничната стена на канавката, чувствайки как тече кръв по лапата му. Изведнъж усети въздушно течение току под носа си, а също мирис на влажна и гниеща маса и екот като от кухина. Бе стигнал до изхода на дренажна тръба, стигаща до канавката — стори му се като гладък и хладен тунел, по-тесен от заешка дупка, но все пак достатъчно широк, за да влезе в него. С полегнали уши и притиснат към пода корем, Леско запълзя в тръбата, избутвайки малка кална купчина пред себе си. После чу тропот на ботуши и застина на място.
	— Не съм сигурен, Джон, дали го уцели, или не.
	— А, разбира се, че го уцелих. Това там долу е кръв, не виждаш ли?
	— Да, така е, но това нищо не значи. Досега може да е отишъл много далеч. Май го изгуби.
	— Мисля, че е тук, в тази коприва.
	— Ами потърси го тогава.
	— Няма го.
	— Е, не можем да се мотаем тук през цялата проклета нощ. Трябва да хванем ония другите, дето са излезли от клетката. По-добре бе да не стреляш, Джон. Така си ги подплашил, разбираш ли? Утре можеш да ги потърсиш, ако са тук.
	Последва тишина, но Леско продължаваше да лежи неподвижен в шепнещия хлад на тръбата. Почувства отпадналост и изпадна в изпълнен с болка унес. По-късно се появи кървава нишка, прокапваща от тръбата в отъпканата и вече пуста канавка.

	* * *

	Голям Перчем, приклекнал близо до Къпината в сламата на навеса, подскочи да бяга още като чу изстрела. Но после веднага се овладя и каза бързо на останалите:
	— Не бягайте! Къде смятате да отидете? Тук наоколо няма дупки.
	— По-далеч от пушката — отговори Къпината, с побелели от ужас очи.
	— Чакайте! — извика Голям Перчем и се ослуша. — Те тичат насам по пътеката. Чувате ли ги?
	— Чувам само два заека — каза Къпината след малко. — И единият от тях звучи като много отпаднал.
	Спогледаха се и продължиха да чакат. После Голям Перчем отново се изправи.
	— Всички си стойте по местата — нареди той. — Аз ще ида да ги доведа.
	Отвън той откри Глухарчето, който продължаваше да увещава накуцващата и напълно изтощена Сенка.
	— Бързо влизайте тук — каза Голям Перчем. — В името на _Фрит_, къде е Леско?
	— Хората го простреляха — отвърна Глухарчето.
	Двамата новодошли се присъединиха към другите пет заека в сламата. Глухарчето изпревари въпросите им и каза:
	— Простреляха Леско. Първо хванаха Лавър и го занесоха обратно в клетката. После дойдоха подир нас. Тримата бяхме в канавка, но стигнахме до задръстено място. Леско сам реши да изскочи навън, за да им отвлече вниманието, така че ние да можем да избягаме. Но не знаехме, че имат пушка.
	— Сигурен ли си, че го убиха? — попита Великденчето.
	— Не можах да го видя след изстрела, но хората бяха много близо до него.
	— Най-добре да изчакаме — предложи Голям Перчем.
	Чакаха дълго време. В крайна сметка, Голям Перчем и Къпината се върнаха предпазливо по пътеката. Намериха кървави следи по отъпканото дъно на канавката и се върнаха да кажат на останалите.
	Пътят на връщане, с трите накуцващи питомни заека, бе отегчителен и продължи повече от два часа. Всички бяха нещастни и обезсърчени. Когато най-сетне стигнаха до подножието на хълма, Голям Перчем каза на Къпината, Великденчето и Крепис да се отделят и да избързат напред. Тримата приближиха горичката на развиделяване и един заек дотича да ги посрещне във влажната трева. Бе Петко. Къпината се спря и изчака при него, докато спътниците му се отдалечиха в мълчание.
	— Петко — проговори Къпината, — има лоши новини. Леско…
	— Знам — прекъсна го Петко, — разбрах вече.
	— Откъде разбра? — попита стреснато Къпината.
	— Като идвахте насам преди малко, имаше и четвърти заек зад вас — куцащ и целия в кръв. Изтичах да видя кой е и после останахте само тримата — един до друг.
	Петко замълча и се огледа наоколо, като че ли още търсеше четвъртия заек, изчезнал в полумрака. После, тъй като Къпината също мълчеше, Петко запита:
	— Какво точно се случи?
	Къпината разказа цялата история. След като я чу, Петко се прибра обратно в селището и влезе в празната си бърлога. Малко след това Голям Перчем доведе питомните зайци и веднага извика всички да се съберат в Медената Пита. Петко не се появи.
	Посрещането на новодошлите зайци бе доста тъжно. Дори и Синчеца не успя да каже нещо жизнерадостно. Глухарчето бе неутешим, защото все мислеше, че е имал възможност да спре Леско — да не излиза от канавката. Събирането приключи в мрачна тишина, а после и _силфлеенето_ бе без настроение.
	По-късно сутринта пристигна Зелениката, накуцвайки. От тримата му спътници, само Сребърен Блясък бе бодър и в добро състояние. Зърнастеца бе ранен в лицето, а Ягодата имаше треска и очевидно бе напълно изтощен. Други зайци с тях нямаше.


>>	26. Петко в отвъдното

E>
	В своето страховито пътуване, след като странства в тъмни гори и обширни планински вериги … шаманът достига до отвор в земята. Сега започва най-трудната част от приключението. Дълбините на подземния свят се разтварят пред него.
@	Уно Харва, цитиран от Джозеф Кембъл в „Героя с хиляди лица“
E$

	Петко лежеше на земния под на бърлогата. Навън хълмовете бяха все още напечени от слънцето. Росата по тревата отдавна бе изсъхнала, дори и чинките бяха замлъкнали. Въздухът като че трептеше в самотните пространства над конската писта. На пешеходната пътека, минаваща покрай селището, се виждаха да блещукат ярки нишки светлина — миражи, създаващ илюзията за блещукаща вода всред най-ниската и гладка трева. Гледани отдалеч, дърветата по края на буковата горичка изглеждаха заобиколени от грамадни и плътни сенки, непроницаеми за заслепените от обедната светлина очи. Единственият звук бе цвъртенето на скакалците, единственият мирис — ароматът на напечена от слънцето мащерка.
	В своята бърлога Петко спеше неспокойно, а като се събудеше, направо не се свърташе на едно място. Почвата над него бе почти напълно изсъхнала. Веднъж дори частица суха земя падна от покрива на бърлогата. Тогава Петко веднага подскочи и само за миг бе стигнал до изхода на подземния ход, а после дойде на себе си и се върна да поспи още малко. При всяко събуждане си спомняше за загубата на Леско и още веднъж изживяваше същата пронизваща болка като сутринта, когато видя как сенчестият силует на куцащия заек изчезна в сутрешния сумрак. Къде бе този заек сега? Къде бе отишъл? Той започна да го следва всред заплетените пътеки на собствените си мисли, над студения и окъпан от роса хребет на хълма и надолу в мъглите над околните поля.
	Мъглите се вихреха около Петко, докато той пълзеше всред магарешки бодли и коприва. Сега вече не можеше да види куцащия заек пред себе си. Той бе сам и уплашен, но все пак усещаше отдавна познати звуци и миризми наоколо — тези на местността, където се бе родил. Гъстите летни треви бяха изчезнали. Той бе под голи брястови клони и мартенски цветове на трънкови храсти. Прекоси потока, после се качи нагоре по склона, по посока на пътеката, където двамата с Леско бяха забелязали дървената табела. Дали табелата е още там? Той срамежливо погледна нагоре. Не можеше да види заради мъглата, но като се приближи забеляза човек, зает с купчина инструменти до него — лопата, въже и други по-дребни неща, чието предназначение Петко не знаеше. Дъската с обявата лежеше на земята. Тя бе по-малка, отколкото я помнеше от по-рано, и бе закрепена за един-единствен квадратен кол, подострен от едната си страна, за да може да се забие в земята. Повърхността на табелата бе бяла, точно както я бе видял и преди, и цялата бе изпъстрена с тънки черни линийки, подобни на пръчици. Петко се изкачи колебливо по склона и спря близо до човека, който гледаше надолу в една дълбока и тъмна дупка в земята, точно при краката му. Човекът се обърна към Петко с любезността на някой великан — човекоядец към жертвата му, след като и двамата добре знаят, че жертвата ще бъде убита и изядена веднага, щом така скимне на великана.
	— И какво правя аз, а? — попита човекът.
	— Какво правиш? — попита в отговор Петко, с втренчен поглед и разтреперан от страх.
	— Просто изправям тази стара табела тук — каза човекът. — И сигурно искаш да знаеш защо, а?
	— Да — прошепна Петко.
	— Тя е за онзи там, Леско — каза човекът. — Където е той, трябва да сложим табела за него. И какво мислиш, че казва табелата?
	— Не знам — призна Петко. — А как една табела може изобщо да казва нещо?
	— А, ама тя наистина казва, разбираш ли — отговори човекът. — Това е, което ние знаем повече от вас. Затова ви убиваме, щом пожелаем. Я погледни хубаво таз табела и тогава най-вероятно ще научиш нещо повече, отколкото знаеш сега.
	В синкавия и мъглив полумрак наоколо, Петко се вторачи към табелата. Под втренчения му поглед, черните пръчици започнаха да потрепват по бялата повърхност. Надигнаха своите остри и клиновидни глави и взеха да бъбрят заедно, подобно на малки невестулки. Звукът на гласовете им, подигравателен и жесток, достигна едва-едва до ушите му, като че ли заглушен от слой пясък или зебло. „В памет на Леско-Ра! В памет на Леско-Ра! В памет на Леско-Ра! Ха, ха, ха, ха, ха, ха!“
	— Е, това е мястото, разбираш ли? — каза човекът. — И аз трябва да го провеся на тази табела тук. След като я изправя, естествено. То е също като да провеся сойка или някой стар пор. Да — ще го провеся.
	— Не! — извика Петко. — Няма!
	— Само че не съм го хванал, разбираш ли — продължи човекът. — Затова не мога да приключа нещата. Не мога да го провеся, защото той слезе в тази кървава дупка, точно като го бях настигнал и сега не мога да го измъкна оттам.
	Петко пропълзя покрай ботушите на човека и се взря в дупката. Тя бе кръгла, подобна на цилиндър от печена глина и водеше вертикално надолу в земята. Той извика:
	— Леско! Леско!
	Далеч надолу в дупката нещо се раздвижи и той се готвеше да извика отново. Но тогава човекът се наведе и го удари между ушите.
	Петко се бореше всред гъст облак земя, мека и разпрашена. Някой казваше:
	— Спокойно, Петко! Спокойно!
	Петко се надигна. Имаше прах в очите, носа и ушите си. Обонянието му бе изчезнало. Стресна се и попита:
	— Кой е тук?
	— Аз съм, Къпината. Дойдох да видя как си. Всичко е наред. Паднала е малко земя от покрива, но друго няма. Из цялото селище имаше такива срутвания — заради горещината. Тъй или иначе, явно това те пробуди от някакъв кошмар, така ми се струва. Ти се мяташе наоколо и викаше Леско. Бедния Петко! Какво само нещастие се случи! Трябва да се опитаме да го преживеем, доколкото можем. Нали знаеш, всеки от нас някой ден ще спре да тича. Казват, че _Фрит_ лично познава всеки един заек.
	— Вечер ли е вече? — попита Петко.
	— Не още, не. Но е доста след _ни-Фрит_. Зелениката и спътниците му се върнаха. Ягодата е много зле, а и не доведоха никакви зайки — нито една. Изобщо, всичко е от зле, по-зле. Зелениката още спи — бе напълно изтощен. Каза, че тази вечер ще ни разкаже какво се е случило. Като му казахме за бедния Леско, той каза… но Петко, ти май не ме слушаш? Вероятно предпочиташ да помълча малко.
	— Къпина — попита Петко, знаеш ли точно мястото, където Леско бе прострелян?
	— Да, Голям Перчем и аз отидохме при канавката и я огледахме, преди да си тръгнем. Но ти не трябва да…
	— Би ли могъл да ме заведеш там сега?
	— Да се върна там? А, не! Много е далеч, Петко, а и какъв смисъл има? Помисли за опасностите и за таз ужасна горещина. И в крайна сметка само ще ти стане още по-тъжно.
	— Леско не е мъртъв — каза Петко.
	— Напротив, хората го отнесоха. Петко, аз видях кръвта.
	— Да, но не си видял Леско, защото той не е мъртъв. Къпина, трябва да направиш каквото искам.
	— Искаш прекалено много.
	— Тогава ще трябва да отида сам. Но каквото искам да направиш, е да дойдеш, за да спасим живота на Леско.
	Когато най-сетне Къпината отстъпи и те тръгнаха да слизат от хълма, Петко се затича така бързо, все едно бягаше от опасност. Отново и отново подканяше Къпината да бърза. Полята бяха съвсем празни заради горещината. Всяко по-голямо от муха същество се бе скрило някъде на сянка. Като стигнаха до сенниците покрай пътеката, Къпината започна да обяснява как двамата с Голям Перчем се бяха върнали да търсят Леско, но Петко го прекъсна:
	— Трябва да се качим горе, сигурен съм в това. Покажи ми къде е канавката.
	Брястовете бяха застинали неподвижно, нямаше и най-малко движение на листата им. Канавката бе цялата покрита с девесил, бучиниш и дълги провлечени стъбла на зелено цъфтяща дива тиква. Къпината посочи мястото с отъпканата коприва. Петко застана там и започна да се оглежда и да души наоколо в пълно мълчание. Къпината го гледаше неутешимо. Появи се съвсем лек полъх на вятъра и един кос започна да пее някъде оттатък брястовете. Най-сетне, Петко започна да се движи по дъното на канавката. Забръмчаха насекоми около ушите му. Изведнъж един малък рояк мухи се вдигна във въздуха, заобикаляйки един стърчащ камък. Не, това не беше камък. Бе нещо гладко и с правилна форма — кръгла глинена тръба. Кафява дренажна тръба, а в долния й край имаше тънка черна ивица засъхнала кръв — заешка кръв.
	— Кървавата дупка! — прошепна Петко. — Кървавата дупка!
	Той надникна в тъмния отвор. Отворът бе задръстен. Задръстен от заек — това много ясно можеше да се помирише. Заек, чийто слаб пулс едва се усещаше, усилен от затвореното пространство на тунела.
	— Леско? — запита Петко.
	Къпината веднага дойде при него:
	— Какво има, Петко?
	— Леско е в тази дупка — отговори Петко, — и е жив.


>>	27. „Не би могъл да си го представиш, ако не си бил там“

E>
	— Боже мой, никога не съм виждал таки-и-ива хора!
@	Синьор Пиоци, цитиран от Сесилия Трейл
E$

	Голям Перчем и Зелениката чакаха всички да се съберат в Медената Пита, за да започнат втората среща след загубата на Леско. Щом въздухът започна да се охлажда, зайците се събудиха и един по един започнаха да се появяват по ходовете, водещи към по-малките бърлоги. Всички бяха обезсърчени и разколебани. Подобно на болката от голяма рана, необходимо е време, за да бъде усетен ефектът от такъв дълбок шок. Като кажат на някое дете за пръв път в живота му, че някой човек, когото то познава, е мъртъв, макар и да не се съмнява в казаното, детето често не разбира пълното му значение. После може да се случи да попита, многократно дори, къде е този човек и кога ще се върне. Когато Съдинката внесе в съзнанието си мисълта, подобна на някое мрачно дърво, че Леско никога няма да се върне, смайването му бе по-голямо дори от неговата мъка. Същото такова смайване той забеляза и във всичките си другари. Макар и да нямаше някаква непосредствена опасност, която да им попречи да продължат да живеят в своето селище както преди, зайците бяха много обезсърчени. Убедени бяха, че късметът им ги е напуснал. Леско бе мъртъв, а експедицията на Зелениката се бе провалила. Какво щеше да последва сега?
	Зелениката, изтощен, измършавял и с все още непочистена козина от прилепнали бодли от подрумче и репей, говореше с трите питомни заека и се опитваше да ги успокои, доколкото можеше. Никой не би могъл да каже сега, че Леско бе жертвал живота си безразсъдно. Двете зайки бяха единствената печалба, която някой бе успял да постигне — единствената придобивка за селището. Но питомните зайци се чувстваха толкова зле, че дори и Зелениката полагаше вече усилия да превъзмогне собственото си убеждение, че на тях не могат да се възлагат особени надежди. Често се случва тревожни и неспокойни зайки да нямат деца. А как щяха тези две зайки да се почувстват у дома си при такива странни обстоятелства, на място, където всички са тъжни? Може би щяха да умрат, или да избягат някъде. Зелениката се зае да им обясни още веднъж, че им предстоят по-добри времена. Но самият той не бе убеден в това, което говори.
	Голям Перчем изпрати Жълъда да види дали има още някой да идва. Жълъда се върна и каза, че Ягодата не се чувства добре, а Къпината и Петко ги няма.
	— Е, нека го оставим Петко — каза Голям Перчем. — Бедният, сигурно му трябва време, за да преживее нещата.
	— Но той изобщо не е в бърлогата си — каза Жълъда.
	— Няма нищо — отговори Голям Перчем.
	Но веднага си помисли: „Петко и Къпината? Възможно ли е да са напуснали селището, без да се обадят на никого? Ако е така, какво ще стане, като разберат останалите?“ Поколеба се дали да не помоли _Киа_ да ги потърси, докато е още светло. Но ако _Киа_ ги намери, тогава какво? Не могат да ги принудят да се върнат. Или ако все пак ги накарат, щеше ли да има полза от това, ако тяхното желание е да си тръгнат? В този момент заговори Зелениката и всички замълчаха.
	— Всички знаем, че сме в объркано положение — каза Зелениката, — и предполагам, че скоро ще трябва да обсъдим какво е най-добре да се направи. Но смятам най-напред да ви обясня как така се получи, че ние четиримата — Сребърен Блясък, Зърнастеца, Ягодата и аз, се върнахме без никакви зайки. Не е необходимо да ми напомняте как при заминаването ни всички мислеха, че нещата са ясни. Но ето как се прибрахме — единият от нас е болен, друг е ранен, а резултатът е нулев. Сигурно всички се чудите защо.
	— Никой не те обвинява, Зеленика — обади се Голям Перчем.
	— Не съм наясно дали заслужавам упрек или не — отговори Зелениката. — Ще ми кажете това като чуете цялата история… Сутринта, когато тръгнахме, времето бе благоприятно за _хлесилски_ преход и всички считахме, че няма защо да бързаме. Помня, че бе хладно и не изглеждаше да предстоят скорошни горещини. На другия край на тази гора има ферма и, макар там да нямаше хора наоколо толкова рано, не ми се искаше да вървим нататък, така че останахме на по-високото, откъм посоката на залеза. Всички очаквахме да стигнем другия край на хълма, но такъв рязък склон като този от север там няма. Хълмистата земя просто продължава все по-нататък — открита, суха и пуста. Има предостатъчно скришни места за зайци — царевични ниви, живи плетове и скатове, но не и истинска гора. Просто това са обширни поля с лека почва, изпъстрена с големи късове кремък. Надявах се да попаднем в местност, с каквато сме свикнали — ливади и гори, но там е друго. В крайна сметка, намерихме един път с хубав и дебел жив плет от едната му страна и решихме да вървим по него. Не бързахме особено и доста често спирахме, защото внимавах да не попаднем на _елили_. Сигурен съм, че местността там не е подходяща за порове и лисици, но нямах представа какво да правим, ако налетим на такова животно.
	— Почти сигурен съм, че минахме наблизо до невестулка — обади се Сребърен Блясък. — Можех да я подуша. Но нали знаете какви са _елилите_ — ако не ловуват в момента, обикновено изобщо не те забелязват. А и ние внимавахме да не оставяме много мирис и си заравяхме _храката_ — все едно че сме котки.
	— Така или иначе — продължи Зелениката, — преди още да стане _ни-Фрит_, пътят ни доведе до една рехава гора, точно напряко на нашата посока. Горите в низините са много странни. Тази специално не бе по-гъста от горичката над нас, но се простираше докъдето поглед стига и в двете посоки, при това в абсолютно права линия. Аз правите линии не ги харесвам особено — те са човешко дело. Естествено, намерихме и път през гората. Пътят бе много самотен и пуст. Не ми се искаше да се мотаем много там, така че бързо прекосихме гората и излязохме от другата страна. Там _Киа_ ни забеляза и ни каза да си коригираме посоката. Питах го колко сме напреднали и той отговори, че сме някъде по средата на пътя. При това положение, реших да се огледаме за място за пренощуване. Не ми се щеше да сме на открито, така че в крайна сметка си изкопахме дупки в нещо като малка яма, която намерихме. После се нахранихме хубаво и прекарахме нощта без проблеми.
	Струва ми се, че не е необходимо да ви разказвам всички подробности от пътуването. На другата сутрин заваля точно след закуска и се появи неприятен студен вятър, така че останахме на същото място чак до _ни-Фрит_. После времето се проясни и продължихме нататък. Пътят не бе особено приятен поради влагата, но към свечеряване мислех, че вече сме наближили целта си. Оглеждах се наоколо, когато изведнъж от тревата изскочи един заек и го попитах дали знае да има наблизо голямо заешко селище.
	— _Ефрафа_*! — попита той. — Вие да не би да отивате в _Ефрафа_?
	[* Ударението в името „_Ефрафа_“ е на първата, а не на втората сричка, например като в думата „Majesty“ — Б.‍а.]
	— Ако селището така се нарича, да — отговорих аз.
	— Ама вие знаете ли това място?
	— Не — отговорих. — Искаме да разберем къде е.
	Тогава той каза:
	— Съветът ми е да бягате оттук, и то бързо!
	Аз още се чудех какво означава всичко това, когато изведнъж се появиха три едри заека над ската — точно по начина, както аз направих в нощта, когато исках да те арестувам, Голям Перчем. Един от тях попита:
	— Мога ли да видя вашите знаци?
	— Знаци? — учудих се аз. — Какви знаци? Не разбирам.
	— Да не би да не сте от _Ефрафа_!
	— Не — отговорих. — Ние сме странници.
	— Ще ни последвате ли?
	Изобщо не попитаха: „Отдалеч ли идвате?“, „Измокрили ли сте се?“ или нещо такова.
	След това, трите заека ни поведоха надолу по ската и така пристигнахме в _Ефрафа_, както наричат селището. И най-добре ще е да ви разкажа малко за него, за да усетите каква малка групичка хленчещи нехранимайковци сме ние тук в сравнение с тях.
	_Ефрафа_ е голямо селище — много по-голямо от старото ни селище — имам предвид селището на _Триара_. Основният страх на всички зайци там е, че хората ще ги открият и ще ги заразят с бялата слепота. Цялото селище е организирано така, че да се прикрие неговото съществуване. Всички дупки са скрити и _Ауслата_ държи всеки един заек в най-строго подчинение. Собственият ти живот там не зависи от теб, но затова пък имаш безопасност, ако си струва, разбира се, да се плаща такава цена за нея.
	Освен _Ауслата_, те имат там и нещо, което наричат Съвет. Всеки заек, член на Съвета, отговаря за определена дейност. Един се грижи за храненето, друг отговаря за мерките за криене, трети за размножаването и така нататък. Що се отнася до обикновените зайци, само ограничен брой от тях могат да са над земята по едно и също време. Всеки заек се отбелязва със знак, още като малко зайче — ухапват ги под брадичката, или на хълбока, или на предната лапа. Така могат да бъдат разпознавани по този белег през целия им живот. Абсолютно е забранено да си над земята в друго време, освен когато това е определено за твоя Знак.
	— Че кой ще те спре? — изръмжа Голям Перчем.
	— Точно това е най-страшното. Отговорът е — _Ауслата_, но не можете да си го представите, освен ако не сте били там. Главният Заек там се казва Ранилист — генерал Ранилист, както го наричат. За него ще ви разкажа повече след малко. Преките му подчинени са капитаните — всеки един отговаря за определен Знак. Всеки капитан си има свои собствени офицери и часови. Във всеки един момент от денонощието има дежурен Знаков капитан, заедно с цялата му команда. Ако някой човек наближи, което не се случва често, часовите дават предупредителен сигнал много преди той да дойде достатъчно близо, за да може да забележи нещо. Също такива предупреждения се правят и за _елилите_. Следят никой да не изпуска _храка_ другаде, освен на специално определените за тази цел места в канавки, които после се заравят. И ако забележат над земята някой заек, за когото не е сигурно дали има право да е там по това време, искат да видят знака му. _Фрит_ знае какво се случва, ако той не успее да се оправдае — но мога да се досетя какво е. Зайците в _Ефрафа_ често прекарват по цели дни, без да могат да видят лика на _Фрит_. Ако техният Знак по график е с нощно _силфлеене_, трябва да се хранят през нощта — без значение дали навън е сухо или влажно, топло или студено. Всички те са свикнали да говорят, да играят и да се чифтосват в бърлогите под земята. Ако зайците от даден Знак не успеят да излязат да _силфлеят_ в определеното за тях време по една или друга причина — например ако наблизо работи някакъв човек, с това нещата приключват и те трябва да изчакат реда си на следния ден.
	— Ама този начин на живот не предизвиква ли големи промени в зайците? — попита Глухарчето.
	— Много големи промени, наистина — отговори Зелениката. После продължи да разказва:
C>
	Повечето от тях не могат да направят нищо, без да имат заповед за това. Никога не са напускали _Ефрафа_ и дори не са и помирисвали враг. Единствената цел на всеки заек в _Ефрафа_ е да бъде приет в _Ауслата_, защото това е свързано с определени привилегии. А целта на всеки член на _Ауслата_ е да бъде приет в Съвета. Членовете на Съвета получават най-доброто от всичко. Но ако си в _Ауслата_, трябва да си много силен и твърд. Те се редуват да изпълняват нещо, което наричат Далечен Патрул. Обхождат цялата местност наоколо и живеят на открито по цели дни. От една страна, това е за да разузнават какво се случва в околността, но също и за да ги тренира в твърдост и хитрост. Откриват всеки един _хлесил_ наоколо и го докарват в _Ефрафа_. Ако не се съгласи, убиват го. Считат, че _хлесилите_ представляват опасност, защото биха могли да привлекат внимание към селището. Далечните Патрули докладват на генерал Ранилист и Съветът взема решение какво да се прави, ако има нещо ново из околността, което би могло да представлява опасност.
C$
	— Значи вас са ви пропуснали при приближаването ви? — попита Синчеца.
	— О, напротив! — каза Зелениката. После отново поднови разказа си:
C>
	По-късно разбрахме, че малко след като бяхме доведени от онзи заек — казва се капитан Кемпиън*, е пристигнал вестоносец от Далечния Патрул да съобщи, че са открили следата на три или четири заека, приближаващи _Ефрафа_ от северна посока. После попитал има ли някакви заповеди. Изпратили го обратно да съобщи, че се намираме под контрол.
	[* Името на капитан Кемпиън идва от растението плюскавиче (на английски език campion), чиито цветове издават пукащ звук при натиск — Б.‍пр.‍]
	И така, този капитан Кемпиън ни доведе до една дупка в канавка. Самият отвор на дупката бе направен от кръгла глинена тръба по такъв начин, че ако някой човек реши да я издърпа, отворът би се срутил, без да се забележи наличието на подземен ход. Там той ни предаде на друг капитан — защото той самият трябваше да се върне над земята — да изкара останалата част от дежурството си, нали разбирате. Бяхме отведени в една голяма бърлога и ни казаха да се чувстваме като у дома си.
	В голямата бърлога имаше и други зайци и, като слушах техните разговори и им задавах от време на време въпроси, научих повечето от нещата, които ви казвам сега. Говорихме и с някои зайки и аз се сприятелих с една от тях, на име _Хайзънтлей_*. Казах й за нашия проблем и защо сме дошли и тогава тя ни разказа подробности за _Ефрафа_. Като свърши, аз възкликнах:
	[* _Хайзънтлей_ на заешки език означава „с блестяща като роса козина“. — Б.‍а.]
	— Ама това е ужасно! Винаги ли е било така?
	Отговорът й бе отрицателен. Нейната майка й разказвала, че в отдавнашни години, селището било по-малко и на друго място. Но когато дошъл генерал Ранилист, накарал ги да се преселят в _Ефрафа_ и той разработил цялата тази система за прикриване на съществуването на селището и я усъвършенствал до такава степен, че зайците се почувствали в безопасност като звездите на небето. После тя допълни:
	— Повечето зайци тук умират от старост, освен ако не бъдат убити от _Ауслата_. Но проблемът е, че сега селището е препълнено със зайци. Всяко ново копаене, което се разрешава, трябва да се изпълнява под надзора на _Ауслата_, така че всичко става ужасно бавно и внимателно. Нали всичко трябва да е скрито. Всичко тук е пренаселено, а и много зайци не могат да излизат над земята достатъчно време. Също така, по някаква причина мъжките зайци са по-малко на брой от зайките. Много от нас установиха, че не могат да имат малки — заради пренаселването, но на никоя не се разрешава да напусне. Само преди няколко дни няколко зайки отидохме в Съвета и запитахме дали не можем да организираме експедиция и да създадем ново селище на друго място. Обещахме да отидем далеч, много далеч — колкото те пожелаят. Но те не искаха и да чуят за това — по никакъв начин. Нещата не могат да продължават така — системата се разпада. Но по-добре е да не те чуват, че говориш такива работи.
	Е, казах си аз, — това звучи доста обнадеждаващо. Сигурно няма да имат нищо против нашите предложения. Нали ние искаме само да вземем няколко зайки, а не и мъжки зайци. Те имат толкова много зайки, че няма място за тях, а и ние ще ги отведем толкова далеч, колкото те изобщо не са стигали досега.
	Малко след това дойде друг Капитан и каза да го последваме и да се явим пред заседанието на Съвета.
	Съветът заседава в нещо като голяма бърлога — дълга и доста тясна, не така добра като нашата Медена Пита, защото там няма дървесни корени, които да крепят по-широк покрив. Трябваше да изчакаме отвън, докато те обсъждаха всякакви други работи. Бяхме просто точка в техния дневен ред: заловени странници. Имаше още един чакащ заек, който бе под специална охрана — _Ауслафа_, както ги наричат — това е полицията на Съвета. Никога през живота си не бях виждал по-уплашен заек — струваше ми се, че ще полудее от страх. Попитах един от тези _Ауслафи_ какво става и той ми обясни, че този заек — Черния Аварин*, бил хванат, докато се опитвал да избяга от селището. Е, в крайна сметка го въведоха вътре. Най-напред чухме как бедният заек опитваше да се оправдае, после се разплака и започна да моли за милост. Когато излезе, и двете му уши бяха раздрани, по-зле дори от моето. Всички започнахме да го оглеждаме, абсолютно ужасени. Но един от _Ауслафите_ каза:
	— Недейте чак толкова да се впечатлявате. Той има късмет, че изобщо остана жив.
	И докато още преглъщахме това, някой излезе и каза, че Съветът ни очаква.
	[* Както и в случая със Съдинката и Голям Перчем, името на Черния Аварин не произхожда от наименованието на растение. — Б.‍пр.‍]
	Веднага щом влязохме, бяхме изправени лице с лице срещу генерал Ранилист — а той е наистина мрачна личност. С него вероятно дори и ти, Голям Перчем, не би могъл да се справиш. На ръст е огромен и самото му присъствие те плаши — все едно като че за него кръвта, битките и убийствата са нещо всекидневно. Мислех, че ще започне с няколко въпроса към нас — кои сме, какво искаме и така нататък, но той нищо подобно не попита. Каза ни: „Ще ви обясня правилата на селището и условията, при които ще живеете тук. Слушайте внимателно, защото правилата трябва да се спазват и всяко нарушение ще бъде наказано.“ Тогава аз веднага заговорих и обясних, че има някакво недоразумение. Ние сме посолство, казах аз, идваме от друго селище, за да помолим за добра воля и подкрепа от страна на _Ефрафа_. После обясних, че желаем само да ни бъде дадена възможност да убедим няколко зайки да заминат с нас. Когато свърших, генерал Ранилист отговори, че за това и дума не може да става — няма какво да обсъждаме. Отговорих, че нашето желание е да ни се разреши да останем един-два дни и да се опитаме да ги убедим.
	— О, да! — каза той. — Вие ще останете. Но няма да имате друг случай да губите времето на Съвета — поне в следващите няколко дни.
	Аз казах, че такова решение изглежда много крайно. Искането ни очевидно бе разумно. Тъкмо се готвех да ги призова да погледнат на едно-две неща от наша гледна точка, когато друг един от Съветниците — един много стар заек, ме прекъсна:
	— Вие изглежда си мислите, че сте тук да преговаряте и да сключите споразумение. Но положението е, че ние ще ви наредим какво да правите.
	Тогава ги приканих да си спомнят, че ние сме представители на друго селище, макар и по-малко от тяхното. Ние се считахме за техни гости. И едва като казах това осъзнах, че те ни смятат за пленници — или поне нещо подобно, каквато и дума да използват затова.
	При това положение, реших повече да не говоря до края на срещата. Ягодата опита всичко, за да ме подкрепи. Говори много красиво за достойнството и другарството, така естествени за животните.
	— Животните не се държат като хората — каза той. — Ако се налага да се бият, те се бият. Ако се налага да убият, убиват. Но никога преднамерено не обмислят и не планират начини да провалят живота на други създания или да им навредят по някакъв начин. Те имат Достойнство и Животинщина.
	Но полза от говоренето нямаше. В крайна сметка всички млъкнахме и генерал Ранилист каза:
	— Съветът не може да отдели повече време за вас, затова ще поръчам на вашия Знаков Капитан да ви обясни правилата. Вие ще се присъедините към Знака на левия хълбок на капитан Паче Гнездо. По-късно ще се срещнем пак с вас и вие ще установите, че сме съвсем приятелски и конструктивно настроени към зайци, които разбират какво се очаква от тях.
	И така, _Ауслата_ ни изведе навън, за да се присъединим към Знака на левия хълбок. Така се случи, че капитан Паче Гнездо бе прекалено зает в момента и не намери време да се срещне с нас. От своя страна, аз също внимателно избягвах такава среща, защото се боях да не започне веднага да ни слага знаци. Скоро обаче разбрах какво искаше да каже _Хайзънтлей_ с думите, че системата се разпада. Бърлогите бяха препълнени — поне от гледна точка на нашия стандарт. Много лесно бе да не привличаме внимание. Дори и в рамките на един Знак, не всички зайци се познават помежду си. Намерихме места в една бърлога и се опитахме да поспим, но посред нощ ни събудиха и ни казаха да излизаме да _силфлеем_. Помислих си — дали това не е шанс да избягаме, но навсякъде имаше часови. А освен часовите, виждаха се още Капитана и два бързоноги заека до него, чиято задача явно бе веднага да се втурнат към дадено място, където има тревога.
	Като се нахранихме, пак слязохме под земята. Почти всички зайци бяха много покорни и кротки. Гледахме много-много да не приказваме с тях, защото намерението ни бе да избягаме и не искахме да ставаме известни. Но колкото и да се опитвах, не можех да измисля подходящ план.
	Излязохме пак да се храним на следния ден преди _ни-Фрит_, после пак се върнахме обратно под земята. Времето течеше ужасно бавно. Най-после, вероятно е било на свечеряване, реших да се присъединя към една групичка зайци, която слушаше история. И знаете ли коя история се оказа — „Кралските марули“! Разказвачът не бе така добър като Глухарчето, но все пак се заслушах, просто да имам някакво занимание. И когато стигна до мястото, дето _Ел-Ахрейра_ се преоблича като лекар и отива в двореца на Крал Дарзин, изведнъж се сетих какво да правим. Бе доста рисковано, но реших, че има някакъв шанс за успех — просто защото всеки заек в _Ефрафа_ прави каквото му бъде наредено, без да задава въпроси. Бях наблюдавал капитан Паче Гнездо и останах с впечатление, че е приятна личност, високо съзнателен, малко слабоват и доста разтревожен, че не може да се справи с всичките си задължения.
	През нощта, като ни извикаха да _силфлеем_, бе тъмно като в рог и валеше. Разбира се, в _Ефрафа_ такива дреболии не са пречка — всички са доволни, че изобщо могат да излязат и да намерят някаква храна. Целият Знак се подреди да излиза. Ние изчакахме докато и последният — капитан Паче Гнездо, излезе с двама от часовите си. Сребърен Блясък и останалите тръгнаха преди мен, а после аз се приближих към капитана и се престорих на задъхан — все едно че съм тичал.
	— Капитан Паче Гнездо?
	— Да? — отговори той. — Какво има?
	— Викат ви в Съвета, веднага.
	— Какво означава това? — попита той. — По каква причина?
	— Без съмнение ще ви обяснят, като отидете там — отговорих аз. — На ваше място не бих ги карал да чакат.
	— Вие кой сте? — попита той. — Не сте някой от вестоносците на Съвета. Тях ги познавам всичките. От кой Знак сте?
	— Не съм тук да отговарям на въпросите ви! — сопнах се аз. — Да ида ли да ги уведомя, че не желаете да отидете?
	Явно си личеше как той се колебае. Престорих се, че наистина тръгвам. Тогава, изведнъж, той каза:
	— Добре.
	Бедният, изглеждаше ужасно уплашен. После попита:
	— Но кой ще поеме смяната, докато ме няма?
	Отговорих му:
	— Аз. По заповед на генерал Ранилист. Но се върнете бързо. Нямам намерение да вися наоколо половината нощ и да ви върша работата.
	Той бързо се затича надолу. Аз се обърнах към другите двама и им казах:
	— Вие стойте тук, но гледайте да не заспите. Аз отивам да проверя часовите.
	След това и четиримата побягнахме в тъмнината. Естествено, доста скоро се появиха двама часови и се опитаха да ни спрат. Но ние всички се втурнахме право срещу тях. Очаквах, че ще побягнат, но те не го сториха. Биха се като луди и единия от тях одраска Зърнастеца по носа. Все пак, ние бяхме четирима, така че в крайна сметка ги надвихме и побягнахме през полето. Заради тъмнината и дъжда нямахме представа накъде отиваме — просто бягахме. Предполагам, че преследвачите ни се забавиха, защото го нямаше бедният Паче Гнездо да даде заповеди. Така или иначе, имахме известна преднина. Но сега вече чувахме, че ни преследват, дори нещо по-лошо — настигаха ни.
	Повярвайте ми, _Ефрафската Аусла_ не е шега работа. Всички там ги подбират по големина и сила и са тренирани да се придвижват в тъмнина и влага. Толкова ги е страх от Съвета, че не се боят от нищо друго. Бързо разбрах, че сме загазили. Явно патрулът зад нас успяваше да ни следва в тъмнината и дъжда по-бързо, отколкото ние бягахме. Скоро ни наближиха. Тъкмо се готвех да кажа на останалите, че нищо друго не ни остава, освен да се обърнем и да се бием, когато достигнахме един голям стръмен скат. Той се издигаше почти вертикално нагоре. Бе по-стръмен от нашия хълм тук и изглеждаше някак с много правилна форма, като че хора са го правили.
	Е, нямаше време за мислене, така че тръгнахме нагоре. Скатът бе покрит с груба трева и храсталаци. Не знам колко точно бе висок — струва ми се, като добре израсла калина — може би малко по-висок. Като стигнахме билото видяхме, че сме стъпили на малки леки камъчета, които мърдаха като стъпвахме по тях. Това вече съвсем ни обърка. После стигнахме до едни широки парчета дърво, пресечени с две метални пръчки. Пръчките издаваха особен звук — нисък и бръмчащ. Тъкмо си казах: „Това без съмнение е човешко дело“, когато изведнъж се свлякох от другата страна. Не бях разбрал, че цялото било е доста тясно, а отсрещният скат също бе много стръмен. Преобърнах се през глава в тъмното и се спрях в един бъзов храст — там и останах да лежа.
C$
	Зелениката спря да разказва за момент и се умълча, като че преценяваше собствените си спомени. Мина известно време, преди да продължи:
C>
	Много е трудно да се опише какво се случи после. Макар и четиримата да бяхме там, самите ние не го разбираме. Но това, което ще кажа сега, е чистата истина. Господ _Фрит_ ни изпрати един от Великите си Вестоносци, за да ни спаси от _Ефрафската Аусла_… Всеки един от нас бе паднал по низходящия скат, на едно или друго място. Зърнастеца, заслепен от собствената си кръв, се изтърколи чак до долу. Аз бях дошъл на себе си и гледах към билото. Имаше все пак малко светлина, така че се надявах да видя _Ефрафците_, като дойдат. И тогава — тогава нещо грамадно, няма как да ви го опиша, голямо колкото хиляда _хрудудили_, по-голямо дори, се появи устремно от нощта. Цялото бе в огън, пушек и светлини и тракаше по металните пръчки така, че земята отдолу се разтресе. То се втурна между нас и _Ефрафците_ подобно на хиляда гръмотевични бури. Казвам ви, бях някъде отвъд състоянието на страх. Блясъците и тътенът като че разкъсаха самата нощ. Не знам какво се случи с _Ефрафците_ — или са избягали, или това нещо ги е смазало. А после изведнъж то си отиде и го чухме как се отдалечава, с тракане и дрънчене в далечината. Бяхме останали съвсем сами.
	Дълго време не можех да помръдна. Най-сетне се изправих и намерих един по един спътниците си в тъмното. Никой от нас не можа и дума да каже. При основата на ската открихме нещо като тунел, който го прекосяваше от едната му страна до другата. Пролазихме по него и се върнахме откъм страната, където се бяхме катерили. После вървяхме дълго из полята, докато реших, че сме се отдалечили достатъчно от _Ефрафа_. Влязохме в една канавка и там заспахме и четиримата, чак до сутринта. Никаква гаранция нямаше, че нещо няма да дойде и да ни убие, но някак усещахме, че сме в безопасност. Сигурно мислите, че е нещо невероятно да бъдеш спасен от Господ _Фрит_ в цялата му мощ. Питам се, на колко ли зайци се е случвало да преживеят такова нещо? Но ви казвам, това бе по-страшно дори в сравнение с преследването от _Ефрафците_. Никой от нас няма да забрави как лежахме в дъжда до ската, докато огненото същество минаваше точно над главите ни. Как така бе дошло то заради нас? Това вероятно никога няма да успеем да разберем.
	На следната сутрин се огледах наоколо и скоро се ориентирах коя е вярната посока. Нали знаете, как винаги успяваме да се ориентираме. Дъждът бе спрял и ние потеглихме. Но обратният път се оказа тежък. Всички се уморихме още преди да пристигнем — с изключение на Сребърен Блясък. Не знам какво щяхме да правим без него.
	{img:vlak.jpg|#"И тогава — тогава нещо грамадно, няма как да ви го опиша, голямо колкото хиляда _хрудудили_, по-голямо дори, се появи устремно от нощта."}
	Той бодърства цял ден и цяла нощ без никаква почивка. Единственото, което искахме, бе по-скоро да се приберем тук. Когато пристигнах при горичката тази сутрин, накуцвах като в някой кошмар. Боя се, че не съм много по-добре от бедния стар приятел — Ягодата. Той изобщо не се оплака, но смятам, че се нуждае от дълга почивка. Същото се отнася и за мен. Зърнастеца пък за втори път е тежко ранен. Но и това не е най-лошото, нали? Загубихме Леско — това е най-голямото нещастие, което можеше да ни се случи. Някои от вас ме попитаха по-рано тази вечер, дали бих желал да стана Главен Заек. Радвам се, че ми имате доверие, но съм напълно изтощен и засега не мога да поема нещата. Чувствам се изсъхнал и кух като някоя прахавица през есента — само остава вятърът да ми издуха козината.
C$


>>	28. В подножието на хълма

E>
P>
	И чудна радостта бе там
	самотен да си, но не сам.
	От мрак и ужас веч спасен,
	съзираш дом благословен.
@	Уолтър дьо ла Мар, „Поклонникът“
P$
E$

	— Но нали не си толкова уморен, че да откажеш едно _силфлеене_? — попита Глухарчето. — А и сега е точно подходящо време за такова разнообразие. Вечерта е чудесна, ако мога да вярвам на обонянието си. Трябва да се опитаме да не сме прекалено нещастни, нали разбираш.
	— Само едно нещо, преди да отидем да _силфлеем_ — обади се Голям Перчем. — Нали мога да ти кажа, Зеленика, че не вярвам някой друг, освен теб да би имал силите да спаси себе си и спътниците си от такова място.
	— _Фрит_ пожела да успеем да се върнем — отговори Зелениката. — Това е истинската причина да сме тук.
	Зелениката се обърна да последва Великденчето нагоре по подземния ход и забеляза наблизо Детелина.
	— За теб и приятелите ти сигурно е нещо странно да излизате навън и да ядете трева — каза Зелениката. — Но да знаете, че ще свикнете. И мога да ви гарантирам, че Леско-Ра ви е казал самата истина — животът тук е по-добър в сравнение с този в клетката. Елате с мен и ще ви покажа едно място с хубава ниска трева, ако Голям Перчем не я е изял вече всичката, докато ме нямаше.
	Зелениката хареса Детелина. Тя изглеждаше по-здрава и не така срамежлива като Чемшир и Сенка. Очевидно полагаше всички усилия да се приспособи към живота в селището. Не можеше отсега да се каже какво ще е потомството й, но тя изглеждаше здрава.
	— Харесвам подземието — каза Детелина, като излязоха на чист въздух. — Затвореното пространство доста наподобява клетка, само дето е по-тъмно. Трудното нещо е излизането за хранене на открито. Не сме свикнали да сме свободни и да ходим където си поискаме — затова не знаем какво да правим. Вие всички действате толкова бързо и в повечето случаи аз не разбирам защо. Бих предпочела да не се храня много далеч от дупката, ако нямаш нищо против.
	Те се движеха бавно по огряната от залязващото слънце трева, хрупайки трева по пътя. Детелина скоро се увлече в храненето, но Зелениката седна на едно място и огледа наоколо мирния пуст хълм. Забеляза как Голям Перчем се взира в северна посока и веднага проследи погледа му.
	— Какво има? — попита Зелениката.
	— Къпината идва — отговори Голям Перчем, с явно чувство на облекчение.
	Къпината се появи, подскачайки доста бавно откъм хоризонта. Изглеждаше уморен, но веднага щом забеляза другите зайци се забърза и се насочи право към Голям Перчем.
	— Къде беше? — попита Голям Перчем. — И къде е Петко? Не е ли бил с теб?
	— Петко сега е с Леско — отговори Къпината. — Леско е жив. Ранен е — трудно е да се каже колко сериозно, но няма да умре.
	Трите заека го изгледаха смаяни. Къпината замълча за малко, наслаждавайки се на ефекта от думите си.
	— Леско _жив_! — попита Голям Перчем. — Сигурен ли си?
	— Съвсем сигурен. В момента е при подножието на хълма, в същата канавка, където сте били в нощта на пристигането на Зелениката и Синчеца.
	— Не мога да повярвам! — възкликна Зелениката. — Ако е вярно, това е най-добрата новина в целия ми живот. Къпина, наистина ли си сигурен? Какво се случи? Разкажи ни.
	— Петко го намери — каза Къпината. — Петко ме взе със себе си и изминахме почти целия път до фермата. После той влезе в канавката и там намери Леско, скрит в една дренажна тръба. Бе много отслабнал от загубата на кръв и не можеше сам да излезе от тръбата. Наложи се да го хванем за здравата му задна лапа и да го издърпаме. Нали разбирате, той не можеше да се завърти.
	— Но как Петко е разбрал къде е?
	— Ами както Петко ги разбира нещата — по-добре него питайте. Като извадихме Леско в канавката, Петко прегледа колко сериозна е раната. Тя е много неприятна, на една от задните лапи, но костта не е счупена. Само че е одраскан по цялата си страна. Почистихме местата колкото можахме и после се заехме да го докараме тук. Това ни отне цялата вечер. Само си представете как се движихме — посред бял ден, при пълна тишина наоколо, с ранен заек, миришещ на прясна кръв. За щастие, денят се оказа най-горещият през цялото лято — не можеше да се чуе наоколо дори и мишка да цвърти. Отново и отново трябваше да се скриваме сред девесила наоколо и да почиваме. Аз бях много напрегнат, но Петко бе спокоен като някоя пеперуда, кацнала на камък. Сядаше в тревата и започваше да си реши ушите. И все казваше: „Не се тревожи. Няма нищо опасно. Не е необходимо да бързаме.“ И след всичко видяно до този момент, бях готов да му повярвам дори ако ми кажеше, че ще ловим лисици. Но като стигнахме подножието на хълма, Леско вече бе съвсем на края на силите си и не можеше да продължи нататък. Той и Петко се подслониха в обраслата канавка, а аз дойдох да ви кажа какво става. И ето ме тук.
	Всички замълчаха, докато Зелениката и Голям Перчем възприемат новините. Най-сетне Голям Перчем попита:
	— Там ли ще останат през нощта?
	— Така ми се струва — отговори Къпината. — Сигурен съм, че Леско не ще може да се качи по хълма, докато не закрепне.
	— Ще сляза там долу — каза Голям Перчем. — Сигурно ще успея да направя обстановката малко по-приятна, а и Петко ще има нужда от помощ за грижите за Леско.
	— На твое място бих побързал — каза Къпината. — Слънцето скоро ще залезе.
	— Ха! — възкликна Голям Перчем. — Ако срещна някой пор, по-добре той да внимава. Да ви донеса ли един утре?
	После се затича и бързо изчезна от погледа.
	— Да идем да съберем останалите — каза Зелениката. — Хайде, Къпина, ще трябва пак да разкажеш цялата история, от самото начало.
	Разстоянието от три четвърти миля* между Нътхенгър и подножието на хълма, изминато в пламтяща горещина, бе коствало на Леско повече мъка и усилия от всичко друго през живота му. Ако Петко не го бе открил, той щеше да умре в тръбата. Когато призивите на Петко проникнаха в унесеното му и отслабващо съзнание, най-напред дори опита изобщо да не отговаря. Толкова по-лесно бе да си стои на мястото, отвъд изтърпяното страдание. После, като се видя да лежи в зеленикавия мрак на канавката, а Петко наоколо оглеждаше раните му и го уверяваше, че може да стане и се движи, той все още не можеше да възприеме мисълта да тръгне да се връща. Неговата разкъсана страна туптеше, а болката в крака направо бе притъпила сетивата му. Чувстваше се замаян и не можеше да чува и помирисва добре. Най-сетне, като осъзна, че Петко и Къпината са поели риска да дойдат отново при фермата, и то посред бял ден — само за да го намерят и да му спасят живота, той положи невероятни усилия на волята, за да се изправи на крака и да закуцука надолу по склона. Всичко плуваше пред погледа му и трябваше отново и отново да спира да почива. Без окуражаванията на Петко, сигурно щеше да легне някъде и да се откаже от всичко. Не можа да изкачи ската отстрани на пътя и затова трябваше да върви покрай него и да пропълзи под една врата. Много по-късно, като стигнаха при електрическите стълбове, той се сети за обраслата канавка в подножието на хълма и реши да отиде до нея. След като се оказа там, легна на земята и отново заспа в пълно изтощение.
	[* Около 1 200 метра. — Б.‍пр.‍]
	Когато Голям Перчем пристигна, малко преди да се стъмни, Петко тъкмо се хранеше набързо в тревата наоколо. И дума не можеше да става да смущават Леско с копаене, така че те прекараха нощта клекнали до него, на тясното дъно на канавката.
	Голям Перчем се измъкна от канавката в сивия сумрак на утринта и първото същество, което забеляза, бе _Киа_ — как се храни сред бъзовите храсти наоколо. Голям Перчем тропна с крак, за да привлече вниманието му и _Киа_ се понесе към него — с едно плясване на крила, последвано от дълго плъзгане във въздуха.
	— Гу’син Гулям Першем, ти намери гу’син Леско?
	— Да — каза Голям Перчем. — Той е тук, в канавката.
	— Не е мъртъв?
	— Не, но е ранен и много слаб. Хората от фермата са го простреляли с пушка, нали разбираш.
	— Ти извади черни камъшета?
	— Какво искаш да кажеш?
	— Винаги от пушки излизат малки черни камъшета. Ти никога не виждал?
	— Не, нищо не зная за пушките.
	— Извади черни камъшета и той ще е по-добре. Той дойде сега, да?
	— Ще ида да видя — каза Голям Перчем.
	Слезе долу и намери Леско буден — говореше нещо с Петко. Като разбра от Голям Перчем, че _Киа_ е навън, Леско пропълзя навън в тревата.
	— Таз проклета пушка — каза _Киа_. — Тя праща черни камъшета да те ударят. Аз погледна, да?
	— Мисля, добре ще е да видиш какво има — отговори Леско. — Боя се, че кракът ми още е много зле.
	Той легна и главата на _Киа_ започна да се движи насам-натам над него, все едно че търсеше охлюви в кафявата му козина. Разгледа отблизо раздраната му страна.
	— Няма камъшета тук — каза птицата. — Влезли са и после излезли — не са спрели. Сега погледне крака ти. Моше да те забули, но не дълго.
	Две сачми бяха заседнали в мускула на хълбока. _Киа_ ги откри по миризмата и ги извади — точно както би хванал паяци в някоя пукнатина. Леско не бе още успял да се отдръпне, когато Голям Перчем вече разглеждаше сачмите в тревата.
	— Сега потеше пак кръв — каза _Киа_. — Ти стоиш тук, моше би още един-два дни. После ще си здрав като преди. Тези зайци там горе, всички шакат — шакат гу’син Леско. Аз кажа им — той дойде.
	И след като издума това, _Киа_ отлетя, преди да успеят да му отговорят нещо.
	Както после се оказа, Леско остана при подножието на хълма три дни. Горещините продължиха и повечето време той стоя под клоните на бъзовите храсти. Дремеше над земята като някой самотен _хлесил_ и чувстваше как силите му се възвръщат. Петко непрекъснато бе при него, чистеше раните и наблюдаваше оздравяването му. Често по цели часове стояха в мълчание, лежейки върху грапавата топла трева, а сенките се изместваха към вечерното си положение, докато най-сетне местният кос вирваше опашка и отиваше да спи. Никой не спомена и дума за Нътхенгърската ферма, но Леско ясно показа, че отсега нататък Петко няма да има проблеми с възприемането на съветите си.
	— _Храир-ру_ — каза Леско една вечер. — Какво щяхме да правим без теб? Никой от нас нямаше да е тук, нали?
	— А ти сигурен ли си, че сме тук? — попита Петко.
	— Това е много чуден въпрос за мен — отговори Леско. — Какво искаш да кажеш?
	— Ами виж какво, има друго място — друга страна, нали? Ние отиваме там като заспим, а понякога и в други моменти. Също и като умрем. _Ел-Ахрейра_ идва и си отива между двете места както си иска, предполагам, но това не става много ясно от приказките за него. Някои зайци биха казали, че това е много лесно, в сравнение с осезаемите опасности, които те разбират. Но аз мисля, че това само показва колко малко знаят за всичко това. То е диво място и много опасно. А ние къде сме в действителност — там или тук?
	— Нашите тела са тук — това за мен е достатъчен довод. По-добре да идеш да обсъдиш всичко това с Очеболеца. Той може да знае нещо повече по въпроса.
	— О, значи го помниш? Точно това почувствах като го слушахме, да знаеш. Той ме ужаси и все пак знаех, че го разбирам по-добре от всички останали там. Той знаеше на кое място принадлежи и то не бе тук. Бедният, сигурен съм, че е мъртъв. Видели са му сметката — тамошните зайци. Нали знаеш, те не издават тайните си ей така — за нищо. Но погледни — идват Зелениката и Къпината, така че по-добре засега да приемем, че сме тук.
	Зелениката бе идвал вече веднъж предния ден, да види Леско и да разкаже отново историята за бягството от _Ефрафа_. Когато разказваше за спасението им от грамадното нощно видение, Петко слушаше много внимателно и зададе един въпрос: „То вдигаше ли шум?“. По-късно, след като Зелениката си отиде, сподели с Леско убеждението си, че всичко това има някакво естествено обяснение, макар и да няма представа какво точно е то. Леско, обаче, не се заинтересува много от този въпрос. За него съществено бе разочарованието им и причината за него. Зелениката не бе постигнал нищо и това се дължеше на неочакваната враждебност на _Ефрафските_ зайци. Тази вечер, веднага след като започнаха да се хранят, Леско се върна на въпроса.
	— Зеленика — каза той, — ние не сме се приближили до решение на проблема ни, нали? Ти направи чудеса и все пак резултатът е нулев, а набегът във фермата бе, боя се, нищо повече от една глупава лудория, която специално за мен излезе и много скъпа. Истинската дупка все още предстои да бъде изкопана.
	— Ами — отговори Зелениката, — ти казваш, че е било само лудория, Леско, но поне спечелихме две зайки. А те са единствените зайки при нас.
	— Добри ли са?
	Този род идеи, които са станали естествени за много човешки същества мъже, като мислят за жените — идеите за закрила, преданост, романтична любов и така нататък са, разбира се, непознати на зайците, въпреки че и зайците без съмнение създават отношения на изключителна привързаност много по-често, отколкото хората си мислят. Те, обаче, не са романтично настроени, ето защо съвсем естествено бе Леско и Зелениката да обсъждат двете зайки от Нътхенгър от гледна точка на перспективите за размножение в селището. Точно за това си бяха и рискували живота.
	— Ами, трудно е да се каже — отговори Зелениката. — Полагат всички усилия, за да станат като нас — особено Детелина. Тя изглежда много разумна. Но са невероятно безпомощни, да знаеш — никога не съм виждал подобно нещо, а боя се, че може и да се окажат чувствителни към лошото време. Може и да преживеят зимата, но не е много сигурно. Разбира се, не е имало начин да знаеш това, преди да ги изведеш от фермата.
	— С малко повече късмет, може и да имат малки преди зимата — каза Леско. — Знам, че размножителният сезон отмина, но всичко тук е така обърнато надолу с главата, че и това е възможно.
	— Ако ме питаш какво мисля наистина, ще ти кажа — заговори пак Зелениката. — Струва ми се, че те са прекалено слаба опора, за да могат да са единствената ни защита срещу края на всичко тук. Мисля, че е много вероятно да нямат зайчета известно време, не само защото сега не е сезонът, но също и защото не са свикнали с тукашния живот. А дори и да имат зайчета, те пък ще наследят много от чертите, придобити от човешкото опитомяване. Но на какво друго можем да се надяваме? Трябва да сторим възможно най-доброто, с каквото разполагаме.
	— Някой чифтосвал ли се е с тях вече?
	— Не, никоя от тях не е готова засега. Но мога да си представя как някои хубави стари борби ще се подновят, когато бъдат готови.
	— Това е още един проблем. Не можем да продължаваме да бъдем само с две зайки.
	— Какво друго можем да сторим?
	— Знам _какво_ да сторим — каза Леско, — но все още не знам _как_. Трябва да отидем и да измъкнем няколко зайки от _Ефрафа_.
	— Със същия успех можеш да кажеш, че ще ги измъкнем от _Инле`_, Леско-Ра. Боя се, че не съм ти дал достатъчно ясна представа за _Ефрафа_.
	— Напротив, дори само мисълта за това ме плаши страхотно. Но ще го направим.
	— Невъзможно е да се направи.
	— Невъзможно е с бой или красиви думи, така е. Значи ще трябва да го сторим посредством някаква хитрост.
	— Повярвай ми, няма такава хитрост, с която да надделееш над онези зайци. Те са значително по-многобройни от нас. Имат великолепна организация. И самата истина е като казвам, че могат да се бият, тичат и откриват следа също така добре като нас, а мнозина от тях дори и по-добре.
	— Хитростта — каза Леско и погледна към Къпината, който през цялото това време се бе хранил и слушал в мълчание, — хитростта трябва да послужи за три неща. Първо, ще трябва да изведем зайките от _Ефрафа_ и второ, ще трябва да се отървем от преследването. Защото преследване сигурно ще има и не можем да се надяваме на още едно чудо. Но това не е всичко. След като веднъж сме се махнали оттам, трябва да станем неоткриваеми — да сме отвъд обсега на всеки един Далечен Патрул.
	— Да — каза колебливо Къпината. — Да, съгласен съм. За да успеем, трябва да осигурим всички тези неща.
	— Точно така. И тази хитрост, Къпина, ще бъде измислена от теб.
	Сладък аромат на кучешки дрян изпълваше въздуха. В лъчите на залязващото слънце, насекомите бръмчаха около белите съцветия, висящи току над тревата. Двойка кафяво-оранжеви скакалци, смутени от хранещите се зайци, подскочиха от стрък трева и отлетяха надалеч, както бяха прилепнали.
	— Виждаш ли, те се чифтосват, а ние не можем — каза Леско, гледайки подир тях. — Хитрост, Къпина, хитрост, с която да решим този въпрос, веднъж завинаги.
	— Виждам как може да се направи първото нещо — отговори Къпината. — Или поне така си мисля, че може. Но е много опасно. За другите две неща нищо още не се сещам и ще трябва да ги обсъдя с Петко.
	— Колкото по-скоро се върнем двамата с Петко в селището, толкова по-добре — каза Леско. — Кракът ми вече се поправя, но все пак мисля да отложим качването за утре. Добри ми Зеленика, нали ще кажеш на всички, че двамата с Петко ще дойдем утре рано сутринта? Страх ме е само като си помисля, че Голям Перчем и Сребърен Блясък могат да се сбият за Детелина всеки момент.
	— Леско — каза Зелениката, — чуй ме. Тази твоя идея изобщо не ми харесва. Аз съм бил в Ефрафа, а ти не. Правиш голяма грешка и може така да стане, че всички да загинем.
	Но този път отговори Петко:
	— Би трябвало така да се усещат нещата, нали? Само че, по някаква причина, аз поне нямам това усещане. От друга страна, Леско е прав като казва, че това ни е единственият шанс. Защо да не обсъдим още малко нещата?
	— Не сега — възрази Леско. — Време е за слизане долу в канавката. Но ако вие двамата се затичате нагоре, може да успеете да хванете последните слънчеви лъчи на върха.


>>	29. Завръщане и заминаване

E>
P>
	Но който няма вкус за този бой,
	да тръгва си, паспорт ще му дадем
	и крони във кесията му — за конвой.
	Не ще загинем заедно с човек,
	когото страх го е да мре със нас.

@	Шекспир, „Хенри V“
P$
E$

	На следната утрин, всички зайци излязоха да _силфлеят_ още по зори и с вълнение очакваха идването на Леско. В предишните дни Къпината трябваше няколко пъти да повтори разказа си за отиването до фермата и как Леско бе намерен в дренажната тръба. Един или двама предположиха, че може _Киа_ да е открил Леско и тайно да е съобщил на Петко. Но _Киа_ твърдо отрече това и, когато бе притиснат, се наложи тайнствено да обясни, че Петко е пътувал на по-далечни места от него. Що се отнася до Леско, той бе придобил в очите на останалите нещо като магичен ореол. От всички зайци в селището, най-малко Глухарчето би пропуснал случая да разкаже една красива история и той надмина себе си в описанието на героичния устрем на Леско, при втурването му навън от канавката, за да спаси другарите си от фермерите. На никой и през ум не мина, че може Леско да е проявил безразсъдство с набега във фермата. С цената на всичко, той бе довел две зайки, а сега връщаше отново и късмета си в заешкото селище.
	Точно преди изгрев-слънце, Съдинката и Великденчето забелязаха Петко да се приближава във влажната трева, недалеч от върха на хълма. Те се втурнаха да го посрещнат и изчакаха, докато и Леско се качи при тях. Леско куцаше и очевидно изкачването му бе струвало усилия, но след кратка почивка и като похапна малко, успя да изтича към селището почти наравно с другите. Зайците се струпаха наоколо. Всеки искаше да го докосне. Той бе многократно помирисан и сборичкан и толкова много се търкаля в тревата, че почти се почувства като нападнат. Човешките същества, в подобни случаи, обикновено се надпреварват да задават въпроси. Зайците, от своя страна, изразяваха радостта си просто като доказваха на самите себе си, чрез сетивата си, че това наистина е Леско-Ра. Единственото, което той можеше да стори, бе да устои на тази игра. „Чудя се, какво ли би станало, ако легна и престана да се боричкам? — запита се мислено Леско. — Сигурно ще ме изритат оттук. Не биха приели да имат сакат Главен Заек. Това е колкото посрещане, толкова и изпитание, макар и самите те да не го съзнават. Ще ги изпитам аз тях, проклетниците, докато имам още сили.“
	Леско избута Зърнастеца и Великденчето от гърба си и се отдалечи към края на горичката. Ягодата и Чемшира бяха там на ската. Той се присъедини към тях и започна да се чисти и сресва, на светлината на изгряващото слънце.
	— Имаме нужда тук от няколко възпитани същества като теб — каза Леско на Чемшира. — Погледни само какви буйни зайци са онези там — щяха да ме довършат! Какво собствено мислите за нас? Свиквате ли вече?
	— Ами, разбира се, всичко тук ни изглежда странно — отговори Чемшира. — Но ние се научаваме, полека-лека. Ягодата специално много ми помага. Тъкмо пробвахме колко миризми ще уловя в сутрешния вятър. Само че това идва много постепенно. Нали разбираш, миризмите във фермата са ужасно силни, а и нямат голямо значение за някой, който живее в клетка. А както разбирам, вие живеете в цял свят от миризми.
	— Недей да поемаш много рискове в началото — препоръча Леско. — Стой близо до бърлогите, не излизай сам и така нататък. А ти как си, Ягода? По-добре ли си?
	— Криво-ляво — отговори Ягодата. — Спя продължително и седя на слънце, Леско-Ра. Бях уплашен до побъркване — това е в дъното на всичко. По цели дни имах треска и ужасни мисли. Непрекъснато си представях, че съм пак в _Ефрафа_.
	— Как беше в _Ефрафа_? — попита Леско.
	— По-скоро бих умрял, отколкото да се върна пак там — каза Ягодата. — Или изобщо да рискувам само да се приближа дори. Не знам кое бе по-лошо — скуката или страхът.
	— И все пак — добави той след малко, — там има зайци, които биха станали същите като нас, ако можеха да живеят естествено. Мнозина с радост биха напуснали онова място, само да имаха такава възможност.
	Преди да се приберат под земята, Леско говори с почти всички зайци. Както бе очаквал, имаше разочарование от неуспеха в _Ефрафа_ и възмущение от лошото третиране на Зелениката и спътниците му. Мнозина мислеха, подобно на Зелениката, че наличието само на две зайки ще доведе до неприятности.
	— Трябваше да са повече, Леско — каза Голям Перчем. — Нали разбираш, ще се хванем един друг за гушите. Не виждам как това може да се избегне.
	Късно следобеда, Леско събра всички в Медената Пита.
	— Обмислих нещата — каза той. — Знам колко сте разочаровани всички, че не можахте да се отървете от мен в Нътхенгърската ферма онзи ден, така че реших следващия път да ида малко по-далеч.
	— Къде? — попита Синчеца.
	— В _Ефрафа_ — отговори Леско. — Всеки, който желае, може да дойде с мен. Ще доведем толкова зайки, колкото са необходими за селището.
	Последва смаян шепот, а после Великденчето попита:
	— И как ще стане това?
	— Къпината и аз имаме план — каза Леско — но няма да го разкрия сега. Причината е следната. Всички знаете, че това ще е опасна работа. Ако някой от вас бъде заловен и отведен в _Ефрафа_, ще намерят начин да го накарат да говори. Но който не знае плана, няма как да го издаде. Ще ви го обясня по-късно, когато му дойде времето.
	— Ще се нуждаеш ли от много зайци, Леско-Ра? — попита Глухарчето. — От това, което съм чул следва, че дори и всички тук няма да сме достатъчно, за да се бием с Ефрафците.
	— Надявам се изобщо да не ни се наложи да се бием — отговори Леско, — но такава опасност винаги съществува. Така или иначе, пътят на връщане със зайките ще е дълъг и ако се случи да срещнем някой Далечен Патрул, по-добре ще е да сме повече.
	— Ще трябва ли да влезем в _Ефрафа_? — попита срамежливо Съдинката.
	— Не — каза Леско, ние ще…
	— Никога и не съм допускал, Леско — прекъсна го Зелениката, — никога не съм допускал, че ще дойде момент да съм длъжен да ти противореча. Но отново трябва да изтъкна, че това вероятно ще е пълен провал. Знам какво си мислиш — разчиташ на факта, че генерал Ранилист не разполага с такива умни зайци като Къпината и Петко. В това си прав — и аз мисля, че там няма такива. Но фактът си остава, че никой не може да изведе група зайки от онова място. Както всички знаете, аз цял живот съм се занимавал с патрулиране и проследяване на дири на открито. Е, в _Ефрафската Аусла_ има зайци, които владеят това изкуство по-добре дори и от мен — признавам това. Те ще ви проследят, докато водите зайките, и ще ви убият. Велики _Фрит_! На всички ни се налага да срещнем по-силни от нас в един или друг момент. Знам, че желаеш само доброто на всички, но прояви разум и се откажи от това начинание. Повярвай ми, най-доброто нещо по отношение на _Ефрафа_ е да стоиш колкото е възможно по-далеч от нея.
	Чуха се коментари из цялата Медена Пита: „Точно така е!“, „Кой иска да го разкъсат на парчета?“, „Оня заек с обезобразените уши…“, „Е да, но Леско-Ра си знае работата“, „Много е далеч“, „Не искам да ходя там“.
	Леско търпеливо изчака да настъпи тишина. Най-сетне заговори отново:
	— Вижте какво е положението. Можем да си стоим тук и да се опитаме да постигнем най-доброто при тези условия. Или можем да оправим нещата веднъж завинаги. Разбира се, има риск — всеки, чул за премеждията на Зелениката и спътниците му, знае това. Но не се ли изправяхме непрекъснато пред рискове, още откакто напуснахме старото селище? Какво смятате да правите? Да стоите тук и да си избодете един другиму очите заради двете зайки, когато в _Ефрафа_ има предостатъчно? Но вас ви е страх да идете и да ги вземете, макар че те на драго сърце биха дошли с нас?
	Някой се провикна:
	— Какво е мнението на Петко?
	— Аз твърдо отивам — каза Петко. — Леско е съвсем прав и планът му е сполучлив. Едно нещо мога да ви обещая. Ако се случи по-нататък да усетя нещо нередно, няма да си мълча.
	— И ако това се случи, аз няма да пренебрегна предупреждението — допълни Леско.
	Настана тишина. После заговори Голям Перчем:
	— Сигурно се досещате, че аз ще участвам. _Киа_ също ще дойде, ако това има някакво значение за вас.
	Чуха се изненадани възклицания.
	— Разбира се, някои от нас следва да останат тук — каза Леско. — Не можем да очакваме питомните зайци да дойдат. Също така, не настоявам никой от участниците в първата експедиция да дойде повторно.
	— Аз, обаче, ще дойда — обади се Сребърен Блясък. — С цялото си същество ненавиждам генерал Ранилист и Съвета му. Така че, ако наистина успеем да ги изиграем, искам да съм там — само да не се налага да влизам пак вътре в селището, това не бих издържал. Но в крайна сметка, на вас ще ви е необходим някой, който знае пътя.
	Съдинката също се присъедини:
	— И аз ще дойда. Леско-Ра ми спаси… искам да кажа, сигурен съм, че знае какво… — тук Съдинката се обърка. — Така или иначе, ще дойда.
	В този момент се чу тропот в един от подземния ход, водещ към гората. Леско извика:
	— Кой е там?
	— Аз съм, Леско-Ра — Къпината.
	— Къпината! — учуди се Леско. — А аз мислех, че си тук през цялото време. Къде беше?
	— Съжалявам, че не дойдох по-рано — каза Къпината. — Говорих с _Киа_ — всъщност, точно за плана. Той доста го подобри. Ако не греша, генерал Ранилист ще изглежда много глупаво, преди да приключим цялата работа. От начало мислех, че няма как това да се направи, но сега съм убеден, че може.
	Синчеца започна да рецитира:
P>
	„Ела, къде тревата зеленее
	и марулите растат в лехи.
	И всеки волен заек си личи
	по белези от рани на лицето.“
P$
	После допълни:
	— Мисля, че и аз да дойда — просто да задоволя любопитството си. Отварях и затварях уста като някое новоизлюпено птиче, само и само да науча какъв е планът, но така и не разбрах. Може би Голям Перчем ще се маскира като някое _хрудуду_ и ще откара зайките през полята.
	Леско се извъртя и рязко го погледна. Синчеца се настани на задните лапи и пак заговори:
	— Моля, генерал Ранилист, сър, аз съм само едно малко _хрудуду_ и всичкият ми бензин изтече на тревата. Така че по-добре не яжте от тази трева, сър, докато аз заведа тази дама на разходка…
	— Синчец, млъкни! — извика Леско.
	— Съжалявам, Леско-Ра — отговори изненадан Синчеца. — Нищо лошо не исках да кажа. Само се опитвах да разведря атмосферата. В края на краищата, повечето от нас ги е страх да идат на онова място и това е естествено, нали? Изглежда ужасно опасно.
	— Виж сега какво — каза Леско, — приключваме срещата. Нека изчакаме да видим всеки какво ще реши. Това е заешкият подход при такива случаи. Никой не е длъжен да тръгва към _Ефрафа_, ако не иска. Но ясно е, че някои от нас смятаме да отидем. Аз сега отивам да поговоря с _Киа_.
	_Киа_ се оказа малко навътре в горичката — разкъсваше с дългата си човка парче кафеникаво месо. Леско си сбърчи носа от отвратителната миризма, която бе изпълнила горичката и вече привличаше мухи и мравки.
	— Какво е това, _Киа_ — попита Леско. — Мирише ужасно.
	— Ти не знаеш? Рибъ, рибъ — от Гуляма Вода. Много хубава.
	— Идва от Голямата Вода? (Уф!) Там ли я намери?
	— Не, не. Хора хванали я. Долу при фермата има гулямо сметище, с всякакви работи в него. Аз отива за храна, намира рибъ, цялата мирише на Гуляма Вода.
	И той пак започна да разкъсва полуизядената херинга. Леско се разкиха от отвращение и гадене, докато _Киа_ вдигна цялата риба и я удари в един буков корен, така че малки късчета от нея полетяха навсякъде. Но Леско бързо съумя да се овладее.
	— _Киа_ — заговори той, — Голям Перчем казва, че ти искаш да ни помогнеш да отвлечем майки от голямото селище.
	— Да, да, аз дойде с вас. Гу-син Гулям Першем се нуждае от моя помощ. Докато той там, аз говори с него, аз не заек. Така добре, нали?
	— Така е наистина. Това е единственият възможен начин. Ти си ни добър приятел, _Киа_.
	— Да, да, аз помогне вас вземете майки. Но сега виш къкво, Гу-син Леско. Винаги аз иска бъде при Гуляма Вода, иска отлети при Гуляма Вода. Вие скоро отидете да вземете майки и аз вас помогне, както искате. После, като вие вземе майки, аз вас там остави, отлети и не се върне. Но аз върне се по-късно, да? Върне се във есен, във зима аз дойде живее тук с вас, да?
	— Много ще ни липсваш, _Киа_. Но като се върнеш тук, ще намериш хубаво селище, с много майки. Ще можеш да се гордееш с всичко, което си направил, за да ни помогнеш.
	— Да, така бъде. Но, Гу-син Леско, кога вие тръгнете? Аз иска помогне, но не иска чака за отлитане за Гулямата Вода. Сега трудно стои тука. Каквото правите, свършите го бързо, да?
	Голям Перчем дотича по подземния ход, показа си главата от дупката и се отдръпна ужасен.
	— _Фрит_ горе на дървото! — извика той. — Каква страхотна миризма! Ти ли си убил това нещо, _Киа_, или го е затиснал някой камък?
	— Ти харесваш, Гу-син Гулям Першем? Аз тебе донесе малко хубаво паршенце, да?
	— Голям Перчем — каза Леско, — би ли отишъл да кажеш на останалите, че тръгваме утре, при изгрев-слънце? Зелениката ще се грижи за нещата тук докато се приберем, а Зърнастеца, Ягодата и питомните зайци ще останат с него. Също и всеки друг, който предпочита да остане, е свободен да го направи.
	— Не се безпокой — отговори Голям Перчем вътре в дупката. — Всички ще ги пратя тук да _силфлеят_ с _Киа_. След това ще тръгнат където пожелаеш, по-бързо дори от гмуркането на патица.


>	Част III
>	Ефрафа

>>	30. Отново на път

E>
	Начинание, включващо голямо приключение, но никой не знае какво точно ще е то.
@	Фирмен проспект на „Мехурче от южните морета“
E$

	Когато рано на следната сутрин Леско потегли на път, от южния край на буковата горичка, с него тръгнаха точно същите зайци (с изключение, разбира се, на отсъстващия Зърнастец и присъединилия се Синчец), които го бяха придружили и при напускането на Сендълфорд, приблизително пет седмици по-рано. Той не бе казал нищо допълнително, за да ги убеждава. Бе почувствал, че е най-добре да остави нещата да улегнат и зайците сами да се убедят в правилността на неговото предложение. Знаеше, че ги е страх, защото и сам той се страхуваше. Всъщност разбираше, че и останалите, подобно на него, не можеха да се освободят от мисълта за _Ефрафа_ и нейната зловеща _Аусла_. Но техният стремеж бе да преодолеят този страх, а също и да намерят повече зайки, каквито имаше предостатъчно в _Ефрафа_. А освен това, съществуваше и тяхното чувство за пакостливост. Всички зайци обичат да нарушават правилата и да крадат. Ето защо, като се стигне до такъв момент, много малко биха си признали, че ги е страх да постъпят така. Освен ако знаят (какъвто бе случаят със Зърнастеца и Ягодата), че действително не са в състояние да се включат и че малкото им физически сили могат да ги доведат до безизходно положение. Също така, като спомена за тайния си план, Леско предизвика тяхното любопитство. Надявал се бе, като има и поддръжката на Петко, да успее да ги съблазни с намеци и обещания. Това се оказа правилен подход. Зайците имаха доверие както на него, така и на Петко. Нали ги бяха извели от Сендълфорд точно навреме, после ги бяха водили успешно при прекосяването на река Енборн и общинската мера, бяха спасили Голям Перчем от примката, бяха основали новото селище на хълмовете, бяха привлекли _Киа_ за съюзник и в крайна сметка бяха докарали и две зайки. При това положение, от тях двамата с Петко можеше да се очаква да постигнат дори и невъзможното. Явно бяха намислили нещо и след като Голям Перчем и Къпината също ги подкрепяха, на никой от останалите не му се искаше да откаже участие. Още повече, след като Леско съвсем ясно бе казал, че който иска, може да остане в селището. С това той очевидно намекваше, че ако някой е толкова малодушен да не иска да участва в подвига, то тогава могат да минат и без него. Зелениката, за когото лоялността бе като втора природа, не бе казал повече нищо по въпроса, за да не обърква духовете. Той ги придружи до края на горичката, с цялата бодрост на духа, която успяваше да събере в такъв момент. Само веднъж помоли Леско, без никой друг да чуе, да не подценява опасностите. А после допълни:
	— Изпращайте вести по _Киа_ и си елате скоро.
	При все това, когато Сребърен Блясък ги поведе на юг, по хълмовете западно от фермата, почти всички, сега вече реално ангажирали се в начинанието, изпитаха опасения и тревога. Достатъчно много страхотии бяха чули за _Ефрафа_, които можеха да уплашат и най-смелото сърце. А преди да стигнат до _Ефрафа_, или където другаде отиваха, им предстояха два дни път, в открита хълмиста земя. Лисици, белки, невестулки — можеха да се появят всякакви подобни хищници. В такъв случай, единственият начин за спасение оставаше бягство над земята. Придвижването им бе накъсано и безредно — по-бавно в сравнение с подбрания отряд на Зелениката. Случваше се някои да блуждаят наоколо, да се шляят по различни причини, да спират за почивка. След време Леско реши да ги раздели на три групи, водени съответно от Сребърен Блясък, Голям Перчем и него самия. Все пак, те продължаваха да се движат бавно — все едно като катерачи по отвесна скала — първо минаваха някои от тях и после останалите на свой ред прекосяваха същото пространство.
	Поне прикритията бяха добри. Месец юни вече преваляше, наближаваше юли и зенитът на лятото. Живите плетове и синорите бяха гъсто обрасли. Зайците се подслоняваха в тъмнозелените, изпъстрени със слънчеви шарки пещери от трева, цъфнал риган и девесил. Оглеждаха се наоколо, изпод мъхнати снопове усойничета с техните синьо-червени цветове над главите им. Заобикаляха стройните стъбла жълт лопен. Понякога се разпиляваха по някоя полянка, нашарена като килим от усойчета, червен кантарион и очеболец. Заради безпокойството им да не срещнат _елили_ и тъй като не можеха да погледнат надалеч, пътят им се стори доста дълъг.
	Ако бяха правили същия преход в отдавна отминали години, щяха да видят една много по-открита местност — без селскостопански насаждения, с ниско опасана от овцете трева. Тогава нямаше да могат да изминат целия този път незабелязани от врагове. Но овце вече отдавна нямаше, а тракторите бяха разорали огромни пространства за отглеждане на пшеница и ечемик. Цял ден бяха придружавани от аромата на зеленеещите се житни култури. Мишките бяха многобройни, а също и керкенезите. Присъствието на керкенези бе смущаващо, но Леско бе прав като предположи преди време, че един здрав и добре израсъл заек е прекалено едра плячка за тях. Във всеки случай, никой не бе атакуван от въздуха.
	Малко преди _ни-Фрит_, в обедната горещина, Сребърен Блясък се спря до едно пълно с трънки място. Нямаше никакъв ветрец и въздухът бе изпълнен със сладостния, хризантемоподобен аромат на смесицата от цветя — лайка, бял равнец и вратига, цъфнали в сухия хълмист район наоколо. Когато Леско и Петко пристигнаха и приклекнаха до него, той погледна напред и каза:
	— Ето, Леско-Ра, това е гората, която Зелениката не хареса особено.
	На двеста-триста ярда*1 пред тях, точно напряко на пътя им, имаше горист пояс, който прекосяваше хълмовете и се простираше наляво и надясно, докъдето стига погледът. Това бе всъщност Портуейският път, който само от време на време може да се нарече шосе и върви от северния край на Ендовър, покрай Сейнт Мери Боурн с нейните камбани, потоци и кресонови поляни, прекосява Брадли Ууд, продължава през хълмовете и стига накрая до Тадли и Силчестър — римската Калева Атребатум. На мястото, където пътят прекосява хълмовете, той върви успоредно с Цезаровия пояс — горска ивица, също така права като пътя, доста тясна, но с дължина над три мили*2. В обедната горещина дърветата бяха като обрамчени от плътни сенки. Навън бе ярко слънце, а вътре в гората — тъмно. Всичко бе мирно и тихо, с изключение на скакалците и низходящото, подобно като на чинка чуруликане на една жълта овесянка на близката трънка. След като продължително време наблюдаваше внимателно гората, с наострени уши и сбърчен нос, накрая Леско каза:
	[*1 На около 180–270 м. — Б.‍пр.‍]
	[*2 Близо 5 км. — Б.‍пр.‍]
	— Нищо нередно не виждам там. Ти какво мислиш, Петко?
	— И аз също — отговори Петко. — Зелениката каза, че гората е странна и това е точно така, но иначе там не се виждат никакви хора. Все пак, най-добре е някой да иде да провери. Да ида ли аз?
	Докато Леско се бе взирал в гористия пояс, третата група също бе дошла и сега всички зайци или тихо скубеха трева, или си почиваха със спуснати уши в светлозелената шарена сянка на трънките наоколо.
	— Голям Перчем тук ли е? — попита Леско.
	Цяла сутрин Голям Перчем изглеждаше неузнаваем — тих и загрижен, той като че не забелязваше какво става около него. Ако неговата смелост не бе извън всяко съмнение, можеше да се помисли, че се чувства неспокоен. През една дълга почивка Синчеца бе дочул как той говори с Леско, Петко и Къпината и по-късно разказа на Съдинката как му се е сторило, че останалите го успокояват. Самият Голям Перчем казал: „Да се бия — да, винаги съм готов, но ми се струва, че тази игра е по-подходяща за някой друг, а не за мен.“ А Леско отговорил: „Не. Само ти можеш да го сториш. И помни, че това не е шега работа, както при фермата. Сега всичко зависи от теб.“ След което Голям Перчем замислен тръгнал покрай плета, за да събере групата си.
	Сега вече, той се появи от една близка туфа от див пелин и цъфнал магарешки бодил, присъедини се към Леско под трънките и рязко попита:
	— Какво искаш?
	— Кралю на котките (_Пфеффа-Ра_) — отговори Леско. — Ще бъдеш ли така добър да отидеш да погледнеш онези дървета там? Ако откриеш котки, хора или други подобни, просто ги изгони и после ела да ни кажеш, че всичко е наред.
	Голям Перчем потегли напред, а Леско запита Сребърен Блясък:
	— Имаш ли представа докъде стигат Далечните Патрули? Дали сме вече в обхвата им?
	— Не съм сигурен, но предполагам, че да — отговори Сребърен Блясък. — Струва ми се, че обхватът зависи от патрула. Ако капитанът е по-настойчив, патрулът може да отиде много надалеч, убеден съм в това.
	— Разбирам — каза Леско. — Е, не ми се иска да срещнем някой патрул, ако това може да се избегне. А ако срещнем, никой от тях не трябва да се върне в _Ефрафа_. Това е една от причините да тръгнем с толкова многобройна група. Но един начин да ги избегнем, е като се възползваме от гората. Може и те да не я харесват, подобно на Зелениката.
	— Но нали гората не е в нашата посока? — запита Сребърен Блясък.
	— Ние не отиваме право в _Ефрафа_ — обясни Леско. — Трябва да намерим някое скришно място, възможно най-близо до _Ефрафа_ и все пак на безопасно разстояние. Какво мислите по въпроса?
	— Единствено мога да кажа, че това е страшно опасно, Леско-Ра — отговори Сребърен Блясък. — Не може да си близо до _Ефрафа_ и да си на безопасно разстояние, а и не виждам как може да се намери скришно място. Освен това, патрулът — ако попаднем на такъв, ще се състои от хитри здравеняци. Те могат съвсем спокойно да ни открият, без изобщо да ги забележим и после да отидат да докладват.
	— А, ето че Голям Перчем се връща — каза Леско. — Всичко наред ли е, Голям Перчем? Добре — нека всички влезем в гората и да повървим малко в нея. После ще се измъкнем от другата й страна, така че _Киа_ да може да ни намери. Той ще дойде да ни търси в следобеда и по никакъв начин не трябва да се разминем.
	На не повече от половин миля*1 на запад стигнаха до друга горичка, простираща се покрай южния край на Цезаровия пояс. На запад имаше не много дълбоко дефиле, широко около 400 ярда*2, цялото обрасло с бурени и вече жълтеещи тревисти растения. Точно там _Киа_, доста преди залез-слънце, летейки на запад покрай гористия пояс, забеляза заешката групичка — всички лежаха всред копривата и подрумчетата наоколо. _Киа_ се спусна надолу и кацна близо до Леско и Петко.
	[*1 Около 800 метра — Б.‍пр.‍]
	[*2 Около 360 метра — Б.‍пр.‍]
	— Как е Зелениката? — попита Леско.
	— Той тъжен — отговори _Киа_. — Той казва вие няма върнете се.
	_Киа_ замълча малко, а после добави:
	— Гуспожица Детелина, тя готова да става майка.
	— Това е добре — каза Леско. — Някой прави ли нещо по въпроса?
	— Да, да, всички са гутови да се сбият.
	— Е, добре, предполагам, че нещата ще се уредят някак.
	— Сега вие какво направи, гу’син Леско?
	— Точно с това ще започне твоята помощ, _Киа_. Трябва да намерим скришно място, колкото е възможно по-близо до голямото селище — място, където другите зайци да не могат да ни намерят. Ако познаваш добре местността, може би ще предложиш нещо.
	— Гу’син Леско, колко близо до селището искате да сте?
	— Ами не по-далеч от разстоянието между Нътхенгърската ферма и Медената Пита. Най-много толкова.
	— Една възможност има, гу’син Леско. Вие отидете от другата страна на реката, тогава те няма вас намерят.
	— Отвъд реката? Искаш да кажеш да я преплуваме?
	— Не, не, зайци не могат такава река преплуват. Тя голяма, тя дълбока, тече бързо. Но има мост, тогава от другата страна има много места за криене. И е близо до селището, както ти казваш.
	— И ти смяташ, че това е най-доброто, което можем да сторим?
	— Има много дървета и има река. Други зайци няма намерят ви.
	— Какво мислиш? — обърна се Леско към Петко.
	— Звучи по-добре, отколкото бях очаквал — отговори Петко. — Не ми е приятно да го кажа, но мисля, че трябва веднага да отиваме натам, дори и ако всички капнат от изтощение. Тук на хълма сме непрекъснато в опасност, но след като веднъж слезем надолу, ще можем да си починем.
	— Ами, струва ми се тогава, че ще е по-добре да тръгнем през нощта — и преди сме го правили. Но първо трябва да се нахраним и да починем. Какво ще кажете да тръгнем по _фу Инле`_? Тази вечер ще има луна.
	— О, колко ги намразих вече думите „тръгване“ и „_фу Инле`_“! — възкликна Къпината.
	Вечерта, обаче, се оказа спокойна и хладна и скоро всички имаха освежен вид. По залез-слънце, Леско събра цялата групичка на скришно място — да подъвчат пелети и да си починат. Макар и да положи всички усилия да изглежда уверен и бодър, той ясно почувства колко напрегнати са всички. След като отклони един-два въпроса относно плана, се замисли как да ги разсее с нещо, за да могат да отпочинат преди предстоящия поход. Спомни си за първата нощ под негово ръководство, когато бяха принудени да спрат за почивка на брега на Енборн. Сега поне никой не бе до такава степен изтощен, както тогава — бяха се превърнали в група храбри _хлесили_. Нямаше вече как да ги разграничиш — Съдинката и Петко изглеждаха не по-малко свежи от Сребърен Блясък и Голям Перчем. Все пак, малко развлечение щеше само да е от полза и да повдигне духа на всички. Тъкмо щеше да каже нещо в този смисъл, когато Жълъда го изпревари:
	— Ще ни разкажеш ли някоя история, Глухарче? — попита той.
	— Да! Да! — чу се от всички страни. — Хайде! Нека е някоя по-страшна!
	— Добре — отговори Глухарчето. — Искате ли историята за _Ел-Ахрейра_ и лисицата във водата?
	— По-добре да е „Дупката в небето“ — предложи Крепис.
	— Не, не тази — обади се внезапно Голям Перчем. Досега той бе много мълчалив, така че всички го погледнаха с интерес.
	— Ако ще е история, има само една, която искам да чуя — продължи Голям Перчем. — За _Ел-Ахрейра_ и Черния Заек от _Инле`_.
	— По-добре да не е точно тази — възрази Леско.
	— Щом ще слушаме, не смяташ ли, че и аз имам право да избера коя да е, както всеки друг? — настоя Голям Перчем.
	Леско нищо не отговори. И след известно време, през което всички мълчаха, Глухарчето малко неохотно започна да разказва.


>>	31. Историята за Ел-Ахрейра и Черния Заек от Инле`

E>
P>
	Нощта е тъмна, стихията напира,
		пост вражески е там, пред него той стои
	— самият Архистрах, във форма що се вижда.
		Но дълг на силния е, пак да продължи.
@	Робърт Браунинг, „Prospice“*
	[* Да виждаш напред, да предвиждаш. — Б.‍пр.‍]
P$
E$

	Всичко рано или късно се разбира и животните научават какво мислят другите за тях. Някои казват, че _Хуфса_ бил казал на крал Дарзин истината за номера с марулите. Други твърдят, че таралежът _Йона_ се е разприказвал из шубраците. Тъй или иначе, крал Дарзин разбрал колко глупаво е постъпил да нареди да бъдат доставени марулите в Келфазинските блата. Той не заповядал на войниците си да се бият — все още не. Но си наумил да намери възможност за реванш срещу _Ел-Ахрейра_. Разбира се, _Ел-Ахрейра_ усетил това и предупредил всичките си зайци да внимават, особено когато се движат сами.
	Но така се случило, че в един късен февруарски следобед Зайофейкал повел няколко зайци към купчината отпадъци в края на градината — доста далеч от заешкото селище. Вечерта била студена и облачна и доста преди свечеряване паднала плътна мъгла. Тръгнали обратно за вкъщи, но се загубили. Освен това, имали и проблеми с един бухал и така съвсем объркали посоката. На всичко отгоре, Зайофейкал се отделил от останалите и след като скитал насам-натам известно време, попаднал точно при поста на стражите пред града на крал Дарзин. Те го хванали и го отвели при краля.
	Крал Дарзин веднага видял каква възможност имал да засегне _Ел-Ахрейра_. Наредил да отведат Зайофейкал в специална затворническа дупка. Всеки ден Зайофейкал бил извеждан за принудителна работа, дори и при много студено време — трябвало да копае дупки и тунели. Но _Ел-Ахрейра_ се заклел, че ще го измъкне оттам по някакъв начин. Така и направил — заедно с две зайки, прокопал в продължение на четири дни тунел от гората до мястото, където Зайофейкал бил заставен да работи. Краят на тунела бе много близо до дупката, където дълбаел Зайофейкал. На него му било наредено да разшири тази дупка, за да може да се използва като склад. Докато той работел, стражите го пазели отвън. Но _Ел-Ахрейра_ достигнал до него под земята, като се ориентирал по шума от ровенето. Така всички се измъкнали по тунела в гората и оттам избягали.
	Когато крал Дарзин научил за случилото се, той вече наистина много се ядосал. Решил, че този път вече ще обяви война и ще приключи с _Ел-Ахрейра_ веднъж завинаги. Войниците му тръгнали през нощта към Фенлонските ливади; те, обаче, не могли да проникнат в заешките дупки. Някои опитали, разбира се, но скоро се върнали обратно, защото долу ги чакали _Ел-Ахрейра_ и другите зайци. Войниците не били свикнали да се бият на тясно място и на тъмно и били така изпохапани и одраскани, че в крайна сметка бързо се върнали над земята, с опашката нагоре.
	Само че не си отишли. Седнали отвън и започнали да чакат. Ако някой от зайците се опитвал да _силфлее_, бързо разбирал, че отвън враговете са готови да скочат отгоре му. Крал Дарзин и войниците му не могли да пазят всички дупки — толкова многобройни били те. Но само някой заек да си покажел носа навън и войниците бързо се втурвали към него. Много скоро зайците на _Ел-Ахрейра_ установили, че могат да скубнат трева само един-два пъти за едно излизане, колкото да не умрат от глад. _Ел-Ахрейра_ опитал всички хитрости, за които се сещал, но не успял да се отърве от крал Дарзин и да измъкне зайците си. Те започнали да отслабват, чувствали се нещастни под земята, някои се разболели.
	Накрая _Ел-Ахрейра_ се отчаял и една нощ, след като на няколко пъти рискувал живота си, за да донесе малко трева на една зайка и семейството й (бащата бил загинал предния ден), се провикнал:
	— Господи _Фрит_! На всичко съм готов, за да спася народа си! Готов съм да сключа сделка с невестулка или лисица — а дори и с Черния Заек от _Инле`_!
	Веднага щом изрекъл това, _Ел-Ахрейра_ осъзнал, че ако изобщо имало същество, което би могло да пожелае и със сигурност имало силата да победи враговете му, това бил точно Черният Заек от _Инле`_. Защото той бил заек, но в същото време бил хиляди пъти по-силен от крал Дарзин. Но самата мисъл за него накарала _Ел-Ахрейра_ да потрепери от страх, затова и той приклекнал на едно място, където бил в подземния ход. По-късно той отишъл в собствената си бърлога и започнал да мисли върху думите си и тяхното значение.
	Както знаете, Черният Заек от _Инле`_ представлява олицетворение на страха и вечната тъмнина. Той е заек, но в същото време е този смразяващ и ужасен кошмар, за когото само можем да се молим на Господ _Фрит_ да ни отърве от него — сега и за в бъдеще. Когато жицата на някой капан бъде опъната, Черният Заек знае къде е заровено колчето. Когато невестулката танцува, Черният Заек не е далеч. Всички знаете как някои зайци губят глупаво живота си, между две шеги и някоя кражба — но истината е, че тяхната глупост се дължи на Черния Заек, защото неговата воля е била те да не подушат кучето или да не забележат пушката. Черният Заек носи също и болести. А понякога дори се случва той да дойде нощем и да призове някой заек по име. Тогава този заек трябва да излезе с него, дори и да е млад и силен и да може да се спаси от всякаква друга опасност. А тръгне ли някой с Черния Заек, дори и следа не остава от него. Някои казват, че Черният Заек ни мрази и желае нашата гибел. Но истината е, или поне така са ме учили, че той също служи на Господ _Фрит_ и само изпълнява поставената му задача — да реализира нещата, които трябва да се случат. Ние идваме на света и трябва да си отидем — но не си отиваме, просто за да послужим на един или друг враг. Ако бе така, всички бихме били унищожени за един ден само. Ние си отиваме по волята на Черния Заек от _Инле`_ и само по неговата воля. И макар тази воля да ни се струва на нас сурова и жестока, все пак по свой начин той е наш закрилник, защото знае обещанието на _Фрит_ към зайците и би отмъстил за всеки заек, унищожен без негово съгласие. Всеки, който е виждал колана с провесена плячка на някой горски пазач, знае какво може Черният Заек да причини на тези _елили_, които смятат, че могат да правят каквото си поискат.
	_Ел-Ахрейра_ прекарал нощта сам в бърлогата си и мислите му били страшни. Както знаел, никой заек дотогава не бил опитвал да стори това, което той се канел да направи. Но колкото повече мислел по въпроса, доколкото можел изобщо да мисли — заради глада, страха и особения транс, обхващащ зайците ако са лице срещу лице със смъртта, толкова повече му се струвало, че има шанс за успех. Смятал да потърси Черния Заек от _Инле`_ и да му предложи живота си в замяна на спасението на своя народ. Но желанието да жертва живота си трябвало да е искрено — иначе по-добре би било изобщо да не ходи при Черния Заек. Възможно било Черният Заек да не приеме живота му — но дори и при това положение, можело да опита нещо друго. Но нямало как Черният Заек да бъде излъган. Ако имало начин да бъде постигнато спасението на народа му, цената щяла да бъде неговия живот. Така че щял да се върне само в случай на неуспех. Затова му бил необходим спътник, който да донесе обратно нещото, което щяло да отблъсне крал Дарзин и да спаси селището.
	На сутринта _Ел-Ахрейра_ отишъл да намери Зайофейкал и двамата дълго говорили. После свикали _Ауслата_ и обяснили какво _Ел-Ахрейра_ има намерение да направи.
	По-късно същия ден, малко преди напълно да се стъмни, зайците изскочили от дупките и атакували войниците на крал Дарзин. Те се били много храбро и някои от тях загинали. Враговете помислили, че се опитват да пробият обсадата около селището и направили всичко възможно да ги обградят и да ги върнат обратно в дупките им. Но истината била, че цялата битка била само за да отвлече вниманието на крал Дарзин и войниците му. Щом се стъмнило, _Ел-Ахрейра_ и Зайофейкал се промъкнали откъм другия край на селището в близката канавка, докато в същото време _Ауслата_ отстъпила обратно в дупките, под подигравките на кралските войници. Що се отнася до самия крал Дарзин, той изпратил вестоносец да каже, че е готов да преговаря с _Ел-Ахрейра_ за условията на капитулацията.
	В това време _Ел-Ахрейра_ и Зайофейкал започнали своето мрачно пътуване. По какъв път са минали аз не знам, а и никой друг заек не знае. Но винаги ще се сещам какво казваше старият Лайкучка — нали го помните, като разправяше тази история: „Те не вървели дълго. Стигнали за нула време. Просто се преметнали през един кошмар и стигнали до ужасното място, закъдето се били запътили. Там слънцето и луната нищо не означават, а още по-малко лятото или зимата. Но вие никога няма да узнаете…“. След като кажеше това, той обикновено ни поглеждаше и продължаваше: „Никога няма да узнаете, нито пък аз, колко далеч е стигнал _Ел-Ахрейра_ в своето пътуване в тъмнината. То е също като да виждате върха на някой голям камък, стърчащ от земята. Колко надълбоко отива? Това може да се разбере, само ако камъкът бъде разцепен.“
	Най-накрая стигнали до високо място, където нямало трева. Те се катерили нагоре по отломки от каменни плочи, сред сиви скали, големи като овце. Около тях се виели вихри от мъгла и леденостуден дъжд. Никакъв друг звук не се чувал, освен трополенето на дъждовни капки и понякога, отгоре, викът на някоя голяма хищна птица. А тези звуци се повтаряли от ехото, защото били навлезли сред големи черни скали, по-високи и от най-високите дървета. Наоколо тук-там имало сняг, защото на това място никога не грее слънце, което да го стопи. Мъхът бил хлъзгав и, ако се случело да блъснат надолу някое камъче, то дълго продължавало да трополи в дерето зад тях. Но _Ел-Ахрейра_ знаел пътя и продължавал да върви напред, докато мъглата станала толкова плътна, че вече нищо не се виждало. Тогава те се доближили до скалата и малко по малко, както напредвали, тя се надвесила над тях, като тъмен таван над гърбовете им. Там, където скалата свършвала, се показал отворът на един тунел, голям като гигантска заешка дупка. В пронизващия студ и тишината наоколо, _Ел-Ахрейра_ тропнал с крак и махнал с опашка към Зайофейкал. И тогава, докато се готвели да влязат в тунела, осъзнали, че една форма, която в сумрака били помислили за скала, всъщност не била скала. Това бил Черният Заек от _Инле`_ застанал съвсем близо до тях, неподвижен като някой лишей и студен като камък.
	— Леско! — обади се Съдинката, който се взираше в мрака и трепереше. — На мен тази история не ми харесва. Знам, че не съм достатъчно смел, но…
	— Не се безпокой, Съдинке — прекъсна го Петко. — Ти не си единственият с такова настроение.
	Всъщност Петко изглеждаше съвсем спокоен и дори безгрижен — нещо, което не можеше да се каже за нито един от останалите присъстващи зайци. Съдинката, обаче, нямаше как да усети това.
	— Хайде да идем двамата малко по-настрани, да гледаме как паяците ловят молци — предложи Петко. — Струва ми се, че си спомням къде видях една полянка с фий — някъде насам беше.
	И продължавайки да говори тихо, той поведе Съдинката по обраслия с трева хребет. Леско се извърна, за да провери в каква посока тръгват, а Глухарчето се поколеба дали да продължи да разказва.
	— Давай нататък — каза Голям Перчем, — и недей нищо да пропускаш.
	— Ами то, аз много неща пропускам, нали така и не знам цялата истина — отговори Глухарчето. — Защото никой не може да каже какво се случва в тази страна, където _Ел-Ахрейра_ отишъл доброволно, а ние изобщо не сме били. Но, както са ми разказвали, щом забелязали Черния Заек, те изтичали надолу по тунела. Това била единствената възможност да избягат — нямало накъде другаде. И те сторили това, въпреки че специално били дошли да го срещнат и че всичко зависело от тази среща. Направили са точно същото, каквото и всички ние бихме сторили. Краят също не бил по-различен, защото след продължително хлъзгане, препъване и падане в тунела, попаднали в обширна каменна бърлога. Всичко там било от камък — Черният Заек я бил изкопал в планинската скала със собствените си нокти. И там видели да ги чака този, от когото били побягнали. Имало и други в бърлогата — сенки без звук и без мирис. Нали разбирате, Черният Заек също си има _Аусла_. Лично аз нямам особено желание да срещна нейните членове.
	Черният Заек заговорил с глас, подобен на звука на падаща вода в езеро, разположено на ехтящо и тъмно място.
	— _Ел-Ахрейра_, защо си дошъл тук?
	— Дойдох заради народа си — прошепнал _Ел-Ахрейра_.
	Миризмата на Черния Заек била като от ланшни кости. _Ел-Ахрейра_ виждал очите му, защото те светили в червено, със светлина, която не осветява.
	— Ти си странник тук, _Ел-Ахрейра_ — казал Черният Заек. — Ти си жив.
	— Милорд — отговорил _Ел-Ахрейра_, — дошъл съм да ви дам живота си. Моят живот срещу спасението на народа ми.
	Черният Заек прокарал ноктите си по пода и казал:
	— Сделки, сделки, _Ел-Ахрейра_. Няма дори и един ден, без някоя зайка да предложи своя живот, за да запази малките си, или някой честен капитан на _Аусла_ да иска да жертва живота си, за да спаси своя Главен Заек. Понякога жертвата се приема, а понякога не. Но сделка не може да има, защото тук става това, което трябва да стане.
	_Ел-Ахрейра_ нищо не отговорил, но си помислил: „Може да го излъжа да вземе живота ми. И той ще трябва да спази думата си, както Принц Дъга стори това.“
	— Ти си мой гост, _Ел-Ахрейра_ — казал Черният Заек. — Можеш да останеш в бърлогата ми колкото пожелаеш. Можеш да спиш тук. Можеш и да се храниш тук — а тези, на които им се разрешава да сторят това, са наистина малко на брой.
	После Черният Заек се обърнал към _Ауслата_ и казал:
	— Нека да се нахрани.
	— Ние няма да се храним, милорд — отговорил _Ел-Ахрейра_.
	Той знаел, че ако приеме предложената му в тази бърлога храна, тайните му мисли ще бъдат разкрити и това ще е краят на всичките му номера.
	— Тогава поне трябва да те забавляваме — казал Черният Заек.
	— Трябва да се чувстваш като у дома си, _Ел-Ахрейра_. Хайде, нека да поиграем на камъчета*.
	[* Това е традиционна заешка игра. Играе се с много малки камъчета, къси клечки или други подобни предмети. В същността си това е много опростен вид залагане, нещо от рода на „ези-тура“. Един „набор“ камъчета на земята се скрива с предната лапа на единия играч. Противникът му трябва тогава да направи някакво залагане върху вида на набора — дали се състои от едно или две камъчета, дали те са светли или тъмни, грапави или гладки — Б.‍а.]
	— Добре! — отговорил _Ел-Ахрейра_. — Ако аз спечеля, милорд, може би ще бъдете така добър да приемете моя живот в замяна на спасението на народа ми.
	— Така да бъде — отговорил Черният Заек. — Но ако аз спечеля, _Ел-Ахрейра_, ти ще ми дадеш опашката и мустаците си.
	Камъчетата били донесени и _Ел-Ахрейра_ седнал в това студено и ехтящо място да играе срещу Черния Заек от _Инле`_. Е, както сигурно се досещате, _Ел-Ахрейра_ бил много опитен играч на камъчета. Никой заек, покривал някога с лапа набор камъчета, не можел да твърди, че е по-добър от него. Но там, на това ужасно място, пред очите на Черния Заек и с безшумната _Аусла_ наоколо, колкото и да се опитвал да е спокоен, самообладанието му го напуснало. Още преди да покрие набора усетил, че Черният Заек знае какво има отдолу. Черният Заек не показал и най-малкото нетърпение. Той играел така, както вали снегът — безшумно и без никаква промяна, докато накрая _Ел-Ахрейра_ се отчаял и разбрал, че не може да спечели.
	— Можеш да заплатиш залога си на _Ауслата_, _Ел-Ахрейра_ — казал Черният Заек. — Те ще ти покажат бърлога, където да спиш.
	Аз ще се върна утре и, ако си все още тук, пак ще се срещнем. Но си свободен да си тръгнеш, когато поискаш.
	После членовете на _Ауслата_ отвели _Ел-Ахрейра_, отрязали опашката му и отскубнали мустаците му. Като дошъл на себе си, бил останал вече сам със Зайофейкал в празна каменна бърлога, с изход навън към планината.
	— О, господарю — възкликнал Зайофейкал, — какво ще правиш сега? В името на _Фрит_, нека да си тръгнем. Моето осезание ще служи и на двама ни в тъмното.
	— Категорично не — възразил _Ел-Ахрейра_. Той все още се надявал да получи по някакъв начин каквото искал от Черния Заек. Сигурен бил, че причината да ги настанят в тази бърлога била да бъдат подложени на изкушението да си тръгнат. Така че той повторил:
	— Категорично не. Аз мога да мина и с малко върбовка и повит. Излез да набереш малко, Зайофейкал, но непременно се върни преди утре вечер. Най-добре донеси и малко храна, ако успееш.
	Зайофейкал излязъл, както му било казано, и _Ел-Ахрейра_ останал сам. Той можал да поспи съвсем малко — отчасти заради болката, отчасти заради непрекъснато изпитвания страх, но главно защото се мъчел да измисли някакъв номер, който да му послужи. На следния ден Зайофейкал се върнал и донесъл няколко парчета ряпа. След като _Ел-Ахрейра_ ги изял, Зайофейкал помогнал да се позакърпи със сива опашка и мустаци от зимен повит и спореж. Вечерта отишъл да срещне Черния Заек, все едно че нищо не се е случило.
	— Е, _Ел-Ахрейра_ — казал Черният Заек, като при това не си сбърчил носа както правят всички зайци, а го навел напред като някое куче, — моята бърлога не би могла да отговаря на твоя вкус. Но може би все пак си успял да отдъхнеш?
	— Да, милорд — отговорил _Ел-Ахрейра_. — Щастлив съм, че ми разрешихте да остана.
	— Най-добре тази вечер да не играем на камъчета — казал Черният Заек. — Бъди сигурен, _Ел-Ахрейра_, че аз не желая да ти причинявам страдания. В крайна сметка, аз не съм един от Хилядата. Повтарям, ако искаш — стой тук, ако искаш си тръгни. Но ако все пак решиш да останеш, може би ще бъдеш така добър да изслушаш една история; после, ако искаш, може и ти да разправиш някоя.
	— Разбира се, милорд — съгласил се _Ел-Ахрейра_. — И ако моята история е така сполучлива като вашата, може би ще приемете моя живот и ще осигурите безопасност на народа ми.
	— Така да бъде — отговорил Черният Заек. — Но ако не успееш, _Ел-Ахрейра_, ще трябва да се разделиш, е ушите си.
	После Черният Заек изчакал да види дали _Ел-Ахрейра_ няма да откаже облога, но той не сторил това.
	Тогава Черният Заек разказал такава страшна и мрачна история, че смразил сърцата на Зайофейкал и _Ел-Ахрейра_, както били приклекнали върху скалата, защото те знаели, че всяка дума е истина. Направо се слисали. Струвало им се, че са попаднали в ледени облаци, сетивата им били като вцепенени. Историята на Черния Заек проникнала в сърцата им като някой червей в орех, оставящ след себе си само пустота. Когато най-сетне ужасната история свършила, _Ел-Ахрейра_ се опитал да заговори на свой ред. Но той изобщо не могъл да събере мислите си. Започнал да заеква и да тича насам-натам, като някоя мишка, бягаща от нисколетящ ястреб. Черният Заек чакал в мълчание, без ни най-малък признак на нетърпение. Най-сетне станало ясно, че няма да има история от страна на _Ел-Ахрейра_. Членовете на _Ауслата_ го взели и го приспали дълбоко. Когато се събудил, ушите му ги нямало и само Зайофейкал бил при него в каменната бърлога и плачел като някое малко зайче.
	— О, господарю! — възкликнал Зайофейкал. — Какъв е смисълът на всички тези страдания? В името на Господ _Фрит_ и на зелената трева, нека да те отведа вкъщи.
	— Глупости — отговорил _Ел-Ахрейра_: — Излез да ми донесеш две хубави, големи листа лапад. Те много добре ще ми послужат за уши.
	— Те ще увехнат, господарю — казал Зайофейкал. — А самият аз и сега съм като попарен.
	Но _Ел-Ахрейра_ казал:
	— Ще изтраят достатъчно дълго за каквото имам да правя. Само че, не се сещам как точно да постъпя.
	Когато Зайофейкал излязъл, _Ел-Ахрейра_ се опитал да мисли ясно. Черният Заек не желаел да приеме живота му. Освен това ясно било, че сам той никога няма да успее да го надхитри — все едно да се състезава по бързо бягане върху ледена пързалка. Но ако Черният Заек не го мрази, тогава защо му причинява такива страдания? За да пречупи куража му и да го накара да си тръгне. Защо тогава просто не го отпрати? И защо Черният Заек трябва, преди да го нарани, все да изчаква той самият да предложи облог и да го изгуби? Изведнъж _Ел-Ахрейра_ се сетил какво е обяснението. Тези сенки нямали власт нито да го наранят, нито да го отпратят, без неговото собствено съгласие. Не, те не искат да му помогнат.
	Те само се опитват да овладеят волята му и да я пречупят, ако успеят. Но ако допуснем, че той намери сред тях нещо, с което да спаси народа си, ще могат ли да го спрат да го отнесе?
	Когато Зайофейкал се върнал, той помогнал на _Ел-Ахрейра_ да прикрие ужасните рани на главата си с две листа лапад наместо уши. Малко след това те заспали. Но _Ел-Ахрейра_ продължавал да сънува своите гладуващи зайци — как стоят на пост в подземните ходове, за да отблъскват войниците на крал Дарзин и възлагат всичките си надежди на него. Когато най-сетне _Ел-Ахрейра_ се събудил, бил целият като схванат от студ. Започнал да скита из ходовете на каменното селище. Докато подскачал наоколо, влачейки листата лапад от двете страни на главата си (защото тях той не можел да изправя и движи като предишните си уши), достигнал до място, където няколко тесни хода тръгвали надълбоко в земята. Тук намерил двамина от ужасната призрачна _Аусла_ да се занимават с някаква своя си работа. Те се извърнали и се втренчили в него, за да го уплашат, но _Ел-Ахрейра_ бил вече превъзмогнал чувството на страх и ги изгледал на свой ред, чудейки се какво може да са намислили този път да го убедят да загуби.
	— Върви си, _Ел-Ахрейра_ — казал накрая единият от тях. — Нямаш работа тук, в този кладенец. Ти си жив, а и вече много изстрада.
	— Не и колкото народа ми — отговорил _Ел-Ахрейра_.
	— Тук има достатъчно страдания за хиляда селища — казала сянката. — Не бъди толкова упорит, _Ел-Ахрейра_. В тези дупки се намират всички болести и напасти, които нападат зайците — треска, краста и вътрешни болести. А тук, в най-близката дупка, се намира бялата слепота, която изпраща накуцващи същества да умрат в полето и после дори и _елилите_ не докосват мъртвите им тела. Това ни е задачата, да поддържаме всички тези болести в готовност да бъдат използвани от _Инле`-Ра_. Защото каквото е, то трябва да бъде.
	Тогава _Ел-Ахрейра_ усетил, че няма какво повече да мисли. Престорил се, че си тръгва, но после изведнъж се обърнал, втурнал се към сенките и се пъхнал в най-близката дупка така бързо, както дъждовна капка попива в земята. И останал там да лежи, докато сенките потрепвали и бърборели около входа, защото те нямали власт да го движат, освен посредством страха му. След време те си тръгнали и _Ел-Ахрейра_ останал сам, чудейки се дали ще може да стигне до армията на крал Дарзин, без да си служи с мустаци и уши.
	Най-сетне, след като бил сигурен, че е стоял достатъчно в дупката, за да се зарази, _Ел-Ахрейра_ излязъл от дупката и тръгнал обратно по подземния ход. Не знаел колко бързо ще се прояви болестта и колко му остава да живее, но било ясно, че трябва да се връща час по-скоро, ако е възможно преди признаците на болестта да станат видими. Без да доближава Зайофейкал, трябва да му каже да бърза напред, да отиде при зайците в селището и да ги предупреди да блокират всички изходи и да стоят под земята, докато армията на крал Дарзин бъде унищожена.
	Спънал се в един камък в тъмното, защото бил трескав, а и нищо не усещал без мустаците си. В този момент се чул тих глас:
	— _Ел-Ахрейра_, къде отиваш?
	Без ушите си той нищо не чул, но усетил, че Черният Заек е до него.
	— Отивам си вкъщи, милорд. Нали казахте, че мога да си тръгна когато пожелая.
	— Имаш някакъв замисъл, _Ел-Ахрейра_ — казал Черният Заек. — Какъв е той?
	— Бях в кладенеца, милорд — отговорил _Ел-Ахрейра_. — Заразих се с бяла слепота и отивам да спася народа си, като унищожа врага.
	— А ти знаеш ли как се пренася бялата слепота? — попитал Черният Заек.
	_Ел-Ахрейра_ бил обхванат от внезапно безпокойство, но не казал нищо.
	— Тя се пренася от бълхите в заешките уши — обяснил Черният Заек. — Те преминават от ушите на някой болен заек в ушите на останалите зайци. Но, _Ел-Ахрейра_, ти нямаш уши, а бълхите не се интересуват от лападови листа. Ти не можеш нито да се заразиш, нито да пренесеш бялата слепота.
	Тогава най-сетне _Ел-Ахрейра_ почувствал как силата и куражът му го напускат. Паднал на земята. Опитал се да се надигне, но краката му се плъзгали по скалата. Опитал се да пълзи, а после просто легнал и замълчал.
	— _Ел-Ахрейра_ — проговорил най-сетне Черният Заек, — това тук е студено селище, лошо място за живите и изобщо неподходящо за горещи сърца и смели духове. Ти ми създаваш неприятности и неудобства. Върви си, аз сам ще спася народа ти. Недей да проявяваш дързостта да ме питаш кога. Тук няма време. Те вече са спасени.
	В този момент крал Дарзин и войниците му, които на свечеряване все още се подигравали на отстъпилите под земята зайци, внезапно били обхванати от объркване и ужас. Из полята като че се появили грамадни зайци с червени очи, надничащи зад магарешките бодли. Всички войници побягнали, а призрачните зайци изчезнали в тъмнината. Ето защо никой заек, разказващ историите за _Ел-Ахрейра_, не може да обясни какви са били тези същества и как са изглеждали. Нито едно от тях не е било видяно оттогава насам, чак до наши дни.
	Когато _Ел-Ахрейра_ най-сетне успял да се изправи на краката си, Черният Заек си бил тръгнал, а Зайофейкал идвал по подземния ход да го търси. Двамата приятели излезли навън в планината и тръгнали в мъглата, надолу по каменистото дере. Не знаели накъде отиват, освен че се отдалечават от селището на Черния Заек. Скоро си проличало, че _Ел-Ахрейра_ се бил разболял от шока и изтощението. Зайофейкал изкопал една дупка и там останали няколко дни.
	По-късно, когато _Ел-Ахрейра_ се почувствал по-добре, продължили нататък, но не могли да открият пътя за селището си. Толкова били объркани, че се наложило да молят за помощ и подслон други животни, които срещнали по пътя си. Скитането им продължило три месеца и имали много приключения. Някои от тях, както знаете, са предмет на цели самостоятелни истории. Веднъж живели с едно _лендри_ и му намерили фазанови яйца в гората. Друг път едва успели да избягат от една ливада по време на коситба. През цялото време Зайофейкал се грижел за _Ел-Ахрейра_, носил му свежи лападови листа и пъдел мухите от раните му, докато те заздравели.
	{img:sybranie.jpg|#"Върви си, аз сам ще спася народа ти. Недей да проявяваш дързостта да ме питаш кога. Тук няма време. Те вече са спасени."}
	Най-сетне, един ден се завърнали в селището. Било вечер. Слънцето осветявало очертанията на всички хълмове наоколо. Забелязали няколко зайци да _силфлеят_ — скубели трева или си играели около мравуняците. Двамата приятели се спрели на височината край полето, наслаждавайки се на носения от вятъра аромат на прещип и здравец.
	— Ами, те много добре изглеждат — зарадвал се _Ел-Ахрейра_. — Наистина са здрави и жизнени. Нека се промъкнем тихичко при тях, за да видим дали ще открием някои от капитаните на _Ауслата_ в селището. Няма защо да вдигаме много шум и да правим церемонии.
	И те тръгнали покрай синора, но не могли добре да се ориентират, защото селището се било разраснало и имало много нови дупки — както по склона, така и в полето. Спрели да поговорят с група пъргави и умни млади зайци и зайки, седнали под цветовете на бъзово дърво.
	— Искаме да намерим Върболист. Ще ни кажете ли къде е неговата бърлога? — запитал Зайофейкал.
	— Никога не съм чувал за него — отговорил един млад заек. — Сигурни ли сте, че той е в това селище?
	— Да, освен ако не е умрял — казал Зайофейкал. — Но вие сигурно сте чували за капитан Върболист? Той бе офицер в _Ауслата_ по време на сраженията.
	— Какви сражения? — запитал друг заек.
	— Сраженията срещу крал Дарзин.
	— О, старче, ти за това ли приказваш? — обадил се пак същият заек. — Тези сражения са приключили още преди да се родя.
	— Но сигурно знаете капитаните от _Ауслата_, участваш в тях? — попитал пак Зайофейкал.
	— За нищо на света не искам да имам нещо общо с тях — отвърнал заекът, — с тези старчоци с побелели мустаци. Какво ни трябва да знаем за тях?
	— Каквото са сторили — казал Зайофейкал.
	— Тези стари военни щуротии ли, старче? — казал първият заек. — Това отдавна е приключило. Няма нищо общо с нас.
	— Ако този Върболист е воювал с крал Как-му-беше-името, това си е негова работа — казала една от зайките. — Нас това изобщо не ни интересува, нали?
	— При това е вършел нещо много лошо — обадила се друга зайка. — Голяма срамота. Ако никой не воюва, няма изобщо да има войни, нали? Само че старите зайци не могат да проумеят това.
	Баща ми е участвал в тази история — обадил се вторият заек. — Понякога нещо го прихваща и започва да разказва. Но аз винаги бързо излизам. „Те направиха това и това и тогава ние сторихме еди-какво си.“ Направо свят да ти се завие. Бедният дядка, сигурно би искал да може да забрави. Но предполагам, че половината неща си ги измисля. И къде смятате, че е прихванал това нещо?
	— Ако нямате нищо против да поизчакате малко, сър — казал трети заек на _Ел-Ахрейра_, — ще ида да видя дали мога да намеря капитан Върболист. Не го познавам лично, нали разбирате, селището ни е голямо.
	— Много любезно от ваша страна — отговорил _Ел-Ахрейра_. — Но мисля, че аз вече достатъчно се ориентирах и сам ще мога да го намеря.
	_Ел-Ахрейра_ тръгнал покрай синора към гората, седнал под една леска и се загледал към полята. Когато светлината започнала да отслабва, той изведнъж усетил, че Господ _Фрит_ е наблизо, между листата.
	— Ядосаха ли те, _Ел-Ахрейра_? — запитал Господ _Фрит_.
	— Не, Господи — отговорил _Ел-Ахрейра_. — Не съм ядосан. Но се научих, че когато става дума за любими същества, страданията не са единственото нещо, за което можеш да ги съжаляваш. Един заек, ако не може да осъзнае какъв дар е получил с осигуряването на безопасността му, е по-беден и от гол охлюв, макар и той самият да не разбира това.
	— Мъдростта се открива в пустеещите хълмове, _Ел-Ахрейра_, където никой не идва да се храни, както и в каменистите склонове, където един заек напразно би се опитвал да си изкопае дупка. Но като става дума за дарове, донесъл съм тук няколко дреболии за теб. Две уши, опашка и мустаци. Ушите може отначало да ти се сторят странни. Сложил съм малко звездна светлина в тях, но наистина съвсем приглушена — така че да не издава такъв умен крадец като теб. А, ето че и Зайофейкал се връща. Много добре, имам нещо и за него. Хайде да…
	— Леско! Леско-Ра! — чу се изведнъж гласът на Съдинката иззад няколко репея, съвсем откъм края на малкия кръг слушатели. — Една лисица се изкачва по хребета!


>>	32. Оттатък железния път

E>
	Духа на съперничество и неразбирателство сред нас, който неведнъж спаси английската армия от поражение.
@	Генерал Журдан, „Военни спомени“
E$

	Някои хора си мислят, че зайците прекарват голяма част от времето си в бягане от лисици. Вярно е, че всеки заек се страхува от лисици и би се стрелнал нанякъде само като подуши лисича миризма. Но много зайци не виждат дори и една лисица през целия си живот, а вероятно много малко стават действително жертва на един такъв враг, който мирише силно и тича по-бавно от тях. Ако някоя лисица се опитва да хване заек, обикновено тя пълзи срещу вятъра и под прикритие — да кажем откъм някоя гора към по-открито място. И ако успее да достигне близо до мястото, където зайците _силфлеят_ покрай някой склон или в полето, лисицата остава неподвижно на място и очаква сгоден случай за бързо грабване. Твърди се, че понякога ги омайва, подобно на невестулка, като започва да се търкаля и да играе на открито и неусетно се приближава до тях. Но във всички случаи е сигурно, че никоя лисица не тръгва на лов за зайци, като върви открито по някой хребет на залез-слънце.
	Нито Леско, нито останалите слушатели на Глухарчето бяха виждали лисица някога през живота си. Но все пак знаеха, че една ясно забелязваща се лисица на открито място не е опасна, ако бъде открита навреме. Леско осъзна, че е проявил неблагоразумие като позволи на всички да наобиколят Глухарчето, без да остави някой на пост. Доколкото имаше вятър, той бе от североизток, така че идващата откъм запад лисица би могла да налети на тях без предупреждение. Но отдалечаването на Петко и Съдинката ги бе спасило от тази опасност. Леско съобрази още в мига на предупреждението на Съдинката, че Петко вероятно не бе искал открито да го съветва пред другите, но веднага се бе възползвал от уплахата на Съдинката, за да застане на пост.
	Сега Леско веднага започна да мисли какво да сторят. Ако лисицата бе все още далеч, те нямаше нужда нищо друго да правят, освен да побягнат. Наблизо имаше гориста местност и те биха могли да изчезнат в нея, без много-много да се разпръскват, след което щяха да продължат пътя си нататък. Леско се промъкна през репеите и попита:
	— Колко е далеч лисицата? И къде е Петко?
	— Тук съм — отговори Петко от няколко ярда разстояние. Той бе приклекнал под дългите клони на един шипков храст. Без да извръща глава към приближилия се Леско, Петко посочи:
	— А ето там е и лисицата.
	Леско проследи погледа му. Неравната и покрита с тревисти растения повърхност на хребета се спускаше надолу пред тях. Това бе един дълъг склон, ограден от север от Цезаровия пояс. Последните лъчи на залязващото слънце директно го огряваха през една просека в гората. Лисицата бе под тях и все още доста надалеч. Макар и да идваше точно от подветрената страна и вероятно да ги бе подушила, не изглеждаше особено заинтересована от лов на зайци. Тя се изкачваше равномерно по склона, като някое куче, и влачеше опашката си с бяла козина на върха. Цветът й бе пясъчно кафяв, с по-тъмни крака и уши. Дори и в такъв момент, когато очевидно не бе тръгнала на лов, тя имаше лукав и хищнически вид, което накара наблюдателите от шипковия храст да потреперят. За момент лисицата се скри от погледите им, докато минаваше зад няколко магарешки бодли. В този миг Леско и Петко се върнаха при останалите.
	— Хайде — каза Леско, — ако досега не сте виждали лисица, по-добре не се бавете да я наблюдавате. Просто ме следвайте.
	Леско тъкмо се готвеше да поведе зайците нагоре към южната страна на хребета, когато изведнъж един заек ги изблъска и двамата с Петко и се втурна напред на открито. Леско се спря и смаяно попита:
	— Кой бе това?
	— Голям Перчем — отговори Петко, гледайки втренчено напред.
	И двамата бързо се върнаха при шипковия храст и отново се взряха към хребета. Голям Перчем, без изобщо да се крие, подскачаше предпазливо надолу — право по посока на лисицата. Те слисано го гледаха как се приближава към лисицата, без тя да му обръща внимание засега.
	— Леско — обади се Сребърен Блясък отзад. — Дали да не ида да…
	— Никой да не се движи — нареди бързо Леско. — Всички стойте мирно.
	Лисицата забеляза приближаващия се заек на разстояние около 30 ярда*. Тя се спря за момент и после продължи напред в лек тръс. Голям Перчем се приближи съвсем близо до нея и чак тогава се извъртя и започна да катери северния склон на хребета — по посока на гористия пояс. Лисицата отново се поколеба и после го последва.
	[* Около 27 метра. — Б.‍пр.‍]
	— Какво иска да направи? — промърмори Къпината.
	— Опитва се да я отдалечи оттук, предполагам — отговори Петко.
	— Но това не бе необходимо! И без това можехме да избягаме.
	— Проклет глупак! — не можа да се сдържи Леско. — Не си спомням друг път да съм бил толкова ядосан.
	Лисицата ускори хода си и се отдалечи доста от тях. Изглеждаше, че настига Голям Перчем. Слънцето бе вече залязло и в отслабващата светлина те едва видяха как той навлезе в ниските храсти в гората. Той се скри от погледа, а лисицата го последва. Известно време всичко бе тихо. После, ужасно отчетливо прозвуча над целия пуст хребет предсмъртния писък на ранен заек.
	— О _Фрит_ и _Инле`_! — извика Къпината и тропна с лапа. Съдинката се накани да побегне. Но Леско не помръдна от мястото си.
	— Да тръгваме ли, Леско? — попита Сребърен Блясък. — Вече не можем да му помогнем.
	В този миг Голям Перчем изведнъж изскочи от гората, тичайки много бързо. Още преди другарите му да осъзнаят, че е жив, той прекоси обратно целия склон на хребета, втурна се към тях и извика:
	— Хайде! Да се махаме оттук.
	— Но какво стана? Ти ранен ли си? — запита объркан Синчеца.
	— Не — отговори Голям Перчем, — никога не съм бил по-добре. Да тръгваме!
	— Можеш да почакаш, докато се приготвя — каза Леско със студен и ядосан тон. — Ти направи всичко възможно да се самоубиеш и се държа като пълен глупак. Така че, сега замълчи и седни на едно място.
	Леско се извърна и, въпреки че вече бе доста тъмно, се престори като че ли все още гледа към хребета. Но останалите зайци зад него бяха нервни и не ги свърташе на едно място. Някои започнаха да навлизат в подобно на унес състояние на загуба на досег с реалността. Дългият ден над земята, близкият и обрасъл с растителност хребет, страшната току-що изслушана история, внезапната поява на лисицата, шокът от необяснимото приключение на Голям Перчем — цялата тази поредица от събития бе разстроила духовете. Всички изглеждаха малко унесени и с притъпени реакции.
	— Измъквай ги оттук, Леско — прошепна Петко, — преди всички съвсем да се извеят.
	— Е, лисицата я няма — каза бодро Леско. — Отишла си е и ние също ще си тръгнем. Но в името на всичко свято, не се разпилявайте, защото ако някой се загуби в тъмното, може после и да не успеем да го намерим. И помнете, ако срещнем непознати зайци, първо ще ги атакувате и после ще задавате въпроси.
	Те прекосиха покрайнините на гората от южната страна на хребета и след това, по един или по двама, пресякоха пустия път зад нея. Малко по малко, духовете им започнаха да се проясняват. Намираха се в открита земеделска земя — фактически можеха както да чуят, така и да помиришат фермата, разположена не много далеч, по посока на залязващото слънце. Придвижването бе леко — наоколо имаше гладки и обширни пасища, с лек наклон надолу, разделени не със синори, а с обширни и ниски насипи, широки като алеи и обрасли с бъз, кучешки дрян и чашкодрян. Такава типично заешка обстановка действаше успокояващо след горския пояс и обраслия с високи треви хребет. Така изминаха значително разстояние, спирайки се от време на време да се ослушат и да помиришат въздуха, преди пак да тръгнат да тичат един подир друг, от поредното прикритие до следващото. Най-сетне Леско реши, че вече е безопасно да даде почивка. Но веднага щом постави Великденчето и Крепис на пост, отведе Голям Перчем малко настрани и му каза:
	— Много съм ти ядосан. Точно ти си заекът, без когото нищо няма да можем да постигнем, а ти да се подложиш на такъв глупав риск. Това не бе необходимо и дори не бе умно. Какво искаше да направиш?
	— Боя се, че просто не се овладях, Леско — отговори Голям Перчем. — Цял ден бях като цапнат в главата и обмислях тази работа там с _Ефрафа_ — направо не бях на себе си. Като съм в такова състояние, трябва нещо да направя — нали разбираш, да се сбия, да поема някакъв риск. Помислих си, че ако излъжа лисицата, ще престана да се безпокоя толкова за другото нещо. И точно така стана, да знаеш — сега се чувствам доста по-добре.
	— Играеш си на _Ел-Ахрейра_! — продължи да се ядосва Леско. — Нещастник такъв, можеше да си пожертваш живота за нищо — всички помислихме, че така е станало. Бъди така добър, друг път да не постъпваш по този начин. Знаеш, че всичко зависи от тебе. Но я ми кажи, какво всъщност стана в гората? Защо извика така, след като не си ранен?
	— Не аз извиках — отговори Голям Перчем. — Случи се нещо много странно, а боя се — и много лошо. Готвех се да избягам от хомбата сред дърветата, нали разбираш, и после да се върна при вас. Така че като влязох сред храсталаците спрях да подскачам и се готвех да се затичам наистина много бързо, когато изведнъж се изправих лице в лице с група непознати зайци. Те идваха срещу мен, като че ли се бяха насочили към открития хребет. Естествено, нямах време да ги огледам внимателно, но изглеждаха доста едри. Извиках им: „Внимавайте! Бягайте!“, но те гледаха само как да ме спрат. Един от тях ми каза: „Стой на място!“ или нещо подобно и после ми препречи пътя. Така че аз го съборих на земята — нямаше какво друго да направя и побягнах. Следващото нещо, което чух, бе този ужасен писък. Разбира се, тогава тръгнах още по-бързо, излязох от гората и се върнах при вас.
	— Така че хомбата хвана този непознат заек?
	— Така трябва да е станало. Всъщност аз я заведох точно при непознатите зайци, макар и да нямах такива намерения. Но не видях какво точно се е случило.
	— А какво е станало с останалите зайци?
	— Нямам представа. Предполагам, че са избягали.
	— Разбирам — каза Леско замислено. — Може пък да сме имали късмет в цялата тази история. Но виж какво, Голям Перчем — повече недей да правиш номера, докато не дойде моментът за това — прекалено много неща зависят от теб. Най-добре стой наблизо до Сребърен Блясък и до мен — ние ще ти поддържаме духа.
	В този момент при тях се доближи Сребърен Блясък.
	— Леско — каза той, — току-що се ориентирах къде сме и трябва да ти кажа, че сме прекалено близо до _Ефрафа_. Смятам, че трябва да тръгнем веднага.
	— Намерението ми е да заобиколим _Ефрафа_, колкото може по-отдалеч — отговори Леско. — Смяташ ли, че можеш да ни заведеш до железния път, за който ни разправи Зелениката?
	— Струва ми се, че да — каза Сребърен Блясък. — Но не можем да опишем много голяма дъга, защото всички ще се изтощят напълно. Не може да се каже, че знам точно пътя, но посоката ми е ясна.
	— Е, тогава трябва просто да поемем риска — реши Леско. — Ако успеем да стигнем там в ранната утрин, всички ще могат да си починат от другата страна.
	Тази нощ повече приключения нямаше. Движеха се по краищата на полята, под слабата светлина на лунния сърп. Но полутъмното пространство наоколо бе пълно със звуци и живот. По едно време Жълъда уплаши един дъждосвирец, който започна да лети около тях и да издава пронизителни звуци, докато най-сетне те прекосиха един скат и той остана назад. Скоро след това, съвсем близо до тях се чу непрекъснатото къркорене на един козодой — това бе миролюбив звук, без никаква заплаха, който постепенно затихна, докато се отдалечаваха. А веднъж пък чуха вика на дърдавец, скрит сред високата трева на една пътека (неговият глас прилича на звука, получаващ се при прокарването на човешки нокът по зъбците на гребен). Но не срещнаха никакви _елили_ и макар непрекъснато да се оглеждаха за _ефрафски_ патрул, можаха да забележат само мишки и няколко таралежа, тръгнали на лов за голи охлюви покрай канавките.
	Накрая, след като първата чучулига започна да се издига към просветляващото небе, Сребърен Блясък (чиято бледа козина бе потъмняла от росата) дойде накуцвайки при Леско, който в този момент тъкмо се опитваше да окуражи Синчеца и Съдинката.
	— Смелост, Синчец! — каза Сребърен Блясък. — Струва ми се, че сме близо до железния път.
	— Изобщо не бих ви занимавал с душевното си състояние — отговори Синчеца, ако лапите ми не бяха така уморени. Голите охлюви са щастливци, че нямат лапи. Мисля, че ще стана гол охлюв.
	— Тогава аз пък ще стана таралеж — обади се Леско. — Така че по-добре продължавай нататък!
	— Ама не приличаш на таралеж — отговори Синчеца. — Нямаш достатъчно бълхи. Както знаеш, голите охлюви също нямат бълхи. Каква успокояваща мисъл да си охлюв гол сред глухарчета уютни…
	— И да усетиш на коса острия клюн — прекъсна го Леско. — Добре, Сребърен Блясък, идваме. Но къде е железният път? Зелениката говореше за стръмен и обрасъл с растителност склон. Не виждам нищо подобно наоколо.
	— Той изглежда така близо до _Ефрафа_. Тук, обаче, е в нещо като дере. Не го ли помирисваш?
	Леско сбърчи нос. В студения и влажен въздух веднага усети неестествения мирис на метал, пушек от въглища и смазочно масло. Тръгнаха напред и много скоро можаха да погледнат надолу към пролома на железопътната линия, надничайки изпод храстите и растителността по края й. Всичко бе спокойно. Наистина, шест-седем врабчета кацнаха на самата линия и започнаха да кълват нещо между траверсите, но тази гледка бе по-скоро успокоителна по някакъв начин.
	— Да прекосим ли линията, Леско-Ра? — запита Къпината.
	— Да, веднага — отговори Леско. Нека тя да остане между нас и _Ефрафа_.
	Зайците започнаха да слизат в пролома малко колебливо, като че ли все пак очакваха да се появи от утринния сумрак огненият и гръмовен ангел на _Фрит_. Но тишината се запази. Скоро всички започнаха да се хранят в полянката оттатък линията, вече прекалено уморени, за да вземат някакви предпазни мерки или да мислят за каквото и да е друго нещо, освен за почивка на уморените им лапи и за скубане на трева.
	_Киа_ долетя над листвениците, спусна се, кацна сред зайците и сгъна големите си светлосиви крила.
	— Гу’син Леско, какво вие правите? Вие няма тук останете?
	— Всички са много уморени, _Киа_. Трябва им почивка.
	— Тук не трябва почивате. Тука зайци дойдат.
	— Да, но не веднага. Можем да…
	— Да, да, идват вас намерят! Многу близо са!
	— О, проклети да са тези патрули! — ядоса се Леско. — Хайде всички, тръгвайте към гората отсреща. Да, и ти също, Великденче, освен ако не искаш да ти сдъвчат ушите в _Ефрафа_. Хайде, движение!
	Зайците се заклатушкаха по пасището към гората и, щом стигнаха там, веднага легнаха на земята под елховите дървета, напълно изтощени. Леско и Петко отново се консултираха с _Киа_.
	— Няма как да отидем по-нататък, _Киа_ — каза Леско. — Те са вървели през цялата нощ, нали разбираш. Ще трябва днес тук да преспим. Наистина ли видя патрул?
	— Да, да, те дошли от другата страна на железния път. Вие тръгнали точно навреме.
	Е, значи ти ни спаси. Виж, _Киа_, можеш ли да идеш да погледнеш къде са сега? Ако са си тръгнали, ще кажа на всички тук, че могат да заспиват. Не че има нужда да им се каже такова нещо — погледни ги само как изглеждат!
	_Киа_ се върна с новината, че _ефрафският_ патрул се е върнал обратно, без да прекоси железния път. След това предложи самият той да стои на пост до вечерта и Леско, с голямо облекчение, веднага каза на всички зайци, че могат да заспиват. Всъщност един-двама вече бяха заспали, легнали на открита земя. Леско се поколеба дали да не ги събуди и да ги накара да се скрият вътре в гората, но докато мислеше за това, самият той заспа.
	Денят се оказа топъл и спокоен. Гривиците сънливо се обаждаха сред дърветата, а от време на време се чуваше и закъсняло кукане. В полето нямаше никакво движение, освен постоянното поклащане на опашките на кравите, застанали една до друга на сянка.


>>	33. Голямата река

E>
	Никога през живота си дотогава не бе виждал река — това лъскаво, криволичещо и възпълно животно … Всичко в нея бе раздвижено и трептящо — проблясъци, блещукания и искри, ромон и водовъртежи, шумолене и мехурчета.
@	Кенет Греъм, „Шумът на върбите“
E$

	Като се събуди, Леско веднага се стресна, защото наоколо се чуваха резките викове на някакво ловуващо същество. Той бързо се огледа, но не забеляза никакви признаци за тревога. Бе вечер. Някои зайци бяха вече будни и се хранеха в покрайнините на гората. Леско съобрази, че виковете, макар и сепващи и настойчиви, бяха много слаби и пискливи — значи не идваха от някакъв вид _елил_. Те идваха отгоре. Един прилеп прелетя през короната на дървото над Леско, без да докосне дори едно клонче. Той бе последван от още един. Леско усети присъствието на още много прилепи наоколо, които ловяха мухи и молци и летейки, надаваха своите слаби крясъци. Човешко ухо трудно би могло изобщо да ги чуе, но за зайците въздухът бе изпълнен с техните викове. Навън от гората, полето бе все още ярко осветено от вечерното слънце, но между елховите дървета светлината бе доста отслабнала и прилепите сновяха насам-натам. В смесица с аромата на елховата смола, имаше още един силен и благоуханен, но все пак остър мирис — на някакви цветя, непознати на Леско. Той го проследи до неговия източник, в покрайнините на гората. Идваше от няколко групички сапунчета*, гъсто израсли в самия край на пасището. Някои от тях все още не бяха цъфнали и пъпките им се виеха като заострени розови спирали върху бледозелени венчета. Повечето, обаче, имаха вече звездообразни цветове и издаваха силен аромат. Прилепите всъщност ловяха привлечените от мириса на сапунчетата мухи и молци.
	[* Латинското наименование на това цвете (soapwort) е Saponaria Officinalis. — Б.‍пр.‍]
	Леско пусна _храка_ и започна да се храни в полето. Разтревожи го състоянието на задната му лапа. Преди време бе помислил, че е вече излекувана, но продължителният преход през хълмовете очевидно се бе оказал непосилно натоварване за разкъсания от сачмите мускул. Зачуди се дали има още много път до реката, за която бе споменал _Киа_. В случай че се окажеше така, бе сериозно загазил.
	— Добре ли си, Леско-Ра? — запита Съдинката, който се показа откъм сапунчетата. — Едната ти задна лапа изглежда странно, влачиш я.
	— Не, всичко е наред — отговори Леско. — _Хлао-ру_, знаеш ли къде е _Киа_? Искам да поговоря с него.
	— Той отлетя да провери дали няма патрул наблизо, Леско-Ра. Голям Перчем се събуди преди известно време и заедно със Сребърен Блясък го накараха да отлети. Не искаха да те безпокоят.
	Леско се подразни. Много по-добре щеше да е _Киа_ веднага да му каже накъде да вървят, вместо да търси патрули. Предстоеше им да прекосяват река и неговото мнение бе, че е по-добре да сторят това веднага. Както бе ядосан, започна да чака връщането на _Киа_. Това още повече го изнерви. Започваше да се съмнява дали не е действал прибързано. Ясно бе, че Зелениката съвсем реалистично бе оценил опасностите в близост до _Ефрафа_. Без съмнение, Голям Перчем по чиста случайност бе завел лисицата точно срещу един Далечен Патрул, вероятно следващ тяхната диря. После, на сутринта, отново с късмет и благодарение на помощта на _Киа_, очевидно се бяха разминали съвсем близо с втори патрул при железопътната линия. Вероятно Сребърен Блясък имаше право и някой патрул вече ги бе забелязал и докладвал за тяхното присъствие, без изобщо да разберат? Дали генерал Ранилист нямаше някакъв свой _Киа_? Дали някой прилеп не разговаряше с него точно в момента? Как да предвидиш и да предотвратиш всякакви възможни опасности? Тревата му се стори кисела, а слънчевите лъчи — студени. Леско приклекна под елите, силно обезпокоен. Вече не се сърдеше толкова на Голям Перчем — разбираше как се е почувствал. Чакането хич не е приятно. Не можеше място да си намери, защото изпитваше нужда да предприеме някакво действие. Точно когато реши да не чака повече, а да събере всички и да тръгнат веднага, се появи _Киа_ откъм пролома на железния път. Той се приземи тромаво сред елите, при което прилепите замлъкнаха.
	— Гу’син Леско, зайци няма. Мисля, те сигурно не искат да пресичат железния път.
	— Добре. Далеч ли е до реката, _Киа_?
	— Не, не. Тя близо, в гората.
	— Чудесно. Ще можем ли да намерим къде да я пресечем?
	— Да, да. Аз вас покаже мост.
	Зайците съвсем малко се бяха придвижили в гората, когато усетиха, че са близо до реката. Почвата стана мека и влажна. Доловиха мирис на тръстика и вода. Изведнъж между дърветата прокънтя острият и вибриращ вик на водна кокошка, последван от плясък на криле и на излитане от водата. Дори и шумоленето на листата имаше особено ехо, като че звукът се отразяваше от отдалечена суша. Малко по-нататък можаха ясно да чуят и самата вода — ниският и непрекъснат звук на падаща от не много високо вода. Едно човешко същество, ако чуе от известно разстояние шума, издаван от множество хора, има представа за големината на това множество. По същия начин, звукът на реката показа на зайците, че тя е много по-голяма от всички други реки, които те бяха виждали досега — широка, гладка и с бързо течение. Спирайки се сред зарасличетата* и ниския бъз наоколо, те се споглеждаха, търсейки успокоение един от друг. После с бавен ход навлязоха колебливо в по-открита местност. Реката все още не се виждаше, но отпред се забелязваха вече проблясъци и танц на отразена светлина във въздуха. Не след дълго Леско, който куцукаше най-отпред заедно с Петко до себе си, стигна до тясна зелена пътека, разделяща гората от речния бряг.
	[* Латинското наименование на зарасличетата (comfrey) е Symphytum. — Б.‍пр.‍]
	Пътеката бе гладка като някоя алея и без никакви храсти или бурени по нея — тя бе поддържана в този вид заради рибарите. На оттатъшната й страна растяха буйно крайречни растения, така че тя бе отделена от реката с нещо подобно на жив плет от пурпурен върболист, висока върбовка*, бълхавче, гърлица и дъбравник, тук-там вече цъфнали. От гората изскочиха още двама-трима от заешката група. Надничайки през растителната завеса, те успяха да зърнат отделни части от гладката и блещукаща река, очевидно много по-широка и по-бърза от река Енборн. Макар и да не се забелязваше враг или друга непосредствена опасност, те почувстваха безпокойството и съмненията на тези хора, които, без да се усетят, са стигнали до някакво внушаващо страхопочитание място и където те самите са жалки личности без особено значение. Когато Марко Поло най-сетне достигнал до „Катай“, не бе ли почувствал, при това със свито сърце, стъписване от факта, че огромната и прекрасна столица на една империя е съществувала през всичките години на живота му и дори много преди това, а той не е и подозирал дори за нея? Че тя не се нуждае от нищо, което би могъл да предложи не само той, но и цяла Венеция, дори Европа? Че е пълна с чудеса, които той не разбира? Че неговото пристигане е само един незначителен факт? Ние знаем, че той е преживял такива неща, подобно на много други пътешественици, които не са и подозирали какво ще открият. Нищо друго не те поставя така на мястото ти, както пристигането на непознато и приказно място, където обаче никой дори не забелязва учудения ти поглед.
	[* Латинското наименование на върбовката (willow-herb) е Epilobium. — Б.‍пр.‍]
	Зайците бяха неспокойни и объркани. Приклекнаха на тревата и започнаха да душат речните аромати, носени от хладния вечерен въздух. Скупчиха се наблизо един до друг, като всеки тайно се надяваше да не види в очите на останалите собственото си безпокойство. Когато Съдинката излезе на пътеката, едно грамадно и блещукащо водно конче, дълго четири инча*, цялото в смарагдовозелен и самуреночерен цвят, се появи при рамото му; после застина бръмчейки на едно място във въздуха и изчезна бързо като светкавица в тръстиката. Съдинката тревожно отскочи назад. Точно в този момент се чу пронизителен и вибриращ вик и той забеляза между растенията една блестяща светлосиня птица как лети над водата. Малко след това съвсем близо се чу цопването на нещо доста тежко в реката — но никой не можеше да каже какво същество бе това.
	[* Над 10 см. — Б.‍пр.‍]
	Оглеждайки се да види Леско, Съдинката забеляза малко по-нататък _Киа_ — той бе кацнал в една плитчина между две туфи върбовка. Опитваше се да промуши и да грабне с човката си нещо от калта наоколо и след няколко секунди успя да измъкне една шест инча дълга* пиявица, която погълна наведнъж. Малко по-надолу по пътеката, Леско чистеше козината си от подрумчета и слушаше какво му говори Петко, както бяха седнали под един рододендрон. Съдинката се затича покрай брега и се присъедини към тях.
	[* Около 15 см. — Б.‍пр.‍]
	— Всичко е наред с това място — казваше точно в този момент Петко. — Опасността тук не е по-голяма, отколкото където и да е другаде. И нали _Киа_ ще ни покаже къде да прекосим реката? Въпросът е да сторим това, преди да се е стъмнило.
	— Ама те никога няма да се съгласят да спрат тук — отговори Леско. — Не можем да стоим и да чакаме Голям Перчем на подобно място. То е неестествено за зайци.
	— Напротив, можем, успокой се. Те ще свикнат с обстановката по-бързо, отколкото си мислиш. Казвам ти, тук е по-добре от едно-две други места, където сме били. Не всички странни неща са лоши. Съгласен ли си аз да ги преведа отсреща? Можеш да кажеш, че е заради крака ти.
	— Добре — отговори Леско. — _Хлао-ру_, би ли казал на всички да дойдат тук?
	Като се отдалечи Съдинката, Леско се обърна към Петко и му каза:
	— Чувствам се неспокоен, Петко. Толкова много искам от тях, а и планът съдържа много рискове.
	— Нашите зайци са по-смели, отколкото си мислиш — отговори Петко. — Ако трябваше да…
	Но в този момент се чу дрезгавият глас на _Киа_, който подплаши едно кацнало в храстите орехче:
	— Гу’син Леско, ти какво чака?
	— Да ни кажеш накъде да вървим — отговори Петко.
	— Мост близо. Отивате нататък и видите.
	Там, където бяха, горската растителност бе съвсем наблизо до зелената пътека, но по-надолу по течението (както те интуитивно почувстваха), на нейно място идваше открита паркова местност. Натам се и запътиха, като Леско последва Петко.
	Леско не знаеше какво значи мост. За него това бе просто една от непознатите думи на _Киа_, за които той не се осмели да поиска по-подробно разяснение. Въпреки доверието му към _Киа_ и уважението към големия му опит, щом излязоха на открито той се разтревожи още повече. Очевидно това бе някакво човешко място, често посещавано и опасно. Малко по-нататък се виждаше път. Леско веднага забеляза колко неестествено равна бе затревената площ. Спря се и се загледа. Най-после, като се увери, че наблизо няма хора, се приближи предпазливо до края на тревата.
	Пътят там прекосява реката по мост, дълъг около 30 фута*. Леско изобщо не забеляза нещо необичайно в това. Представата какво е мост бе непонятна за него. Той видя само парапета от двете страни на моста. Подобно нещо се наблюдава и при някои африкански селяни, които никога не са напускали отдалечените си селища — те не се изненадват особено, ако видят самолет например. Това просто е нещо неразбираемо за тях. Но ако зърнат за пръв път как някой кон тегли каруца, веднага ще се оживят, ще започнат да сочат с ръка и да се радват на изобретателността на човека, измислил това. Така че Леско изобщо не се изненада, че пътят прекосява реката. Единствено се обезпокои, че по него почти нямаше трева, където да могат да се скрият. Зайците му щяха да се виждат отвсякъде и нямаше накъде да се втурнат да бягат, освен по самия път.
	[* Около 10 метра. — Б.‍пр.‍]
	— Смяташ ли да рискуваме, Петко? — попита той.
	— Не мога да разбера, защо се безпокоиш — отговори Петко. — Нали точно ти отиде в двора на фермата и после в бараката при питомните зайци. Това тук е много по-безопасно. Хайде — всички ни гледат как се колебаем.
	Петко подскочи на пътя. Огледа се за момент и после се насочи към близката страна на моста. Леско го последва и се насочи към парапета откъм горното течение на реката. Огледа се и видя Съдинката наблизо. Точно по средата на моста, Петко седна — съвсем спокоен и без да бърза. Другите два заека се присъединиха към него.
	— Хайде да изиграем една сценка — предложи Петко. — Да ги накараме да изпитат любопитство. Те ще ни последват, просто за да разберат какво гледаме.
	Отстрани на моста нямаше перваз, така че те можеха да паднат във водата, три фута* по-долу. Застанали под най-ниския парапет, те погледнаха към горното течение и сега за пръв път видяха ясно цялата ширина на реката. Мостът не бе впечатлил особено Леско, но реката направо го смая. Той помнеше река Енборн, с нейната начупена повърхност от стърчащи камъни и растения. Но сега река Тест — грижливо поддържана за риболов на пъстърва и почистена от бурени, му се стори като цял воден свят.
	[* Около един метър. — Б.‍пр.‍]
	{img:most.jpg|#"Смяташ ли да рискуваме, Петко?"}
	Тя бе широка цели десет ярда*1, имаше бързо течение, гладка повърхност и тук-там блестеше в светлината на вечерното слънце. Отраженията на дърветата по равномерно течащата вода бяха цели — като на повърхността на езеро. Нито един стрък от тръстика или някакво друго растение не се виждаше над повърхността на водата. Наблизо до левия бряг се носеха по течението няколко преплетени лютичета, с потънали под водата листа. Още по-тъмни, почти черни, бяха килимите от речен мъх — техните дебели пластове лежаха неподвижно на речното дъно, като само няколко дълги водорасли се поклащаха бавно насам-натам. Също така се люлееха и обширни участъци от светлозелен кресон — но те се диплеха от течението — бързо и леко. Водата беше много бистра, а дъното бе покрито с чисти жълти камъчета. Дори и по средата, дълбочината бе не повече от четири фута*2. Като се взираха във водата, зайците различиха фини песъчинки от раздробен чакъл и креда да се носят от течението, също като носен от вятъра прах. Изведнъж изпод моста изплува с плавно движение на плоската си опашка една риба с чакълоподобен цвят, дълга колкото заек. Наблюдателите, застанали точно над нея, можаха да видят тъмните петна от двете й страни. Тя предпазливо се задържа на едно място срещу течението, точно под тях, като се извиваше вълнообразно. На Леско му напомни за котката в двора на фермата. Докато я гледаха, тя заплува нагоре с леко плясване и се спря точно под повърхността. Миг по-късно сплесканата й муцуна се показа над водата и те видяха отворената й уста, напълно бяла отвътре. Ритмично и без да бърза, тя засмука едно плуващо насекомо*3 и потъна обратно във водата. Във водата се появиха няколко последователни кръгчета и нарушиха както целостта на отраженията, така и прозрачността й. Постепенно течението стана пак гладко и те забелязаха как отдолу рибата маха с опашка, за да остава неподвижна срещу течението.
	[*1 Около 8 метра. — Б.‍пр.‍]
	[*2 Около 1,40 метра. — Б.‍пр.‍]
	[*3 Английското наименование е sedge-fly — Б.‍пр.‍]
	— Воден ястреб! — възкликна Петко! — Значи дори и там отдолу има същества, които ловуват! Внимавай да не паднеш, _Хлао-ру_. Нали помниш историята за _Ел-Ахрейра_ и щуката.
	— Тя би ли ме изяла? — запита Съдинката с втренчен поглед.
	— Там може да има много същества, способни на това — отговори Леско. — Откъде бихме могли да знаем? Хайде, да вървим нататък. Какво щяхте да правите, ако се беше появило някое _хрудуду_?
	— Щях да се затичам — отговори Петко. — Ето така.
	И той се спусна към другата страна на моста и тревата зад нея.
	На отвъдната страна на реката имаше храсти и големи конски кестени, които стигаха току до самия мост. Почвата бе влажна, но поне имаше достатъчно прикрития. Петко и Съдинката започнаха веднага да копаят дупки, докато Леско седна да подъвче пелети и да даде почивка на болния си крак. Скоро към тях се присъединиха Сребърен Блясък и Глухарчето, но останалите зайци, по-колебливи дори и от Леско, все още бяха приклекнали във високата трева на десния бряг на реката. Най-сетне, точно преди да се стъмни, Петко се върна по моста и ги придума да го последват. За всеобща изненада, Голям Перчем продължи да не иска да мине по моста и се наложи _Киа_, който междувременно се бе върнал от поредния си полет над _Ефрафа_, да попита да не би Голям Перчем да иска да му докара някоя лисица.
	Последвалата нощ се стори на всички несигурна. Леско осъзнаваше, че са в човешки район и се опасяваше да не дойде някое куче или котка. На няколко пъти чуха бухали, но не бяха атакувани от _елили_ и на сутринта бяха с подобрено настроение.
	Веднага щом се нахраниха, Леско ги изпрати да изследват околностите. Стана още по-ясно, че почвата близо до реката е прекалено влажна за зайци. На места бе дори заблатена. Там растеше тръстика, а също розов благоуханен валериан и клюмнали водни омайничета. Сребърен Блясък докладва, че е по-сухо нагоре в гората и Леско се замисли — дали да не отидат там на ново място и да започнат пак да копаят. Но денят стана доста горещ и влажен и всякаква дейност пресекна. Слабият бриз изчезна съвсем. От слънчевата топлина се надигна влага над гъсталаците по брега. Въздухът заприлича по цвят на хидрофан* и се изпълни с миризма на водна мента. Зайците се скриха на сянка. Дълго преди _ни-Фрит_, всички бяха задрямали из храсталаците.
	[* Вид минерал. — Б.‍пр.‍]
	Час когато в късния следобед започна да застудява, Леско се пробуди внезапно и видя наблизо _Киа_. Чайката се разхождаше нервно около него и кълвеше нетърпеливо нещо във високата трева. Леско бързо се изправи.
	— Какво има. _Киа_? Да не идва патрул?
	— Не, не. Всичко е добре, за да спите като някои бухали. Може би аз тръгна към Голяма Вода. Гу’син Леско, вие сега скоро вземете майки? Какво чакате?
	— Прав си, _Киа_, трябва да започваме. Проблемът е, че виждам как да започнем, но не знам как да свършим нещата.
	Леско си проправи път през тревата, събуди първия попаднал му заек (така се случи, че това бе Синчеца) и го изпрати да извика Голям Перчем, Къпината и Петко. Като дойдоха, той ги заведе при _Киа_ — на брега на реката.
	— Ето каква е задачата, Къпина — заговори Леско. — Нали помниш, онази вечер, в подножието на хълма, ти казах, че трябва да направим три неща — да изведем зайките от _Ефрафа_, да се противопоставим на преследването и после да изчезнем така, че да не могат да ни открият. Планът, който ти измисли, е много сполучлив. С него първите две точки ще са успешни — сигурен съм. Но какво ще кажеш за последната? Ефрафските зайци са бързи и свирепи. Те ще ни намерят, ако можем да бъдем намерени и аз много се съмнявам, че ще можем да им избягаме — особено като има с нас и зайки, които никога не са излизали от _Ефрафа_. Не бихме могли и да ги пресрещнем и да се бием с тях докрай — прекалено малко сме за тази цел. А на всичко отгоре и кракът ми пак не е в ред. Така че, какво да правим?
	— Не знам — отговори Къпината. — Но очевидно трябва да изчезнем по някакъв начин. Дали не можем да преплуваме реката? Тогава няма да оставим диря, нали разбирате.
	— Течението е много бързо — каза Леско. — Ще бъдем отнесени. Но дори и да успеем да я преплуваме, пак не можем да сме сигурни, че няма да ни преследват. От това дето съм чул за тези Ефрафци, те сигурно също биха преплували реката ако помислят, че ние сме го сторили. Положението е, че с помощта на _Киа_ можем да попречим на преследване докато извеждаме зайките, но те ще разберат накъде сме тръгнали и няма да оставят работите така. Не, ти си прав, ние трябва някак си да изчезнем безследно. Така че дори те да не могат да ни намерят. Но как?
	— Не знам — повтори Къпината. — Дали да не се разходим нагоре срещу течението на реката и да я разгледаме? Може да има нещо, което да използваме за скривалище. Ще можеш ли да дойдеш, ако не те боли много кракът?
	— Стига да не е много далеч — отговори Леско.
	— Може ли и аз да дойда. Леско-Ра? — запита Синчеца, който бе застанал малко по-настрани.
	— Добре, ела и ти — съгласи се добродушно Леско и започна да накуцва по брега.
	Скоро видяха, че гората на левия бряг е доста по-дива и с гъста растителност — много по-гъста в сравнение с лесковите горички в Сендълфорд. На няколко пъти чуха почукванията на кълвач — най-срамежливата от всички птици. Докато Къпината предлагаше да потърсят скривалище в тази джунгла, те усетиха и друг звук — на падаща вода. Това бяха чули и при приближаването си към реката, на предния ден. Скоро достигнаха до място, където реката давеше завой откъм изток и тук имаше широк и не много висок водопад. Височината му бе около един фут* — това бе един от тези изкуствени водопади, които често се правят на подобни издълбани в креда потоци, с цел да станат подходящи за пъстърви. Някои вече плуваха нагоре, привлечени от вечерните облаци от насекоми. Точно над водопада имаше един дъсчен мост, напряко на реката. _Киа_ излетя, направи кръг над вира и кацна на парапета.
	[* Около 35 см. — Б.‍пр.‍]
	— Тук мястото е по-скрито и самотно от моста, който пресякохме нощеска — каза Къпината. — Може би бихме могли да го използваме някак. Ти този мост май не го знаеше, а _Киа_?
	— Не, не го знаех, не го аз видял. Но е хубав мост — никой насам не идва.
	— Бих искал да го прекося. Леско — каза Къпината.
	— Ами, Петко е подходящ за това начинание — отговори Леско. — Той просто обича да прекосява мостове. Продължавайте. Аз ще дойда след вас, заедно с Голям Перчем и Синчеца.
	Петте заека преминаха бавно по дъските. Дългите им и чувствителни уши се изпълниха със звука на падащата вода. Леско не бе сигурен в походката си и се наложи на няколко пъти да спира. Когато най-сетне стигна другата страна, видя, че Петко и Къпината се бяха малко отдалечили по течението, под водопада и разглеждаха някакъв голям предмет, който стърчеше до брега. Леско отначало помисли, че това може да е стволът на някое дърво. Но като се приближи видя, че този предмет, макар и направен от дърво, бе плосък, а не кръгъл. По-точно почти плосък, с изрязани ръбове — някакъв човешки предмет. Спомни си как преди много време бяха видели с Петко, на бунището на една ферма, подобен предмет — широк, гладък и плосък (това всъщност бе една стара, захвърлена врата). Това нещо се бе оказало безполезно за тях и го бяха изоставили. Мнението му беше, че сега този предмет също трябва да бъде изоставен.
	Едната страна на предмета се допираше до брега, но не по цялата си дължина. Около него се образуваха вълнички, защото течението покрай брега бе също така бързо като в средата на реката, поради косенето на бурените и редовното почистване на брега. Леско се приближи и забеляза, че Къпината дори се бе покатерил върху дървения предмет. При стъпване по дървото лапите му биеха на кухо, значи под предмета сигурно имаше вода. Каквото и да бе това нещо, то не продължаваше надолу до дъното, а лежеше върху водата.
	— Какво търсиш тук, Къпина — запита Леско доста остро.
	— Храна — отговори Къпината. — _Флейра_. Не я ли помирисваш?
	_Киа_ бе кацнал по средата на предмета и разчупваше нещо бяло. Къпината изтича по дървото към него и започна да се храни с нещо зелено на цвят. Малко по-късно, Леско също се престраши да се качи на дървото и седна на слънце, загледа се към насекомите по топлата и гладка водна повърхност и започна да души различните миризми, които идваха откъм водата.
	— Какво е това човешко нещо, _Киа_ — попита той. — Опасно ли е?
	— Не, не опасно. Ти не знае? Това лодка. При Голямата Вода има много, много лодки. Хората ги правят, за да вървят по водата. Не опасно.
	_Киа_ продължи да кълве разчупените залъци на един баят хляб. Къпината, който бе вече изял намерените части от маруля, бе седнал и надничаше през ниския борд към една пъстърва с приличен на камък цвят и черни петънца, която плуваше нагоре по водопада. Лодката бе малка и плоскодънна и имаше само една скамейка — използваха я за подрязване на бурените. Дори и без човек в нея, както бе сега, бордът й бе на не повече от няколко инча над водата.
	— Знаеш ли — обади се Петко откъм брега. — Като те гледам да стоиш там, се сещам за онова друго дървено нещо, което ти намери. Нали помниш, когато в гората имаше куче, а ти успя да ни преведеш двамата със Съдинката през реката?
	— Помня как ви избутах тогава — обади се Голям Перчем. — Голям студ беше във водата.
	— Чудя се, обаче, защо тази лодка стои неподвижно — обади се Къпината. — Всичко в тази река плува по течението, при това доста бързо. Ето, погледнете натам.
	И той посочи как една пръчка плува по равномерното течение, чиято скорост бе около две мили в час*.
	[* Над 3 км/ч.‍ — Б.‍пр.‍]
	— А какво спира това нещо също да тръгне? — запита пак Къпината.
	Сега нека поясним нещо — _Киа_ имаше малко подигравателно отношение към „сухоземните плъхове“ и понякога го проявяваше спрямо онези зайци, които не харесваше особено. Специално Къпината не бе сред любимците му — предпочиташе прямите и открити зайци, например Голям Перчем, Зърнастеца или Сребърен Блясък. Затова сега той не пропусна случая снизходително да обясни:
	— Има въже. Ако го прегризеш, тръгваш много бързо, по целия път нататък.
	— Да, виждам — обади се Петко. — Въжето е увито около онова метално нещо, където Леско е седнал. А другият му край пък е закрепен за брега. То е като стъблото на голямо листо. Може да бъде прегризано и тогава листото — тоест лодката, ще се откъсне от брега.
	— Е, хайде да се връщаме вече — обади се отегчен Леско. — Боя се, че още не сме намерили търсеното решение, _Киа_. Можеш ли да ни изчакаш до утре? Мисля, че най-добре ще е всички да се преместим на по-сухо място довечера — по-нагоре в гората, настрани от реката.
	— О, колко жалко! — възкликна Синчеца. — Знаете ли, аз почти бях решил да стана воден заек.
	— Да станеш какво? — попита Голям Перчем.
	— Воден заек — повтори Синчеца. — Нали има водни плъхове и водни бръмбари, а Съдинката нощеска дори каза, че е видял воден ястреб. Защо тогава да няма воден заек? Как весело щях да плувам напред…
	— Велики златен _Фрит_ на хълма! — извика внезапно Къпината. — Велики скачащ Зайофейкал! Това е! Това е! Синчец, ти ще станеш воден заек!
	Къпината започна да подскача по брега и да пляска Петко с предните си лапи.
	— Разбра ли, Петко? Сети ли се? Прегризваме въжето и си заминаваме. А генерал Ранилист дори няма да разбере какво се е случило.
	Петко се замисли и после бавно проговори:
	— Да, наистина разбирам. Искаш да кажеш, с лодката. Е, трябва да ти се признае, Къпина, много си умен. Сега си спомням как, след като на времето прекосихме реката каза, че този номер с плуването може пак да ни послужи в някой момент.
	— Я чакайте — прекъсна ги Леско. — Ние двамата с Голям Перчем сме просто обикновени зайци. Бихте ли ни обяснили?
	И тогава, на това място, с цял куп комари по ушите, покрай дъсчения мост и водопада, Къпината и Петко разясниха цялата идея.
	— Би ли опитал въжето, Леско-Ра? — запита на края Къпината. — Дали не е прекалено дебело?
	Всички се върнаха обратно при плоскодънната лодка.
	— Не, не е — отговори Леско. — При това е и доста опънато, така че е още по-лесно да бъде прегризано.
	— Да, план хубав обади се и _Киа_. — Всичко уреди се. Но вие трябва бързате, да? Може нещо смени се. Дойде човек, вземе лодка — вие разбирате?
	— Няма какво повече да чакаме — реши Леско. — Тръгвай веднага, Голям Перчем, и нека _Ел-Ахрейра_ да е с теб! Но помни — сега ти ставаш водачът. Ще ни съобщаваш по _Киа_ какво искаш да правим. Ние всички ще сме тук, готови да те подкрепим.
	След време всички си спомняха как Голям Перчем прие тази заповед. Никой вече нямаше да може да каже, че при него има някаква разлика между думи и дела. Защото той се поколеба за малко, а после погледна Леско право в очите и отговори:
	— Това бе малко внезапно. Не го очаквах тази вечер. Но така е дори по-добре, защото чакането ми бе неприятно. До скоро виждане.
	После докосна с нос Леско, обърна се и се отдалечи с подскоци към близките храсти. Само след няколко минути, воден от _Киа_, той прекоси откритото пасище на север от реката и се насочи право към един оформен като арка тухлен мост, при насипа на железопътната линия, а после и към полята отвъд него.


>>	34. Генерал Ранилист

E>
	Подобно на обелиск, към който водят всичките главни улици на някой град, силната воля на един горд дух е ясно забележима и доминира в самата същност на военното изкуство.
@	Клаузевиц, „За войната“
E$

	Над _Ефрафа_ се здрачаваше. В отслабващата светлина генерал Ранилист наблюдаваше как _силфлеят_ зайците от Близкия Заден Знак, в покрайнините на голямото пасище между селището и железния път. Повечето зайци се хранеха в близост до дупките на Знака, разположени в съседство с пасището, скрити между дърветата и храсталаците покрай пустата пътека за езда. Някои, все пак, бяха отишли и по-далеч в пасището, да попасат или поиграят, огрени от последните лъчи на залязващото слънце. Още по-нататък бяха постовете на _Ауслата_, внимаващи за евентуално приближаване на хора или _елили_, а също и за всеки заек, отдалечил се толкова, че да не може веднага да се скрие под земята в случай на тревога.
	Капитан Кервил, един от двата офицера на Знака, току-що се бе върнал от обиколка на постовете и говореше с няколко зайки в центъра на територията на Знака, когато забеляза приближаването на Генерала. Бързо се огледа — да види дали няма някакъв пропуск. Но тъй като всичко изглеждаше наред, той започна да се храни при един участък със сладка миризливка, опитвайки се да покаже възможно най-голямо безразличие.
	Генерал Ранилист бе необикновен заек. Той бе роден преди три години — най-силното дете в котило от пет зайчета, в едно селище покрай зеленчуковата градина в Кол Хенли. Баща му бил безгрижен и безразсъден заек, разчитащ само на късмета си. Изобщо не изпитвал безпокойство да живее близо до човешки същества и редовно се снабдявал с хранителни продукти от тяхната градина рано сутрин. Но заплатил скъпо за тази непредпазливост. След като търпял две-три седмици да му крадат марулите и да му изгризват зелките, собственикът на вилата го причакал в засада и го застрелял, докато идвал откъм картофената нива на зазоряване. Същата сутрин, човекът се заел и да изкопае скривалището на зайката и растящите й дечица. Но майката на Ранилист успяла да избяга, тичайки през една засята с кейл* градина по посока на хълмовете, а зайчетата правили всичко възможно да я следват. От всичките пет деца, рамо Ранилист успял да стори това. Майка му била ранена със сачми и кървяла. Тръгнала покрай живите плетове посред бял ден, а Ранилист накуцвал покрай нея.
	[* Вид шотландско къдраво зеле. — Б.‍пр.‍]
	Не минало време и ето че една невестулка надушила кървавата следа и я последвала. Малкото зайче се снишило в тревата, но майка му била убита пред очите му. Ранилист изобщо не направил опит да побегне. Невестулката, обаче, се била вече нахранила и го оставила да се крие сред храстите. Няколко часа по-късно, един благ стар учител от Овъртон, както се разхождал из полята, попаднал на треперещия от студ и разплакан Ранилист. Взел го, отнесъл го в кухнята си вкъщи и започнал да му дава мляко с един капкомер, докато станал достатъчно голям, за да може да яде трици и зеленина. Но Ранилист бил с много див характер и, подобно на Купъровата зайка*, хапел където свари. Само за месец той пораснал голям и силен и станал още по-див. Без малко щял да убие котката на учителя, която го била открила на свобода в кухнята и се опитала да го тормози. Седмица по-късно, той прегризал през нощта мрежата на клетката си и избягал.
	[* Става дума за зайката Puss, която поетът William Cowper (1731 — 1800) отглеждал като домашен любимец. При едно нейно бягство през 1780 г.‍ тя преминала през цял един град и в крайна сметка била хваната полуудавена в яма с боя на една дъбилна фабрика. — Б.‍пр.‍]
	Повечето зайци в неговото положение — без никакъв опит за живота сред природата, стават жертва на _елили_. Но не такъв бил случаят с Ранилист. След няколко дни скитане стигнал до едно малко заешко селище и, след известно зъбене и драскане с нокти, принудил тамошните зайци да го приемат. Скоро станал Главен Заек, след като убил предишния такъв, а също и един конкурент на име Фиорин*. В битките той бил страшен, сражавал се с намерение да убие, без да се бои от своите собствени рани. Предпочитал близък бой, докато накрая надделявал над противниците си благодарение на голямата си тежест. Но всеки, на когото не му достигала смелост да му се противопостави, бързо усещал какъв истински водач бил той.
	Ранилист бил готов да се бие с всякакво животно, освен с лисица. Една вечер атакувал и прогонил едно кученце от абърдийнска порода. Не се поддавал на парализиращата хипноза на невестулките и се надявал някой ден да убие невестулка, ако не и белка. След като проучил границите на своите възможности, се заел да задоволи жаждата си за власт по единствения възможен начин — като усили властта си над околните зайци. Нуждаел се от по-голямо царство. Голямата опасност били хората, но това можело да се преодолее чрез хитрост и дисциплина. Напуснал малкото селище заедно със своите последователи и започнал да търси място, подходящо за намеренията си — място където самото присъствие на зайците можело да остане скрито, а унищожаването им би било невъзможно.
	[* Името означава вид тревисто растение, с латинско наименование Argistis alba. — Б.‍пр.‍]
	Такава възникнала _Ефрафа_ — на кръстовището на две зелени пътеки за езда. Едната от тях (която върви от изток на запад) приличала на тунел, заради гъсто растящите от двете й страни дървета и храсти. Преселниците, под ръководството на Ранилист, изкопали дупките си сред корените на дърветата, измежду храстите и покрай канавките. От самото начало новото селище започнало да преуспява. Ранилист се грижел за поданиците си с неуморно старание, което спечелило верността им, макар да продължавали да изпитват и страх от него. Когато зайките се уморявали да копаят, Ранилист сам се заемал с това, докато те спели. Ако се случело да приближи човек, Ранилист го забелязвал от половин миля* разстояние. Той се бил с плъхове, свраки, сиви катерици и веднъж дори с една врана. Като се раждали малки зайчета, той наблюдавал растежа им, избирал най-силните младежи за _Ауслата_ и сам ги обучавал. На никой заек не разрешавал да напуска селището. Доста отдавна три заека се опитали да избягат, но били настигнати и принудени да се върнат.
	Селището се разраствало и Ранилист започнал да развива системата си, за да го държи под контрол. Имало опасност многобройните вече зайци да привлекат нечие внимание, като се хранят сутрин и вечер. Затова Ранилист измислил Знаците, и всеки Знак бил командван от два офицера, подпомагани от часови. Времето за хранене започнало да се променя по разписание, така че зайците от всеки Знак да имат своя дял от хранене в ранна утрин или по залез — предпочитаните часове за _силфлеене_. Всички признаци за заешки живот били прикрити колкото може по-добре. Членовете на _Ауслата_ имали привилегии по отношение на храненето, чифтосването и свободата на движение. Всеки техен неуспех водел до наказание — разжалване и загуба на привилегиите. За обикновените зайци наказанията били още по-строги.
	[* Около 800 метра. — Б.‍пр.‍]
	Когато станало практически невъзможно Ранилист да е навсякъде, бил създаден Съветът. Някои от членовете му дошли от _Ауслата_, а други били подбрани заради тяхната лоялност и хитрост като съветници. Например старият Снежинко бил почти оглушал, но никой не знаел по-добре от него как да организира безопасността на селището. По негов съвет, бърлогите и тунелите на отделните Знаци не били свързани под земята, така че да се предотврати разпространението на болест или отрова. Разбира се, това затруднявало също и съставянето на заговори. Забранено било да се посещават бърлогите на друг Знак без специално разрешение от съответния офицер. Също по съвет на Снежинко била и заповедта на Ранилист за спиране на разрастването на селището — за да се избегне рискът от разкриване и да не отслабва централната власт. Това решение Ранилист взел доста трудно, защото новата политика не отговаряла на копнежа му за все повече власт. Затова се наложило да търси друго поле за изява и, скоро след спирането на растежа на селището, измислил Далечните Патрули.
	Тези Далечни Патрули отначало започнали просто като набези под командването на Ранилист, в близката околност. Просто той избирал четири-пет заека от _Ауслата_ и след това тръгвал с тях да си търси белята. Още при първия набег имали късмета да намерят и убият един болен бухал (причината за болестта била, че бухалът изял мишка, която пък била яла смесени с отрова семена за посев). На следващия път открили двама _хлесили_ и ги принудили да ги последват и да се присъединят към селището. Ранилист, разбира се, бил нещо повече от обикновен кавгаджия. Той знаел как да окуражава другите зайци и да им внушава дух на съревнование. Не след дълго, офицерите му започнали да искат да им се възложи командването на някой патрул. Ранилист им поставял задачи — да търсят _хлесили_ в някоя посока, или да установят дали в определена канавка или плевня има плъхове, които после да бъдат атакувани с по-големи сили и изгонени оттам. Единствено имали забрана да не приближават ферми и градини. Един от тези патрули, воден от капитан Салеп, открил малко заешко селище на разстояние две мили* в източна посока, отвъд шосето Кингсклир-Овъртън, в покрайнините на гората Нътли. Тогава Генералът възглавил поход срещу това селище, спечелил победа и пленниците били докарани в _Ефрафа_, където впоследствие някои от тях се издигнали и станали членове на _Ауслата_.
	[* Над 3 км. — Б.‍пр.‍]
	В следващите месеци, Далечните Патрули се превърнали в системна практика. През лятото и ранната есен обикновено имало по два-три патрула едновременно. Така вече нямало никакви други зайци в доста голям периметър около _Ефрафа_, а ако случайно се появявал някой новодошъл, бързо бивал залавян. Загубите на зайци в Далечните Патрули били големи, защото _елилите_ скоро разбрали за тях. Често било необходимо водачът да използва цялото си умение и да вложи много кураж, за да успее да си изпълни задачата и да върне в селището участниците в патрула — или поне част от тях. Но членовете на _Ауслата_ се гордеели с рисковете, които поемали, а често и самият Ранилист отивал да провери как вървят нещата. Случвало се например някой водач на патрул, куцукащ в дъжда покрай някой жив плет на разстояние повече от миля от _Ефрафа_, изведнъж да попадне на генерал Ранилист (клекнал под някоя туфа глушица например), и да му бъде поискано веднага да докладва какво точно прави или защо е встрани от маршрута си. Патрулите всъщност представлявали средство за обучение на опитни следотърсачи, бързи бегачи и свирепи бойци. Ето защо загубите, които в лоши месеци достигали до пет-шест заека, били приемливи за Ранилист. Още повече че населението не трябвало да нараства, а така в _Ауслата_ непрекъснато се откривали свободни места, към които да се стремят младите зайци. Усещането, че зайците се съревновават да рискуват живота си под неговите заповеди, представлявало голямо удовлетворение за Ранилист. От друга страна, той също вярвал (подобно на другите членове на Съвета и _Ауслата_), че по този начин осигурява мир и сигурност на сравнително скромна цена.
	При все това, тази вечер, като се появи откъм брястовете за да говори с капитан Кервил, Генералът бе сериозно обезпокоен от няколко неща. Ставаше все по-трудно да се контролира размерът на селището. Пренаселването се превръщаше в сериозен проблем, въпреки че много зайки реабсорбираха още неродените си бебета. Макар това явление да бе по принцип положително, някои от тях започваха да стават неспокойни и трудни за управление. Не много отдавна, група зайки дойде пред Съвета и поиска разрешение за напускане на селището. В началото се държаха доста миролюбиво, предлагайки да отидат толкоз далеч, колкото Съвета пожелае. Но като разбраха, че искането им няма да бъде удовлетворено при никакви условия, те станаха първо раздразнителни, а после дори и агресивни и Съветът бе принуден да приложи строги мерки. Все още съществуваха доста лоши настроения около цялата тази история. На всичко отгоре, _Ауслата_ започна да губи част от уважението от страна на редовите зайци.
	Четири скитащи заека, които се представяха за посолство от страна на друго селище, бяха задържани и включени в състава на Знака на Десния Хълбок. Намерението му бе след време да провери откъде точно са дошли. Но те приложиха успешно един много прост номер, баламосаха командира на Знака, нападнаха часовите и избягаха през нощта. Виновният офицер — капитан Паче Гнездо, бе, разбира се, веднага разжалван и изгонен от _Ауслата_. Само че неговото наказание, макар и заслужено, само увеличи затрудненията на Генерала. Истината бе, че в _Ефрафа_ в момента не достигаха добри офицери. По-лесно бе да се намерят обикновени членове на _Ауслата_ и часови. Така че, Паче Гнездо си бе сериозна загуба — защото никога вече нямаше да се върне в строя. Но се случи нещо дори още по-лошо. Капитан Синап — един смел и способен офицер, бе премазан на железния път от влак, докато преследвал бегълците. Това бе още едно доказателство за изтънченото коварство на хората — ако, разбира се, някой има нужда от още доказателства.
	Но най-лошото от всичко бе, че само преди два дни един патрул, тръгнал в северна посока, се завърна с шокиращата новина, че техният водач, капитан Слез — един изключително уважаван и опитен офицер, бил убит от лисица. Това бе много странна история. Патрулът открил следите на една доста голяма група зайци, идващи към _Ефрафа_ от север. Вървели по следите, но още не били забелязали търсените обекти, когато пред тях изскочил един непознат заек, близо до края на някаква гора. Те, разбира се, се опитали да го спрат, но в този момент лисицата, която явно го следвала отблизо, дошла откъм съседния открит хребет и моментално убила бедния Слез. Като се имат предвид обстоятелствата, патрулът успял да се завърне в добър ред. Помощник-командирът Кръстовче успял да се справи добре с тази задача. Но никакви известия повече нямаше за непознатия заек. А загубата на Слез, при това без никакъв полезен резултат, доста деморализира _Ауслата_.
	Веднага бяха изпратени други патрули, но те установиха само, че идващите от север зайци са прекосили железопътната линия и са изчезнали на юг. Непростимо бе те да минат толкова близо до _Ефрафа_, без да бъдат заловени. Дори и сега все още имаше възможност да бъдат хванати, стига да имаше някой действително предприемчив офицер, който да оглави търсенето. А този офицер — може би капитан Кемпиън, трябваше да е наистина предприемчив — защото патрулите рядко се осмеляваха да прекосят железопътната линия. Освен това, влажният район отвъд линията — местността около реката, бе само частично проучен. Генералът дори бе готов лично да тръгне натам, но не искаше да поема такъв риск след неотдавнашните вълнения в селището. А и Кемпиън също бе нужен точно сега за други задачи. Не, колкото и да бе неприятно това, най-добре ще е да забрави засега за непознатите зайци. Най-спешният въпрос бе да се намерят заместници на загиналите офицери. А това трябваше да са зайци, които знаят как да се справят безпощадно с всякакви по-нататъшни признаци на несъгласие. Просто ще трябва да повишат най-добрите кандидати, с които разполагаха, да им стегнат юздите и да се съсредоточат в обучението им, докато нещата се нормализират.
	Ранилист доста разсеяно поздрави капитан Кервил и продължи да обмисля този проблем. Чак след известно време попита:
	— Какво представляват часовите ти, Кервил? Аз познавам ли ги?
	— Много са добри, сър — отговори Кервил. — Вие знаете Ригана — той е бил на патрул с вас, в качеството на бегач. А струва ми се, че познавате и Ленивчето.
	— Да, знам ги — каза Ранилист. — Само че те не стават за офицери. Трябва да намерим заместници на Синап и Слез — това имам предвид.
	— А, това ще е трудно, сър — каза Кервил. — Този вид зайци не изскачат изведнъж от тревата.
	— Е, ще трябва да се появят отнякъде — заключи Ранилист. — По-добре помисли по този въпрос и ми кажи всички идеи, които ти дойдат наум. И без това искам да обиколя часовите ти. Би ли дошъл с мен?
	Те тъкмо щяха да тръгнат, когато ги приближи трети заек — самият капитан Кемпиън. Неговото основно задължение бе да наблюдава близките околности на _Ефрафа_ и да докладва за всичко необичайно — например следи от гуми на трактор в калта, изпражнения на ястреб-врабчар или разпръскване на тор по полето. Опитен следотърсач, той пропускаше много малко неща (или може би дори нищо). Бе един от малкото зайци, към които Ранилист изпитваше истинско уважение.
	— Мен ли търсиш? — попита Ранилист.
	— Да, сър — отговори Кемпиън. — Намерихме един _хлесил_ и го доведохме.
	— Къде стана това?
	— При железопътния мост, сър. От отсамната му страна.
	— И какво правеше той?
	— Ами, сър, той твърди, че е дошъл отдалеч, за да се присъедини към _Ефрафа_.
	— _Иска_ да се присъедини към _Ефрафа_? — запита Ранилист озадачен.
	— Така казва той, сър.
	— Защо да не го оставим да се яви пред Съвета утре?
	— Както решите, сър, разбира се. Но ми направи впечатление, че не е обикновен заек. Бих казал, че е изключително способен.
	— Хм — промърмори замислено Ранилист. — Добре, хубаво. Това няма много да ме забави. Къде е той сега?
	— На _Криксата_, сър. (Кемпиън имаше пред вид кръстовището на двете пътеки за езда, което бе на около 50 ярда*, сред дърветата). Двама от патрула ми са с него.
	[* Около 40 метра. — Б.‍пр.‍]
	Ранилист се запъти обратно към _Криксата_. Кервил, който бе дежурен за храненето на Знака си, остана на място, а Кемпиън придружи Генерала.
	В този час _Криксата_ бе потънала изцяло в зеленикава сянка, нашарена тук-там с червени слънчеви лъчи, промушили се покрай трептящите листа. Влажната трева по краищата на пътеките бе изпъстрена с бледоморави стръкове срещниче*, а имаше и нагъсто разположени жълти цветове на коприва. Под един бъзов храст, на оттатъшната страна на пътеката, стояха двама _Ауслафи_ (полицаи на Съвета), а с тях бе и непознатият заек.
	Ранилист веднага разбра какво искаше да каже Кемпиън. Непознатият бе много голям и тежък, но в същото време пъргав заек. Имаше суров и улегнал вид и веднага се познаваше, че е добър боец. На главата си имаше необичайно дълга козина — нещо подобно на кичур. Той се обърна към Ранилист със спокоен и преценяващ поглед — нещо, което не се бе случвало на Генерала от много време насам.
	[* Латинското наименование на това растение (bugle) е Ajuga reptans. — Б.‍пр.‍]
	— Кой си ти? — попита Ранилист.
	— Казвам се _Тлайли_ — отговори непознатият.
	— _Тлайли_, сър — поправи го Кемпиън, но непознатият нищо не каза.
	— Казаха ми, че те е довел патрулът. Какво правеше?
	— Дойдох да се присъединя към _Ефрафа_.
	— Защо?
	— Изненадан съм, че ми задавате такъв въпрос. Това нали е вашето селище? Има ли нещо странно някой да иска да се присъедини?
	Ранилист бе поставен на тясно. Той, разбира се, не бе глупак и знаеше колко странно е някой да иска да се присъедини доброволно към _Ефрафа_. Но в същото време, не можеше да каже това гласно.
	— Какво можеш да правиш?
	— Мога да тичам, да се бия и да разваля някоя хубава история, опитвайки се да я разкажа. Бях офицер в една _Аусла_.
	— Да се биеш, казваш. Би ли могъл да победиш него? — попита Ранилист, кимвайки към Кемпиън.
	— Разбира се, щом искате — непознатият отстъпи назад и замахна силно срещу Кемпиън, който отскочи точно навреме.
	— Не се прави на глупак — каза Ранилист. — Я седни тук. Къде е това място, където си бил член на _Аусла_?
	— Много далеч оттук. Селището бе разрушено от хора, но аз успях да избягам. Оттогава насам скитах. Не е изненадващо, че чух да се говори за _Ефрафа_. Изминах много път, за да се присъединя. Мислех, че мога да Ви бъда полезен.
	— Сам ли си?
	— Сега да.
	Ранилист пак се замисли. Съвсем възможно бе непознатият наистина да е бил офицер в някоя _Аусла_. Всяка _Аусла_ би искала да има такъв заек в редовете си. Ако казваше истината, значи е проявил достатъчно съобразителност да успее да избяга от разрушеното си селище и после да оцелее в дълго пътуване през открити местности. А пътуването трябва да е било дълго, защото нямаше друго селище в обсега на _ефрафските_ патрули.
	— Е — каза накрая Ранилист, — смея да кажа, че бихме могли и да намерим начин да си ни от полза, както ти се изрази. Тази нощ за теб ще се погрижи Кемпиън, а утре сутринта ще се явиш пред Съвета. Междувременно, недей да се биеш, разбра ли? Ще ти създадем достатъчно работа и без това.
	— Много добре.
	На следната сутрин, след като Съветът обсъди състоянието на селището след последните загуби, генерал Ранилист предложи, като за начало, да опитат как големият новодошъл заек ще се справи със задълженията на офицер на Близкия Заден Знак, под инструкциите на капитан Кервил. Съветът, след като го видя, се съгласи. И така, някъде към _ни-Фрит_, _Тлайли_, все още кървящ от отбелязването на Знака на левия му ханш, пое новите си функции.


>>	35. Опипване на почвата

E>
	Този свят, където има толкова много за правене, а толкова малко се знае…
@	Д-р Джонсън
E$

	— И после, преди _силфлеенето_ на Знака — каза Кервил, — винаги проверявам какво е времето. Предходният Знак изпраща, разбира се, бегач — да извести, че те се прибират и да докладва за времето, но аз винаги отивам и сам да проверя. Ако има луна, разполагаме часовите сравнително близо и самите ние постоянно обикаляме, за да сме сигурни, че никой не се е отдалечил. Но ако вали или е тъмно, ние изкарваме Знака на малки групи, една след друга, като за всяка група има назначен часови. А при абсолютно лошо време искаме разрешение от Генерала да отложим _силфлеенето_.
	— Ама те често ли се опитват да избягат? — попита Голям Перчем. По време на следобеда, той често се бе качвал и слизал по разните подземни ходове, заедно с Кервил и Омайничето — другия офицер на Знака. След като разгледа обстановката, си помисли, че никога през живота си не бе виждал толкова мрачна и отчаяна група зайци. Затова сега сподели:
	— Не ми приличат на много трудни за управление.
	— Повечето не създават проблеми, това е вярно — обади се Омайничето. — Но никога не можеш да си сигурен, че няма да се случи някаква неприятност. Например, всеки би казал, че няма по-кротка група в _Ефрафа_ от зайците в Знака на Десния Хълбок. Но един ден Съветът изпрати там четирима _хлесили_, а на следващата вечер Пачето Гнездо по някаква причина се забавя с изкарването им над земята. И тогава тези _хлесили_ взели, че му направили някакъв номер и после — дим да ги няма. За Пачето Гнездо това бе край на кариерата, да не говорим за бедния стар Синап, който загина на железния път. Като се случи нещо такова, то идва бързо като светкавица и невинаги е предумишлено — най-често е резултат на моментна ярост или умопомрачение. Някой заек например съвсем импулсивно тръгва да бяга и ако не го повалиш веднага, още в следващия миг може да го последват други трима или четирима. Единственото сигурно нещо е да ги наблюдаваш непрекъснато, а ти самият да почиваш в друг момент. В крайна сметка, точно това са ни задълженията — това и участието в патрулите.
	— Сега, що се отнася до зариването на _храката_ в земята — започна да обяснява Кервил. — Стреми се да си колкото е възможно по-строг. Ако Генералът намери каквато и да е _храка_ в полето, ще ти натика опашката в гърлото. Разбира се, те винаги се опитват да избегнат зариването. Опитват се да бъдат естествени, тези антисоциални зверчета. Просто не могат да разберат, че общото добруване зависи от приноса на всеки един. Моят подход е — да заповядам на трима или четирима от тях да прокопаят нова бразда в канавката всеки ден, като наказание. Винаги можеш да намериш кого да накажеш, ако си поставиш това за цел. Така днешната смяна запълва вчерашната бразда и изкопава нова. Има специални тунели, водещи до дъното на канавката и всички зайци в Знака са длъжни да използват само тях, като отиват да пускат _храка_. Имаме часови по _храката_ в канавката, за да сме сигурни, че всички ще се върнат.
	— А как ги проверявате след _силфлеене_? — попита Голям Перчем.
	— Ами, ние всички ги познаваме по външен вид — отговори Кервил, — и гледаме внимателно, като се прибират. Има само два входа за Знака и един от нас стои при всеки от тях. Освен това, всеки заек знае през кой вход трябва да влезе, така че със сигурност ще усетя, ако някой от моите липсва. Часовите идват последни — извиквам ги чак след като се уверя, че всички са се прибрали. А след като веднъж зайците слязат под земята, вече няма излизане, още повече че на всеки вход пази по един часови. Ако някой започне да копае, веднага ще го чуя. Копаенето в _Ефрафа_ не е позволено, без специално разрешение от Съвета. Единствените действително опасни моменти са в случай на тревога — например приближаване на човек или лисица. Тогава, разбира се, всички се втурват към най-близката дупка. Но все още никой не се е сетил, че може нарочно да се скрие в друга дупка и така да има голяма преднина, преди да бъде усетено отсъствието му. Естествено, никой заек не би тръгнал да бяга по посока на _елила_ и това е истинската гаранция в такъв случай.
	— Е, направо съм възхитен от предвидливостта ви — каза Голям Перчем, а иначе си помисли, че тайната му задача става дори още по-безнадеждна, отколкото бе очаквал. — Ще й хвана цаката на тази работа, колкото може по-бързо. А кога ще имаме шанса да патрулираме?
	— Предполагам, че сам Генералът ще те вземе на патрулиране като за начало — каза Омайничето. — Така стана с мен. Сигурно няма толкова да искаш патрулиране след един-два дни с него — направо ще бъдеш изтощен. И все пак, трябва да призная, _Тлайли_, че ти си доста едър и ако си водил известно време суров живот, вероятно ще се справиш с натоварването.
	В този момент, при тях слезе един заек с бял белег на врата си и каза:
	— Знакът на Шията тъкмо слиза под земята, капитан Кервил, сър. Вечерта е великолепна — бих й се наслаждавал колкото може по-дълго.
	— Чудех се вече кога ще се появиш — отговори Кервил. — Кажи на капитан Еспарзета, че веднага извеждам моя Знак над земята.
	Кервил се обърна към един от собствените си часови и му нареди да обиколи всички бърлоги и да съобщи, че _силфлеенето_ започва. После каза:
	— Сега Омайниче, ти отиди както обикновено при оттатъшния вход, а _Тлайли_ нека дойде с мен при по-близкия. Отначало ще изпратим четирима часови да образуват линия, после, като излезе целият Знак, ще изпратим още четирима и ще запазим двама в резерв. Ще се срещнем на обичайното място, при голямата скала на склона.
	Голям Перчем последва Кервил по подземния ход, откъдето се носеше мирис на топла трева и детелина. Повечето тунели му се сториха по-тесни и запълнени от тези, с които бе свикнал — вероятно причината за това усещане бе, че имаше много малко дупки към повърхността. Перспективата за вечерно _силфлеене_ бе приятна дори в _Ефрафа_. Спомни си как шумолят буковите листа над далечната Медена Пита и въздъхна: „Чудя се, какво ли прави сега Зелениката. Дали ще го видя пак? Или дори Леско? Във всеки случай, ще им дам на тези разбойници хубаво да се разберат, преди да съм свършил. Но се чувствам много самотен. Колко е трудно да носиш сам такава тайна!“
	Достигнаха изхода на тунела и Кервил излезе навън да огледа наоколо. После се върна и зае позиция при изхода. Като се настани до него, Голям Перчем за пръв път забеляза откъм отсрещната стена на тунела едно самостоятелно отделение — нещо като пещера без покрив. Вътре бяха клекнали три заека. Тези от двете страни имаха суровия и бездушен изглед на членове на _Ауслафата_. Но Голям Перчем се загледа към заека в средата. Той имаше много тъмна, почти черна козина. Но не това бе най-необичайното във външния му вид. Той бе ужасно обезобразен. От ушите му бяха останали само безформени ивици, смачкани по краищата си и нашарени на места с незарасли рани и оголена плът. Единият клепач бе изкривен и се затваряше накриво. Въпреки приятния хладен въздух на юлската вечер, този заек изглеждаше апатичен. Непрекъснато гледаше в земята и често примигваше. Като мина малко време, той наведе глава и почеса носа си с предните си лапи. После се почеса и по врата и застана пак в първоначалната си клюмнала поза.
	Горещото и импулсивно сърце на Голям Перчем се развълнува от състрадание при тази гледка. Той прекоси тунела и попита:
	— Кой си ти?
	— Името ми е Черния Аварин, сър — отговори заекът.
	Той изобщо не погледна нагоре и изговори тези думи почти автоматично — явно много пъти вече бе отговарял на същия въпрос.
	— Да _силфлееш_ ли излизаш? — попита Голям Перчем.
	Той явно си мислеше, че това е някой герой на селището, ранен в битка инвалид, който заради миналите си заслуги е получил право на почетен ескорт при излизане над земята.
	— Не, сър — отговори заекът.
	— Защо не? — учуди се Голям Перчем. — Вечерта е чудесна.
	— Аз не _силфлея_ по това време, сър.
	— Тогава защо си тук? — попита Голям Перчем с обичайната си прямота.
	— Знакът, който излиза на вечерно _силфлеене_, сър — започна да обяснява заекът. — Знакът, който… те идват… аз…
	Той се поколеба какво точно да каже и замълча. Единият от _Ауслафите_ се обади:
	— Хайде, продължавай.
	— Аз идвам тук, за да ме видят зайците от Знака — каза заекът с нисък и изтощен глас. — Всички Знаци трябва да видят как заслужено съм наказан за моето предателство — при опита ми да избягам от селището. Съветът бе милостив… Съветът бе милостив… Съветът бе милостив…
	Заекът се запъна, а после се обърна към часовия, който го бе накарал да говори и избухна:
	— Не мога да запомня целия текст, сър, наистина не мога! Изглежда, че нищо вече не помня.
	Часовият не каза нищо. Голям Перчем също помълча, шокиран известно време, а после се върна при Кервил.
	— Наредено му е да казва това на всеки, който попита — започна да обяснява Кервил, — но нещо е оглупял след половин месец при този режим. Опита се да избяга. Кемпиън го хвана и го докара обратно. В Съвета му раздраха ушите и наредиха да бъде показван при всяко сутрешно и вечерно _силфлеене_, като пример за назидание. Но ако питаш мен, няма да издържи още дълго. Някоя нощ ще срещне по-черен заек от себе си.
	Голям Перчем потрепери, отчасти заради безчувствения и безразличен тон на Кервил и отчасти заради своите собствени спомени. Зайците от Знака вече излизаха нагоре и той ги наблюдаваше как преминават пред него. Всеки затъмняваше хода за момент, преди да скочи под глоговия храст навън. Очевидно Кервил се гордееше, че знае всичките си зайци по име. Той заговори повечето от тях и се стараеше да покаже, че знае подробности от личния им живот. На Голям Перчем се стори, че отговорите им не бяха особено приятелски, но той не бе сигурен, дали това се дължеше на липса на симпатия към Кервил или на общата липса на ентусиазъм, така характерна за редовите зайци в _Ефрафа_. Той внимателно наблюдаваше, както Къпината го бе посъветвал да прави, дали няма някакви признаци на несъгласие или бунт, но като гледаше минаващите покрай него безизразни лица, основанията му за такива надежди бяха съвсем слаби. Най-накрая се зададе малка групичка от три-четири зайки, които си говореха помежду си.
	— Е, как се разбираш с новите си приятелки, _Нелтилта_? — попита Кервил първата от тях.
	Красивата дългоноса зайка, на възраст най-много три месеца, се спря и го изгледа.
	— И ти ще мирясаш един ден, Капитане, смея да кажа това — отговори тя. Както и капитан Слез. Той миряса, нали разбираш. Защо не вземете да включите и някои зайки в Далечните Патрули?
	Тя изчака да види дали Кервил ще отговори, но той замълча и не заговори останалите зайки, които последваха _Нелтилта_ на полето.
	— Какво искаше да каже тя? — попита Голям Перчем.
	— Ами, имаше вълнения, разбираш ли — отговори Кервил. — Няколко зайки от Близкия Преден Знак предизвикаха кавга на едно заседание на Съвета. Генералът нареди да бъдат разпръснати на разни места и две от тях бяха изпратени при нас. Държа ги под око. Самите те не създават проблеми, но _Нелтилта_ се сближи с тях и изглежда са й повлияли — станала е недоволна и безочлива. Точно както се прояви и преди малко. Това не ме безпокои сериозно — то само показва как те чувстват, че _Ауслата_ е над тях. Повече бих се разтревожил, ако младите зайки станат тихи и учтиви — тогава щях да се запитам какво замислят. И все пак, _Тлайли_, бих искал да направиш каквото можеш, за да се запознаеш специално с тези зайки и да ги вкараш в правия път.
	— Добре — съгласи се Голям Перчем. — Между другото, какви са правилата за чифтосване?
	— Чифтосване? Ами ако искаш някоя зайка, имаш я — обясни Кервил. — Искам да кажа, която и да е зайка от Знака. Неслучайно сме офицери, нали? Зайките са длъжни да изпълняват заповеди и никой от редовите зайци не може да ти се противопостави. Така оставаме само ти, аз и Омайничето. А няма смисъл ние да се караме. В края на краищата, зайките са предостатъчно.
	— Разбирам — каза Голям Перчема — Е, аз сега отивам да _силфлея_. Освен ако нямаш нещо друго предвид, ще поговоря с някои зайци от Знака, после ще наобиколя постовете и ще усетя разположението на местността. Какво ще правим с Черния Аварин?
	— Остави го — отговори Кервил. — Това не е наша работа. _Ауслафите_ ще го държат тук чак докато всички от Знака се приберат под земята. После ще го отведат.
	Голям Перчем тръгна към полето, усещайки предпазливите погледи на зайците наоколо. Бе объркан и разтревожен. Как да започне изпълнението на опасната си задача? А трябваше вече да започне по някакъв начин — _Киа_ съвсем ясно бе дал да се разбере, че няма намерение дълго да чака. Нямаше друг начин, освен да поеме риска и да се довери на някого. Но на кого? Селището сигурно бе пълно с шпиони и вероятно само генерал Ранилист знаеше кои точно са те. Дали и в момента не го наблюдаваше някой шпионин?
	Той се замисли: „Трябва просто да се доверя на чувствата си. Ще пообиколя наоколо, да видя дали не мога да си намеря приятели. Но едно нещо е сигурно — ако наистина успея да измъкна зайки оттук, непременно ще взема и нещастния Черен Аварин. _Фрит_ на мост! Ядосвам се дори само като си помисля как го карат да стои там. Генерал Ранилист, как ли пък не! Дори и пушката е прекалено добра за него.“
	Както се хранеше и размишляваше, Голям Перчем бавно се придвижи напред по ливадата, огряна от вечерното слънце. Скоро забеляза една малка долчинка, подобна на тази на Хълма Уотършип, където двамата със Сребърен Блясък бяха открили _Киа_. В долчинката имаше четири зайки, застанали с гръб към него — това бе точно малката групичка, излязла последна над земята. Те очевидно бяха преминали вече първоначалния стадий на интензивно хранене и сега спокойно похапваха и разговаряха, при това една от тях бе привлякла вниманието на останалите три. Голям Перчем много обичаше да слуша истории — дори повече от другите зайци, така че сега съвсем естествено бе привлечен от възможността да чуе нещо ново в това така особено селище. Тихо се приближи към долчинката, тъкмо когато зайката започна да говори.
	Като се заслуша, той веднага разбра, че това не е история. Но все пак, нещо подобно бе чувал и преди. Отнесеното настроение, ритмичната реч, съсредоточените слушатели — за какво му напомняше всичко това? Веднага се сети за миризма на моркови и за Очеболеца, който бе приковал вниманието на всички с декламацията си в голямата бърлога. Но за разлика от стиховете на Очеболеца, тези сега трогнаха сърцето му.
P>
	Много, много отдавна,
	пя жълта птичка, горе на дървото.
	Тя пя до малки зайчета, от майка им доведени да поиграят.
	Вятър песента понесе над волната игра.
	Така, под бъзовия цвят, времето премина.
	Но птичката отдавна отлетя.
	Сърцето ми сега е тъжно
	и нивга няма времето пак да играе във полята.

	Много, много отдавна,
	по стръкчета трева, бръмбари оранжеви пълзяха.
	Вятърът вълнуваше тревата. Заек и зайка
	дотърчаха. Те дупка в склона изкопаха
	и правеха каквото си поискат, под лесковите листа.
	Но студът дойде, бръмбарите веч ги няма.
	Сърцето ми сега е тъжно и нивга няма пак съпруг да избера.

	Студът нахлува, студът нахлува в мойто тяло.
	Носът, а също и ушите ми са вцепенени.
	Напролет лястовица пак ще долети и викне:
	„Вести! Вести! Копайте нови дупки, зайки,
	и мляко давайте на своите деца!“
	Но аз не ще я чуя — мойте рожби неродени губя аз
	докато спя. Преграда има — вятъра да спре
	и нивга няма пак да го почувствам.
P$
	Зайката замълча, а и приятелките й нищо не казаха — но мълчанието им ясно показваше, че думите й изразяват и техните чувства. Отгоре прелетя ято скорци, които бърбореха и подсвиркваха помежду си. Една течна _храка_ падна сред групата зайки, но никоя не се помръдна или стресна. Всяка бе погълната от едни и същи меланхолични мисли — мисли, които, колкото и тъжни да бяха, все пак не се отнасяха до _Ефрафа_.
	Духът на Голям Перчем бе суров — също като тялото му. Той съвсем не бе сантиментален. Но като повечето същества, които са преживели трудности и опасности, той много ясно разпознаваше истинското страдание и се отнасяше с уважение към него. Свикнал бе да преценява другите зайци — кой на какво е способен. Сега бе направо поразен от усещането, че тези зайки са съвсем на края на силите си. Ако някое диво животно почувства, че няма повече смисъл да живее, то достига до състояние, при което оставащата му енергия се насочва към смъртта. Точно такова състояние Голям Перчем си бе въобразил по погрешка, че е обхванало Петко, в селището с клопките. Но оттогава насам преценката му бе станала по-зряла. Той усети колко близо са тези зайки до отчаянието. А от информацията, която бе получил за _Ефрафа_ — както от Зелениката, така и от Кервил, му ставаше съвсем ясно и защо е така. Добре знаеше, че въздействието на свръхнаселеността и напрежението в едно селище се проявяват първо при зайките. В такъв случай, те стават безплодни и агресивни. Но ако агресията не може да реши проблема им, много често те се насочват към единствения друг останал изход. И Голям Перчем се зачуди — докъде са стигнали по този път точно тези зайки, които бяха пред него.
	Той скокна долу в падинката. Зайките, както се бяха замислили, се стреснаха, изгледаха го недружелюбно и се дръпнаха настрани.
	— Знам, че ти си _Нелтилта_ — каза Голям Перчем на красивата млада зайка, която се бе сопнала на Кервил в тунела. После се обърна към застаналата до нея зайка и запита:
	— А ти как се казваш?
	След известна пауза, зайката отвърна с нежелание:
	— _Тетутинанг_*, сър.
	[* _Тетутинанг_ означава движение на листа. Произнася се с ударение на първата и последната сричка, като в английската фраза „Once in a way“ (веднъж по даден начин). — Б.‍а.]
	— А ти? — запита Голям Перчем този път зайката, която бе рецитирала стиховете.
	Тя го изгледа с такава мъка в очите си, с толкова много страдание и упрек, че Голям Перчем едва се сдържа да не я помоли веднага и на място да повярва, че той й е таен доброжелател и ненавижда _Ефрафа_ и своята длъжност. Сопването на _Нелтилта_ срещу Кервил в тунела бе изпълнено със злъч, но сега очите на тази друга зайка говореха за толкова големи неправди, каквито изобщо не могат да се опишат с думи. Като я наблюдаваше, Голям Перчем изведнъж си спомни разказа на Зелениката за голямото жълто _хрудуду_, което разкъсало земята и разрушило старото селище и си помисли: „Сигурно и тогава някой е имал подобен поглед“. В този момент зайката отговори:
	— Името ми е _Хайзънтлей_, сър.
	— _Хайзънтлей_? — възкликна изненадано Голям Перчем. — Значи ти си, която…
	{img:razgovor.jpg|#"Името ми е _Хайзънтлей_, сър."}
	Тук той бързо се прекъсна. Беше опасно да я пита дали си спомня разговора със Зелениката. Но независимо дали тя помнеше или не този разговор, очевидно тя бе разказала на Зелениката и неговите спътници за вълненията в _Ефрафа_ и недоволството на зайките. Ако паметта не го лъжеше, тя дори бе правила вече опит да напусне селището. „Но — помисли си той като срещна отчаяния й поглед — Какво може да се очаква от нея сега?“
	— Бихте ли дали разрешение да си тръгнем, сър? — попита _Нелтилта_. — Компанията на офицери е нещо свръх нашите възможности, нали разбирате — дори ако е за кратко, на нас такова общуване ни се струва прекалено дълго.
	— А, да, разбира се — отговори объркано Голям Перчем. Докато зайките се отдалечаваха, той продължи да стои в долчинката и чу как _Нелтилта_ извиси глас, за да забележи: „Какъв дебелак!“, а после видя и как тя се огледа, с очевидната надежда, че той ще реагира на думите й. Помисли си: „Поне една от тях е запазила известна доза дързост“ и се насочи към часовите.
	Употреби известно време да говори с часовите и да научи как е организирана охраната. Системата бе отчайващо ефективна. Всеки часови можеше да достигне до съседа си за секунди. Нещо повече — съответният сигнал с тропане на лапи (защото имаше няколко вида сигнали) щеше да доведе и офицерите и резервите. При необходимост, _Ауслафата_ можеше да бъде вдигната под тревога за нула време, а също да бъде предупреден и капитан Кемпиън, или всеки друг офицер, патрулиращ близката околност на селището. Тъй като е известно кой Знак е навън в даден момент, всички те веднага щяха да знаят накъде да се насочат. Един от часовите, Ригана, му разказа за опита за бягство на Черния Аварин:
	— Той се престорил, че се храни и по този начин доста се бил отдалечил. После изведнъж се втурнал да бяга. Дори успял да събори двама часови, които се опитали да го спрат — доколкото знам, никой друг беглец не е успявал да направи това. Тичал като луд, но Кемпиън чул сигнала за тревога, нали разбираш, и просто направил обходно движение и го заловил по-нататък в полето. Разбира се, ако не беше блъснал часовите, Съветът нямаше да го накаже чак толкова строго.
	— На теб харесва ли ти животът тук? — попита Голям Перчем.
	— Ами не е зле, откакто съм в _Ауслата_ — отговори Ригана. — Ако бях офицер, щеше да е още по-добре. Досега съм участвал в два Далечни Патрула — това е начинът да те забележат. Мога да проследявам и да се бия не по-зле от много други, но, разбира се, за офицер изискванията са по-високи. Мисля, че офицерите ни са много способни, нали?
	— Да, така е — отговори съвсем искрено Голям Перчем. Направи му впечатление как Ригана очевидно не знаеше, че той е новодошъл в _Ефрафа_. От друга страна, у него не се забеляза нито завист, нито недоволство. Голям Перчем започна да осъзнава, че в това селище на никого не се дава информация в повече от подходящия за него обем. Всеки знаеше само каквото става под носа му. Ригана вероятно предполагаше, че Голям Перчем е бил в друг Знак и сега е бил повишен.
	Започна да се свечерява. Малко преди края на _силфлеенето_ се появи капитан Кемпиън, начело на патрул от три заека. Кервил се затича да го пресрещне на линията на часовите. Голям Перчем се присъедини към тях и се заслуша в разговора. Разбра, че Кемпиън е стигнал чак до железния път, но не е забелязал нищо необичайно.
	— Никога ли не отивате отвъд железния път? — запита Голям Перчем.
	— Не много често — отговори Кемпиън. — Там е влажно, нали разбираш — не е подходящо за зайци. Аз съм бил там, но при тези обходни патрули обикновено наблюдавам по-близката околност. Работата ми е, от една страна да забелязвам всичко ново, което Съветът трябва да знае, а от друга — да осигурявам залавянето на всеки беглец. Както нещастния Черен Аварин — но и той така ме ухапа преди да успея да го съборя, че няма скоро да го забравя. При хубаво време, както е сега, обикновено отивам чак до склона на железния път и после вървя успоредно на него. А понякога отивам и в другата посока — стигам до плевнята. Зависи какво е необходимо в момента. Между другото, говорих с генерала по-рано днес и останах с впечатление, че той възнамерява да те включи в патрул след два-три дни, веднага след като се настаниш тук и графикът за _силфлеене_ на Знака ти се смени, така че да не е повече сутрин и вечер.
	— А защо трябва да чакаме дотогава? — попита Голям Перчем с престорен ентусиазъм. — Защо не по-рано?
	— Ами, обикновено когато даден Знак _силфлее_ сутрин и вечер, неговата _Аусла_ трябва да е в пълен състав. Тогава зайците са по-жизнени и затова е необходим по-строг надзор. А ако знакът премине в график за _силфлеене_ в _ни-Фрит_ и _фу Инле`_, обикновено става възможно някой от _Ауслата_ да бъде включен в Далечен Патрул. Но сега ще ви оставя. Трябва да заведа зайците си до _Криксата_ и да докладвам на Генерала.
	Веднага щом зайците от Знака бяха прибрани под земята, а Черният Аварин — отведен от _Ауслафите_, Голям Перчем се извини на Кервил и Омайничето и се прибра в бърлогата си. Макар и редовите зайци да бяха настанени доста нагъсто под земята, часовите разполагаха с две просторни бърлоги, а всеки офицер имаше право на лична бърлога. След като най-сетне остана сам, Голям Перчем започна да обмисля задачата си.
	Трудностите в предстоящото начинание го объркваха. Разбира се, той бе сигурен, че сам би могъл да избяга от _Ефрафа_ (с помощта на _Киа_), когато пожелае. Но как, гръм и мълнии, би могъл да изведе група зайки — ако предположим, че някои биха се съгласили на такова нещо? Ако опита да извика всички часови при себе си по време на _силфлеене_, Кервил веднага би забелязал това. Тогава единствената възможност остава бягство през деня — да изчака Кервил да заспи и после да заповяда на съответния часови да напусне поста си при изхода. Голям Перчем се замисли. В този план май нямаше недостатък. Но после се сети: „Ами Черния Аварин?“ Вероятно Черният Аварин прекарваше целия ден в някоя специална бърлога под стража. Сигурно малко зайци знаеха къде е това — нали в _Ефрафа_ никой нищо не знаеше, а със сигурност никой нямаше да му каже. Най-вероятно ще трябва да изостави Черния Аварин — не успяваше да го включи в никакъв реалистичен план.
	„Да пукна, ако го изоставя! — промърмори на себе си Голям Перчем. — Знам, Къпината би казал, че съм голям глупак. Но сега той не е тук и аз сам си решавам нещата. Но какво би станало, ако цялото начинание се провали заради Черния Аварин? О, _Фрит_ в плевня! Каква история!“
	Голям Перчем продължи да обмисля плановете си, но най-сетне осъзна, че мисълта му върви в затворен кръг. Не след дълго заспа. Като се събуди усети, че навън е изгряла луната, а вечерта е хубава и тиха. Помисли си, че може би трябва да подхване нещата от другия край — например като се заеме първо да убеди няколко зайки да избягат, а после да измисли план как точно да стане това, може би дори и с тяхна помощ. Той се спусна надолу по подземния ход и намери един млад заек, който се опитваше да поспи, доколкото бе възможно в пренаселената му бърлога. Голям Перчем го събуди и попита:
	— Познаваш ли _Хайзънтлей_?
	— О, да, сър — отговори заекът с един доста патетичен опит да говори бодро и енергично.
	— Иди да я намериш и й кажи да дойде в бърлогата ми — нареди Голям Перчем. — Никой друг да не идва с нея. Разбра ли?
	— Да, сър.
	Младежът изтича да изпълни поръчението, а Голям Перчем се върна в бърлогата си, чудейки се дали няма да предизвика известно подозрение. Но това не изглеждаше вероятно. Нали Кервил му бе казал, че в _Ефрафа_ е нещо обичайно офицерите да извикват зайки. Ако започнат да му зададат въпроси, все ще намери какво да отговори. Той легна и зачака.
	В тъмното се чуха стъпки и някой спря пред входа на бърлогата. Последва пауза.
	— _Хайзънтлей_? — попита Голям Перчем.
	— Аз съм _Хайзънтлей_.
	— Искам да поговоря с теб — каза Голям Перчем.
	— Аз съм в Знака, сър, под вашите заповеди. Но вие правите грешка.
	— Не, не греша — отговори Голям Перчем. — Няма от какво да се страхуваш. Влез и ела по-близо.
	_Хайзънтлей_ се подчини. Той усети ускорения й пулс. Цялата бе напрегната. Затвори очи и започна да рови пода.
	— _Хайзънтлей_ — прошепна Голям Перчем на ухото й, — слушай внимателно. Сигурно помниш, че преди доста дни четири заека дойдоха в _Ефрафа_ една вечер. Един от тях е със светлосива козина, а друг има на предната си лапа зараснала рана от ухапване на плъх. Ти си говорила с техния водач — казва се Зелениката. Знам какво ти е казал.
	Тя уплашено завъртя глава:
	— Откъде знаеш?
	— Няма значение. Чуй какво ще ти кажа.
	И тогава Голям Перчем разказа за Леско и Петко. За разрушаването на заешкото селище в Сендълфорд и за пътуването до хълма Уотършип. _Хайзънтлей_ нито се помръдваше, нито го прекъсваше. Голям Перчем запита:
	— Зайците, които са ти говорили онази вечер, които са ти разправили за разрушеното селище и за искането си да получат зайки от _Ефрафа_ — знаеш ли какво се случи с тях?
	Отговорът на _Хайзънтлей_ дойде като едва доловим шепот:
	— Знам само каквото чух да се говори. Те избягали на следната вечер. Капитан Синап загинал при преследването им.
	— А имало ли е и друг патрул, изпратен след тях, _Хайзънтлей_? Имам предвид на следния ден?
	— Чухме, че нямало свободен офицер — след като Паче Гнездо бе арестуван, а Синап загина.
	— Тези зайци успяха да се върнат при нас. Дори един от тях сега е доста наблизо, заедно с Леско, Петко и много други. Те са много умни и способни. Сега ме чакат да изведа зайки от _Ефрафа_ — колкото успеят да дойдат. Ще мога да им изпратя съобщение утре сутринта.
	— Как?
	— По една птица — ако всичко е наред.
	Голям Перчем й разказа за _Киа_. Като свърши, тя продължи да мълчи. Голям Перчем не бе сигурен дали тя обмисля казаното или дали страха и недоверието толкова са я объркали, че не знае какво да каже. А дали не се съмнява, че той е шпионин, опитващ се да й постави капан? Дали просто не желае да я пусне да си върви? Най-накрая попита:
	— Вярваш ли ми?
	— Да, вярвам ти.
	— Но нали би могло да съм шпионин, изпратен от Съвета?
	— Не си — сигурна съм в това.
	— Как така?
	— Ти нали спомена за един твой приятел, който предвидил опасността за старото ви селище? Той не е единственият такъв заек. Понякога и аз мога да предсказвам — но не много често, защото сърцето ми е като замръзнало.
	— Ами тогава, ще се присъединиш ли към мен? Ще можеш ли да убедиш и други твои приятелки? Ние се нуждаем от вас, а _Ефрафа_ — не.
	Тя отново замълча. Стана толкова тихо, че Голям Перчем чу как един червей се движи наблизо в земята. Откъм тунела дойде звукът от трополенето на някакво малко същество, което се движеше в тревата отгоре. Той тихо зачака, знаейки колко важно е да не я стресне.
	Най-сетне тя заговори отново — така тихо, сякаш думите й бяха като начупена поредица от вдишвания и издишвания.
	— Ние можем да избягаме от _Ефрафа_. Опасността е много голяма, но в това ще можем да успеем. Но след това не успявам добре да видя. Има паника и страх на свечеряване — и после хора, хора, все човешки неща! Има куче — с въже, което се скъсва като суха клонка. Заек — не, това е невъзможно! — заек, който се вози на _хрудуду_! О, взех да ставам глупава — започнах детски приказки да разправям. Не, вече не мога да виждам като едно време — все едно да виждаш формите на дървета зад завеса от силен дъжд.
	— Ами тогава, най-добре ще е да дойдеш да се срещнеш с този мой приятел — каза Голям Перчем. — Той точно по същия начин говори, а аз постепенно се научих да му вярвам, така че сега и на теб вярвам. Щом чувстваш, че ще успеем — това е много добре. Но въпросът ми е дали ще доведеш и приятелките си да се присъединят към нас.
	След още една мълчалива пауза, _Хайзънтлей_ каза:
	— Куражът ми, духът ми — много са отслабнали напоследък. Страх ме е да ти кажа да разчиташ на мен.
	— Това го виждам. Какво е могло толкова да те отчая? Не бе ли ти водач на зайките, които се изправиха пред Съвета?
	— Бяхме аз и _Тетутинанг_. Не знам какво се е случило с другите зайки, които бяха с нас. Ние всички тогава бяхме в Знака на Предната Дясна Лапа. Дори аз все още имам този белег, но после ми сложиха още един. Черният Аварин — видя ли го?
	— Да, разбира се.
	— Той също беше в този Знак. Бяхме добри приятели и той ни окуражаваше. Само един или два дни след като се явихме пред Съвета, той се опита да избяга, но бе хванат. Виждаш какво сториха с него. Това бе точно същата вечер, когато дойдоха твоите приятели, а в следващата нощ избягаха. След това, нас — групата зайки, отново ни извикаха в Съвета. Генералът каза, че никой друг вече няма да има възможност да избяга. За нас нареди да бъдем разпръснати в различни Знаци, по две в Знак. Чудя се, защо ни оставиха заедно двете с _Тетутинанг_. Може би просто не са се сетили за това. В _Ефрафа_ е така, нали разбираш. Заповедта бе: „По две зайки в Знак“. И след като формално заповедта бе изпълнена, явно не е имало значение кои точно две ще сме. Но сега съм много уплашена и имам чувството, че Съветът постоянно ме наблюдава.
	— Да, но сега и аз съм тук — обади се Голям Перчем.
	— Зайците в Съвета са много хитри.
	— Ще се наложи да използват хитростта си. Ние имаме при нас някои зайци, които са още по-хитри, повярвай ми. Като в _Ауслата_ на _Ел-Ахрейра_, не по-малко. Но я ми кажи — _Нелтилта_ беше ли с вас като протестирахте пред Съвета?
	— А, не, тя е родена тук, в Близкия Заден Знак. Много е дръзка, да знаеш, но е млада и глупава. Изпитва гордост всички да я виждат, че дружи със зайци, считани за бунтовници. Но изобщо не осъзнава какво прави, нито какво представлява Съветът. За нея всичко е игра — да се държи дръзко с офицерите и така нататък. Някой ден може да прекали и да ни вкара всичките отново в беля. Не може да й се има доверие да пази тайна, в никакъв случай.
	— А колко зайки в този Знак биха се присъединили към нас за бягство?
	— _Храир_. Нали разбираш, недоволството е голямо. Но _Тлайли_, на тях нищо не трябва да им се казва до последния момент — не само на _Нелтилта_, на никоя от тях! Никой не може да пази тайна в заешко селище, а освен това тук навсякъде има шпиони. Ти и аз трябва сами да съставим план и да не казваме на никой друг, освен на _Тетутинанг_. Двете с нея ще можем да съберем достатъчно зайки, когато настъпи моментът.
	Така Голям Перчем неочаквано откри това, от което най-много се нуждаеше — силна и разумна приятелка, която може да мисли сама и да му помага да носи своята отговорност.
	— Тогава оставям на теб да събереш зайките — каза той. — Аз мога да опитам бягство, ако бъдете готови за това.
	— Кога?
	— Най-удачно ще е по залез-слънце, и колкото по-скоро, толкова по-добре. Леско и останалите ще ни срещнат и ще се бият с всеки патрул, който би ни преследвал. Но най-важното е, че и птицата ще се бие на наша страна. Дори и Ранилист не би могъл да очаква това.
	_Хайзънтлей_ отново замълча и Голям Перчем с възхищение осъзна, че тя анализира казаното от него и търси евентуални слаби места в плана му.
	— Но тази птица, с колко заека наведнъж може да се бие? — запита накрая тя. — Ще може ли всички да отблъсне? Това бягство ще е много голямо и изобщо не се съмнявай, _Тлайли_, че лично Генералът ще тръгне по следите ни, заедно с най-способните си зайци. Не можем непрекъснато да бягаме. Те няма да ни загубят дирята и рано или късно ще ни настигнат.
	— Казах ти, че нашите зайци могат да надхитрят Съвета. Не съм сигурен дали би разбрала тази част от плана, както и да ти я обяснявам. Виждала ли си някога река?
	— Какво е това река?
	— Ето, виждаш ли. Няма как да ти обясня. Но ти обещавам, че няма да се наложи да тичаме много далеч. Направо ще изчезнем пред очите на _Ауслата_ — ако са там да ни гледат. И трябва да ти кажа, че очаквам този момент с нетърпение.
	Тъй като тя нищо не каза, той добави:
	— Трябва да ми повярваш, _Хайзънтлей_. В живота си се заклевам, че действително ще изчезнем. Не те заблуждавам.
	— Ако грешиш, тези, които бързо загинат, ще са щастливци.
	— Никой няма да загине. Приятелите ми са приготвиш номер, с който и самият _Ел-Ахрейра_ би се гордял.
	— Ако ще бягаме по залез-слънце — каза тя, — най-добре ще е това да е утре. След два дни Знакът губи вечерното си _силфлеене_. Знаеше ли това?
	— Да, чух такова нещо. Утре тогава. Защо да чакаме повече? Но има още един въпрос. Ще вземем с нас и Черния Аварин.
	— Черния Аварин? Но как? Нали го охранява полицията на Съвета?
	— Знам. Така рискът много се увеличава, но реших да не го изоставяме. Мисля да направим следното. Утре вечер, като излезе Знакът да _силфлее_, вие двете с _Тетутинанг_ съберете зайките наблизо при вас — колкото може повече, и бъдете готови да побегнете. Аз ще се срещна с птицата малко по-нататък в ливадата и ще й кажа да нападне часовите веднага щом ме види, че влизам в дупката. Там аз ще се справя някак с пазачите на Черния Аварин. Те няма да очакват нещо подобно. Само за миг ще го освободя и ще се присъединим към вас. Ще настане пълна бъркотия и тогава точно ще побегнем. Птицата ще атакува всеки, който се опитва да ни преследва. Помни, посоката ни е точно към големия мост на железопътната линия. Моите приятели ще ни чакат там. Вие трябва само да ме следвате — аз ще водя.
	— Може капитан Кемпиън да е излязъл да патрулира.
	— О, надявам се да не е — каза Голям Перчем. — Наистина така се надявам.
	— Черният Аварин може да не побегне веднага. Той ще е не по-малко уплашен от пазачите.
	— Има ли начин да го предупредим?
	— Не. Пазачите непрекъснато го наблюдават, а за _силфлеене_ го извеждат сам.
	— И докога ще трябва да живее в такъв режим?
	— Когато всички Знаци го видят, Съветът ще го убие. В това всички сме сигурни.
	— Е, това вече решава въпроса. _Няма_ да тръгна без него.
	— _Тлайли_, много си смел, ама дали си достатъчно разумен? Животът на всички ни ще зависи от теб утре.
	— Добре де, виждаш ли нещо не наред в плана?
	— Не, но аз съм само една зайка, която никога не е излизала от _Ефрафа_. Представи си, че се случи нещо неочаквано?
	— Рискът си е риск. Нямаш ли желание да избягаш оттук и да живееш с нас на високите хълмове? Помисли си!
	— О, _Тлайли_! Ще можем ли да се чифтосваме с когото си искаме, да копаем бърлоги, да износваме живи бебета?
	— Да — а също така и да разказвате истории в Медената Пита и да _силфлеете_ когато си искате. Животът там ще е много хубав, обещавам ти.
	— Ще дойда! Поемам риска.
	— Голям късмет се оказа, че си в този Знак — каза Голям Перчем. — Преди този разговор се чудех какво да направя.
	— Сега тръгвам към по-долните бърлоги, _Тлайли_. Някои зайци ще започнат да се чудят защо си ме извикал. Нали разбираш, сега не ми е времето за чифтосване. Но ако си тръгна бързо, винаги ще можем да кажем, че си сбъркал и си се разочаровал. Недей да забравяш да кажеш това.
	— Няма. Добре, тръгвай сега и подготви всички за бягство по време на _силфлея_ утре вечер. Разчитай на мен!
	След като тя си отиде, Голям Перчем се почувства много уморен и самотен. Непрекъснато си повтаряше, че приятелите му са наблизо и че ще ги види след по-малко от едно денонощие. Но разбираше, че цялата _Ефрафа_ е между него и Леско. Мислите му се накъсаха и се превърнаха в тревожни фантазии. Унесе се в дрямка и сънува как капитан Кемпиън се преобразява в чайка и после лети с крясъци над реката. Стресна се и се събуди. После пак се унесе и сънува как капитан Кервил води пред себе си Черния Аварин, към скрита в тревата блестяща жица. А над всичко това, огромна като някой кон в полето и осведомена за всичко ставащо от единия до другия край на света, се мъдреше гигантската фигура на генерал Ранилист. Най-сетне, уморен от тревогите си, Голям Перчем заспа дълбоко — без да издава никакъв звук или движение в самотната бърлога. Така отиде на място, където не можеше да го последва дори собственият му страх.


>>	36. Пред буря

E>
P>
	Ние тъкмо щяхме нещо да свием,
	но Бил Арпър дойде, разкри ни,
	и тъй нищо не излезе от това.
@	Песен от мюзик хол
P$
E$

	Голям Перчем бавно излизаше от съня си, подобно на мехурче блатен газ, издигащо се в равномерен воден поток. До него имаше и друг заек. Това го стресна и той веднага попита:
	— Кой е?
	— Омайничето — отговори другият заек. — Време е за _силфлеене_, _Тлайли_. Чучулигите вече са в небето. Ти много дълбоко спиш.
	— Така е — отговори Голям Перчем. — Е, аз съм готов.
	Беше се приготвил да тръгне по подземния ход, но следващият въпрос на Омайничето го спря на място:
	— Кой е Петко?
	Този път Голям Перчем се стресна не на шега и попита:
	— Какво каза?
	— Попитах, кой е Петко?
	— Откъде да знам.
	— Ами ти говореше насън. Непрекъснато повтаряше: „Питай Петко! Питай Петко!“ Така че се зачудих кой е той.
	— А, разбирам. Той е един заек, когото познавах. Можеше да предсказва какво ще е времето и така нататък.
	— Е, тогава би могъл и сега да го стори. Помирисваш ли каква буря идва?
	Голям Перчем смръкна няколко пъти с носа си. Смесен с миризмата на трева и добитък, идваше (все още сравнително отдалеч) и топлият и силен мирис на голяма маса облаци. Почти всички животни се тревожат от приближаването на гръмотевична буря — тя ги потиска със своето нарастващо напрежение и с нарушаването на естествения ритъм, с който са свикнали да живеят. Желанието на Голям Перчем бе да се върне в бърлогата си. Не го стори, защото веднага се сети, че такава дреболия като една буреносна утрин не би променила графика в _Ефрафа_.
	Оказа се прав. Кервил бе вече застанал на входа, точно срещу Черния Аварин и пазачите му. Той погледна към офицерите си, които се качваха по тунела и каза:
	— Хайде, _Тлайли_. Часовите вече са навън. Да не би гръмотевиците да те тревожат?
	— Така е — отговори Голям Перчем.
	— Бурята няма да започне днес — каза Кервил. — Все още е далеч. Най-вероятно ще е тук утре вечер. Но внимавай да не те усетят зайците от Знака — че това те безпокои. Нищо в графика не може да се променя без разрешение на Генерала.
	— Не можех да го събудя — каза шеговито Омайничето. — Да не е имало някоя зайка снощи в бърлогата ти, а _Тлайли_?
	— Така ли? — попита Кервил. — Коя?
	— _Хайзънтлей_ — отговори Голям Перчем.
	— О, тази _марли тарн_* значи? Странно, мислех, че тя не е готова.
	[* _Марли_ означава зайка. _Тарн_ значи замаяна, безумна. — Б.‍а.]
	— Не беше — каза Голям Перчем. — Аз направих грешка. Но, ако си спомняте, вие ми поръчахте да направя каквото мога, за да опозная странната групичка и да ги вкарам в правия път, така че все пак поговорих малко с нея.
	— И постигна ли нещо?
	— Трудно е да се каже, но ще продължавам да опитвам.
	Докато зайците от Знака излизаха, Голям Перчем започна да обмисля, кой ще е най-подходящият начин да влезе в дупката отсреща и да нападне пазачите на Черния Аварин. Щеше да е нужно да извади единия от строя съвсем бързо, а после да нападне и другия, който вече няма да е неподготвен. Ако се наложеше да се бие с него, по-добре би било да не застава между Черния Аварин и горния изход от дупката — защото Черния Аварин щеше да е не по-малко стреснат от останалите и можеше да побегне надолу, по подземния ход. Ако ще бяга нанякъде, по-добре би било да избяга навън. Разбира се, в случай на късмет, вторият страж би могъл да побегне надолу без изобщо да се бие, но на това не можеше да се разчита. _Ауслафите_ от _Ефрафа_ не бяха особено склонни да бягат.
	Голям Перчем се запъти към полето. Зачуди се дали _Киа_ ще успее да го открие. Уговорката бе _Киа_ да го намери, когато той излезе над земята на втория ден след пристигането си.
	Но нямаше защо да се безпокои. _Киа_ бе дошъл над _Ефрафа_ още преди изгрев-слънце. Веднага щом видя зайците от Знака да излизат, той се приземи малко по-нататък в полето, между храсталаците и линията на часовите и започна нещо да кълве в тревата. Голям Перчем бавно се доближи при него, пасейки трева по пътя. После се спря на едно място и започна да се храни, без дори да поглежда в негова посока. След време усети, че _Киа_ е дошъл зад него, малко откъм едната му страна.
	— Гу’син Гулям Перчем, май не добре бъде ние говорим много. Гу’син Леско пита — ти какво правиш? Какво ти искаш?
	— Искам две неща, _Киа_ — и двете довечера по залез-слънце. Първо, нашите зайци трябва да дойдат при големия мост на железопътната линия. Аз ще дойда през този мост, заедно със зайките. Ако ни преследват, ти, Леско и останалите трябва да сте готови за бой. Онази лодка още ли е там?
	— Да, да, хора не взели я. Аз каже на гу’син Леско какво ти казал.
	— Добре. Слушай сега, _Киа_, какво е второто нещо. А то е ужасно важно. Виждаш ли ония зайци там, дето са по-нататък в полето? Те са часови. По залез-слънце ще ме срещнеш тук. После аз ще изтичам долу в една от ония дупки. Веднага щом ме видиш, че влизам вътре, нападни часовите — изплаши ги и ги изгони от местата им. Ако не побягнат, удряй ги. Те трябва да се махнат оттам. Ще ме видиш да излизам повторно и тогава зайките — майките, както казваш, ще побягнат заедно с мен право към железопътния мост. Но е много вероятно да бъдем нападнати по пътя. Ако това се случи, ще можеш ли пак да се намесиш?
	— Да, да. Аз летя срещу тях — те няма спрат тебе.
	— Чудесно. Е, това е всичко. Леско и останалите добре ли са?
	— Добре — добре. Те казват ти много добър заек. Гу’син Синчец, той казва ти доведеш по една майка за всеки и две за него.
	Голям Перчем тъкмо се готвеше да намери подобаващ отговор на тази закачка, когато зърна Кервил да тича право към него. Веднага, без да каже и дума повече на _Киа_, той направи няколко подскока по посока на Кервил и се зае усърдно да се храни с детелина. Щом Кервил пристигна, _Киа_ литна ниско над главите им и изчезна зад дърветата.
	Кервил се загледа зад отлетялата чайка и после се обърна към Голям Перчем и го попита:
	— Не се ли боиш от тези птици?
	— Не особено — отговори Голям Перчем.
	— Те понякога нападат мишки, да знаеш, а също и малки зайчета — каза Кервил. — Доста опасно беше да се храниш точно тук. Защо си толкова безразсъден?
	Вместо отговор, Голям Перчем се спусна и удари уж на шега Кервил, но толкова силно, че целия го преобърна. После му каза:
	— Ето защо!
	Кервил се изправи намръщен и каза:
	— Добре де, по-тежък си от мен. Но имаш още много да учиш, _Тлайли_, а и теглото не е единственото изискване, за да бъдеш _ефрафски_ офицер. Както и да е, това изобщо не променя факта, че тези птици са опасни. Още повече че сега не им е сезонът да са тук и това е много странно. Целият случай ще трябва да се докладва.
	— По каква причина?
	— Защото е необичаен. Всичко необичайно трябва да се докладва. Ако ние не докладваме, а го направи някой друг, после ще изглеждаме много глупаво, като се наложи да кажем, че и ние сме видели случая. А няма да можем да отречем — много зайци от Знака видяха какво стана. Всъщност, най-добре е да ида да докладвам още сега. _Силфлеенето_ почти свършва, така че ако не се върна навреме, вие двамата с Омайничето сами приберете всички под земята.
	Веднага щом Кервил си тръгна, Голям Перчем отиде да потърси _Хайзънтлей_. Намери я в долчинката, заедно с _Тетутинанг_. Точно както Кервил бе казал, повечето зайци от Знака не се безпокояха особено от приближаващата буря, която бе все още далеч. Но специално _Хайзънтлей_ и _Тетутинанг_ бяха в нервно и потиснато настроение. Голям Перчем им разказа каква уговорка е направил с _Киа_.
	— Но дали тази птица действително ще атакува часовите? — попита _Тетутинанг_. — Никога не съм чувала за подобно нещо преди.
	— Ще атакува, обещавам ви. Съберете зайките на едно място веднага след началото на вечерното _силфлеене_. Когато аз се поява с Черния Аварин, часовите вече ще са побягнали към някое прикритие.
	— А ние накъде ще тичаме? — запита _Тетутинанг_.
	Голям Перчем ги поведе навътре в полето, така че да могат да видят арката на железопътния мост, около 400 ярда* по-нататък.
	[* Около 360 метра. — Б.‍пр.‍]
	— Няма как да избегнем среща с Кемпиън — каза _Тетутинанг_. — Нали имаш предвид това?
	— Разбрах, че е имал затруднения да спре Черния Аварин — отговори Голям Перчем. — Сигурен съм, че няма да може да се противопостави на мен и на птицата. Вижте, Омайничето започна да вика часовите — ще трябва да се прибираме. И недейте да се безпокоите. Дъвчете си пелетите и хубаво се наспете. А ако не успеете да заспите, подострете си ноктите — може и да ви потрябват.
	Зайците от Знака се прибраха под земята, а Черният Аварин бе отведен от пазачите си. Голям Перчем се върна в бърлогата си и се опита да не мисли за предстоящата вечер. След известно време се отказа от намерението си да прекара деня сам. Наобиколи долните бърлоги, присъедини се към една игра на камъчета, изслуша две истории и сам разказа една, пусна _храка_ в канавката и после, съвсем импулсивно, отиде при Кервил и получи от него разрешение да посети друг Знак. Поскита малко в района на _Криксата_, присъедини се към зайците от Знака на Левия Хълбок при тяхното _силфлеене_ по време на _ни-Фрит_ и после слезе с тях под земята. Техните офицери обитаваха една обща голяма бърлога и тук той срещна някои опитни ветерани и изслуша с интерес техни разкази за Далечни Патрули и други подвизи. По средата на следобеда се върна при дупките на Близкия Заден Знак, отпочинал и уверен в себе си. После заспа и един от часовите го събуди чак за вечерното _силфлеене_.
	Изкачи се по подземния ход. Черният Аварин бе вече докаран в неговата ниша. Клекнал до Кервил, Голям Перчем видя как _Хайзънтлей_ и _Тетутинанг_ минаха покрай него без изобщо да го погледнат. Изглеждаха напрегнати, но решени на всичко. След като излезе и последният заек, Кервил го последва.
	Голям Перчем изчака малко, за да е сигурен, че Кервил се е отдалечил от изхода. После погледна за последен път къде точно седи Черния Аварин и също излезе. Яркият залез го заслепи и той седна на задните си крака, като примигваше и сресваше козината от едната страна на лицето си, докато очите му привикнат към светлината. След малко забеляза _Киа_, който долиташе откъм полето. „Е, това е, започва се“ — каза си наум.
	В този момент един заек заговори точно зад него:
	— _Тлайли_, искам малко да си поговорим. Просто ела с мен малко назад, под храстите, нали ще бъдеш така добър?
	Голям Перчем скочи на предните си лапи и се извърна.
	Зад него стоеше генерал Ранилист.


>>	37. Бурята набира мощ

E>
	Може и да скриеш огинот, но какво ще напрайш със пушека?
@	Джон Чандлър Харис, „Пословиците на чичо Ремус“
E$

	Първата мисъл на Голям Перчем бе да се бие с Ранилист веднага. Но бързо съобрази колко безполезно би било това — щеше само да събере всички наоколо на главата си. Нямаше какво друго да прави, освен да се подчини. Последва Ранилист през храстите — до сенчестата пътека за езда. Въпреки красивия залез, вечерната атмосфера бе доста натежала от приближаващите облаци и между дърветата бе знойно и тъмно. Бурята набираше мощ, преди да се разрази. Той погледна към Ранилист очаквателно.
	— Ти бил ли си извън жилищата на Близкия Заден Знак днес следобед? — започна с въпросите си Ранилист.
	— Да, сър — отговори Голям Перчем. Неприятно му беше да използва за Ранилист обръщението „сър“, но след като играеше ролята на _ефрафски_ офицер, нямаше как да избегне това. Той не поясни, обаче, че Кервил му е дал разрешение. Все още в нищо не бе обвинен.
	— И къде отиде?
	Голям Перчем преглътна раздразнението си. Без съмнение, Ранилист прекрасно знаеше къде е бил.
	— Отидох до Знака на Левия Хълбок, сър. Бях в техните бърлоги.
	— Защо отиде?
	— Ами за разнообразие, а също и да науча нещо, като слушам разказите на офицерите.
	— Ходи ли и някъде другаде?
	— Не, сър.
	— Срещнал си се с един заек от Знака на Левия Хълбок — заек на име Кръстовчето.
	— Много е възможно. Не запомних имената на всички.
	— Виждал ли си този заек и по-рано?
	— Не, сър. Как бих могъл?
	Тук се получи малка пауза.
	— Мога ли да попитам, за какво става дума, сър? — каза Голям Перчем.
	— Аз ще задавам въпросите — каза Ранилист. — Кръстовчето те е виждал преди. Познал те е по козината на главата ти. Къде мислиш, че те е видял?
	— Нямам представа.
	— Случвало ли ти се е някога да бягаш от лисица?
	— Да, сър, преди няколко дни, като идвах насам.
	— Ти си я довел до едни други зайци и тя е убила един от тях. Това така ли е?
	— Нямах намерения да я водя към тях. Не знаех, че са там.
	— А защо нищо не ни каза за това?
	— Не знаех, че трябва. Няма нищо лошо в това, да бягаш от лисица.
	— Причинил си смъртта на _ефрафски_ офицер.
	— Съвсем случайно. А може би лисицата е щяла да го хване, дори и аз да не съм бил там.
	— Нямаше — каза Ранилист. — Слез не бе такъв заек, който да не забележи идването на лисица. Лисиците не са опасни за зайци, които знаят какво да правят.
	— Съжалявам, че лисицата го е хванала, сър. Всичко това се дължи на много лош късмет.
	Ранилист се загледа в Голям Перчем, с големите си бледи очи.
	— Ще те запитам още нещо, _Тлайли_. Този патрул бе по следите на група зайци. Какво знаеш за тях?
	— И аз забелязах следите им, горе-долу по това време. Нищо повече не мога да кажа.
	— Не си ли бил с тях?
	— Ако съм бил с тях, сър, щях ли да дойда в _Ефрафа_?
	— Казах ти, че аз ще задавам въпросите. Можеш ли да ми кажеш накъде са отишли?
	— Боя се, че не, сър.
	Ранилист спря да се взира в Голям Перчем и известно време запази мълчание. Голям Перчем се досети, че Генералът очаква той да запита дали това е всичко и може ли да си върви. Реши, обаче, той също да мълчи.
	— Има и още нещо — каза накрая Ранилист. — Отнася се до бялата птица в полето тази сутрин. Не се ли боиш от такива птици?
	— Не, сър. Никога не съм чувал такава птица да нарани заек.
	— Но такива случаи са известни, _Тлайли_, въпреки целия ти голям опит. Както и да е, защо си я доближил?
	Голям Перчем бързо започна да търси отговор на въпроса и каза:
	— Честно да ви кажа, сър, възможно е да съм се опитвал да направя впечатление на капитан Кервил.
	— Е, би могъл да имаш и по-лош мотив. Но ако ще впечатляваш някого, най-добре да започнеш с мен. Вдругиден смятам лично да водя Далечен Патрул. Ще прекося железния път и ще открия следите на онези зайци, които Слез щеше да намери, ако ти не бе направил онзи гаф. Така че, най-добре ще е и ти да дойдеш и да ни покажеш тогава колко си способен.
	— Много добре, сър. За мен това ще е удоволствие.
	Последва нова тишина. Този път Голям Перчем реши да се престори, че си тръгва. Това и стори, но веднага бе спрян от нов въпрос:
	— Когато си бил с _Хайзънтлей_, тя каза ли ти защо бе изпратена в Близкия Заден Знак?
	— Да, сър.
	— Не съм много сигурен, дали тези неприятности са приключили, _Тлайли_. Бъди нащрек. Ако тя ти каже нещо, толкова по-добре. Възможно е тези зайки да са в процес на успокояване, но може и да не е така. Аз искам да знам това.
	— Много добре, сър — каза Голям Перчем.
	— Това е всичко — заключи Ранилист. — Сега за предпочитане е да се върнеш при Знака си.
	Голям Перчем се насочи към полето. _Силфлеенето_ бе почти приключило, слънцето бе залязло и се стъмваше. Вечерната светлина бе засенчена от плътни облаци. _Киа_ никъде не се виждаше. Часовите се бяха върнали вече и зайците от Знака започваха да се прибират под земята. Седнал в тревата, Голям Перчем изчака, докато и последният заек влезе в дупката. Все още _Киа_ го нямаше, Голям Перчем бавно се насочи към входа. Като влизаше се сблъска с един от стражите, блокирал изхода — да не би Черният Аварин да избяга.
	— Махай се от пътя ми, дребен мръсен доносник и кръвопиец такъв — изрева Голям Перчем.
	После се извърна и добави, докато слизаше надолу към бърлогата си:
	— Сега можеш да отидеш да докладваш това.

	* * *

	Докато светлината отслабваше под облачното небе, Леско се хлъзна за пореден път върху твърдата гола земя под железопътния мост, излезе изпод него от северната му страна и се заслуша. Малко по-късно и Петко се присъедини към него и те се промъкнаха дебнешком малко по-нататък, по посока на _Ефрафа_. Въздухът бе влажен и горещ. Носеше се мирис на дъжд и зреещ ечемик. Никакъв звук не се чуваше наблизо. Единствено зад тях, откъм лъката при отсамния бряг на Тест, се носеше пискливото и непрестанно писукане на двойка тъмнокръсти късокрили кюкавци*. _Киа_ долетя откъм горната част на железопътния насип.
	[* Латинското наименование на тази птица (sandpiper) е Tringa hypoleucus. — Б.‍пр.‍]
	— Сигурен ли си, че каза тази вечер? — запита за трети път Леско.
	— Лоша работа — отговори _Киа_. — Може те хванали го. Свършено е с гу’син Гулям Перчем. Ти как мисли?
	Леско нищо не отговори.
	— Аз не мога ясно да видя — обади се Петко. — Облаци и гръмотевица. Онова място — ей там в полето, е като дъно на река. Всичко би могло да става там.
	— Голям Перчем е там. Ами ако е загинал? Или ако се опитват да го принудят да им каже…
	— Леско… — прекъсна го Петко. — Леско-Ра, така няма да му помогнеш, като стоиш тук в тъмното и се тревожиш. Най-вероятно нищо лошо не се е случило. Просто му се е наложило да не дойде по някаква причина. Тъй или иначе, тази вечер няма да дойде — това сега е сигурно. А нашите зайци тук са в опасност. _Киа_ може да дойде пак утре в ранни зори и да ни донесе ново съобщение.
	— Прав си, разбира се — каза Леско, но никак не ми се тръгва оттук. Представи си, че все пак се появи. Нека Сребърен Блясък отведе другите обратно, а аз ще остана тук.
	— Сам нищо не би могъл направиш, Леско, дори и ако кракът ти бе наред. Все едно да се опитваш да ядеш трева, която я няма още. Защо не й дадеш възможност да порасне?
	Те се върнаха под арката на моста. Сребърен Блясък излезе да ги посрещне, а останалите зайци се раздвижиха неспокойно из копривата.
	— Ще трябва да се откажем за тази вечер, Сребърен Блясък — каза Леско. — Сега трябва да приберем цялата група отвъд реката, докато още не е станало съвсем тъмно.
	— Леско-Ра — обади се Съдинката и се подхлъзна настрани, — нали всичко ще се уреди? Голям Перчем ще дойде утре, нали?
	— Разбира се, че ще дойде — каза Леско. — А ние всички ще сме тук, за да му помогнем. А и още нещо ще ти кажа, _Хлао-ру_. Ако той утре не дойде, аз самият ще отида в _Ефрафа_.
	— И аз ще дойда с теб, Леско-Ра — каза Съдинката.

	* * *

	Голям Перчем приклекна в бърлогата си и се сгуши до _Хайзънтлей_. Тесните тунели на подземието бяха заредени с напрежение, а въздухът му приличаше на дълбока купчина листа. Голям Перчем бе на крачка от пълно нервно изтощение. Откакто приключи разговорът му с генерал Ранилист, той все повече и повече затъваше в кошмарите на всички конспиратори от памтивека насам. Какво бе успял да разкрие Ранилист? Очевидно цялата информация достигаше до него. Той знаеше, че Леско и останалите са дошли от север и са прекосили железния път. Научил бе за лисицата. Знаеше, че една чайка се навърта наоколо в сезон, когато би трябвало да е далеч оттук. Нещо повече, знаеше също, че той, Голям Перчем, преднамерено е отишъл наблизо до чайката. А освен това бе разбрал, че двамата с _Хайзънтлей_ са се сближили. Колко време оставаше, докато Ранилист направи окончателната стъпка и види как всички тези факти се съгласуват помежду си? А може би вече се бе сетил и само изчакваше, за да ги арестува в подходящия момент?
	Всички предимства бяха на страната на Ранилист. Все едно че той седи на сигурно място — на кръстовището на всички пътеки и ясно вижда какво става на всяка една от тях. А Голям Перчем, от друга страна, в своите смешни усилия да си премери силите с него, пълзи тромаво и без посока сред храсталаците и се издава с всяко свое движение. Не знаеше как пак да се свърже с _Киа_. А дори и да успееше да стори това, щеше ли Леско да може да доведе зайците си за втори път? Може би Кемпиън вече ги бе забелязал, по време на патрулите си? Ако се опита да говори с Черния Аварин — щеше да е подозрително. Ако се опита да доближи _Киа_ — пак щеше да е подозрително. Тайните му прозираха вече на няколко места и той нямаше как да ги скрие.
	Но следваше и нещо още по-лошо.
	— _Тлайли_ — прошепна _Хайзънтлей_, — смяташ ли, че ти, аз и _Тетутинанг_ бихме могли да избягаме още тази нощ? Ако се преборим с часовия на изхода вероятно ще успеем да избягаме, преди да е тръгнал да ни преследва патрул.
	— Но защо? — попита Голям Перчем. — Какво те кара да предлагаш такова нещо?
	— Уплашена съм. Ние говорихме с другите зайки, нали разбиращ, точно преди _силфлеенето_. Те бяха готови да побягнат, веднага щом птицата нападне часовите, но после нищо не се случи. Сега всички те знаят за плана — _Нелтилта_ и останалите. Най-вероятно Съветът скоро ще научи. Разбира се, казахме им колко жизненоважно е да пазят тайна и че ти пак ще опиташ. _Тетутинанг_ в момента внимателно ги наблюдава — каза ми, че ще направи всичко възможно да не заспи. Но истината е, че няма как да се запази тайна в _Ефрафа_. Възможно е дори някоя от поканените зайки да е шпионка, при все че само _Фрит_ знае колко внимателно ги подбрахме. Може всички да ни арестуват още преди утре сутринта.
	Голям Перчем се опита да мисли трезво. Без съмнение, той можеше да избяга, заедно с две решителни и разумни зайки. Но часовият, освен ако не го убие, щеше веднага да вдигне тревога. А той не бе сигурен, че ще успее в тъмното бързо да намери пътя към реката. Но дори и да успее, преследвачите сигурно щяха да го последват до дъсчения мост, при неговите неподготвени и спящи другари. Даже и при най-добро стечение на обстоятелствата, щеше да изведе от _Ефрафа_ само две зайки — и причината за всичко това щеше да е, че той не е издържал на напрежението. Сребърен Блясък и останалите нямаше да знаят колко много е трябвало да изтърпи. Щяха да научат само, че той е избягал.
	— Не, още не е време да се отказваме — отговори накрая Голям Перчем, колкото може по-нежно. — Неспокойна си заради идващата буря и продължителното чакане. Слушай, обещавам ти, че утре по това време ще сме напуснали завинаги _Ефрафа_, и то заедно с другите зайки. Сега най-добре да поспиш тук за малко, а после да отидеш да помогнеш на _Тетутинанг_. И си мисли за онези високи хълмове и всичко друго, което ти разказах. Ще видиш, че ще отидем там — мъките ни няма вечно да продължават.
	И докато тя заспиваше до него, Голям Перчем се зачуди — как изобщо щеше да изпълни това обещание и дали няма да бъдат събудени от полицията на Съвета. Каза си: „Ако стане така, ще се бия докато ме разкъсат на парчета. Няма да успеят да направят от мен втори Черен Аварин.“

	* * *

	Като се събуди, Голям Перчем установи, че е останал сам в бърлогата. За момент се уплаши, че _Хайзънтлей_ може да е арестувана, но после съобрази, че _Ауслафите_ не биха могли да сторят това, без той да усети. Вероятно се бе събудила и се бе върнала при _Тетутинанг_, без да му се обади.
	Бе малко преди изгрев-слънце, но въздухът продължаваше да е тежък и изпълнен с напрежение. Голям Перчем тръгна по тунела към изхода. Ленивчето — дежурният часови, надничаше неспокойно навън, но се обърна като чу приближаването на Голям Перчеми му каза:
	— Дано да завали, сър. Иначе гръмотевиците са такива, че и тревата ще покиселее от тях. Но май чак довечера ще завали.
	— Би било жалко за Знака, след като това е последната вечер в този график — отговори Голям Перчем. — Върви да събудиш капитан Кервил. Аз ще те сменя, докато дойдат останалите.
	Ленивчето тръгна, а Голям Перчем седна на изхода и подуши тежкия въздух. Цялото небе бе покрито с облаци. Изглеждаше като да беше се приближило почти до върховете на дърветата, а сутрешното зарево го осветляваше със зловещ лисицоподобен отблясък. Нито една чучулига не бе излетяла, дори и дроздовете не пееха, както обикновено. В празното поле пред него нямаше никакъв признак на движение. Обхвана го изкушението да избяга. За нула време щеше да достигне до железопътния мост. Почти сигурно бе, че Кемпиън и неговия патрул не са навън в подобно време. Всяко живо същество по околните поля и гори бе замлъкнало, сякаш бе затиснато от голяма мека лапа. Нищо живо не се движеше в такъв неблагоприятен ден. Дори инстинктите бяха замъглени и не можеше да се разчита на тях. Времето бе подходящо да стоиш на едно място и да мълчиш. Но точно такова време е най-удобно за бягство. Може би това бе най-добрият му шанс.
	— О, Господи със звездна светлина в ушите, прати ми знак как да постъпя! — помоли се Голям Перчем.
	Чу движение зад себе си. Бяха _Ауслафите_, които водеха затворника. В буреносното утро, Черният Аварин изглеждаше по-нещастно от всякога. Носът му бе изсъхнал и се виждаше бялото на очите му. Голям Перчем излезе на полето, откъсна с уста малко детелини и ги донесе обратно.
	— Ето, да се ободриш малко — каза той на Черния Аварин. — Хапни малко детелина.
	— Това не е разрешено, сър — обади се един от пазачите.
	— О, остави го да похапне, Бартсия — отговори другият. — Никой няма да забележи. В такъв ден на всички ни е зле — можеш да си представиш какво му е на затворника.
	Черният Аварин изяде детелината и Голям Перчем зае обичайното си място до Кервил, който пристигна да гледа как зайците от Знака ще излязат навън.
	Всички тази сутрин бяха бавни и колебливи. Дори и Кервил не се държеше енергично и оживено, както обикновено. Почти нищо не каза на излизащите зайци, докато минаваха покрай него. Остави _Тетутинанг_ и _Хайзънтлей_ да излязат в пълна тишина. _Нелтилта_, обаче, се спря без никой да я кара и го изгледа предизвикателно.
	— Не ти харесва времето, а, Капитане? — попита тя. — Я се стегни! Може някаква изненада да ти се случи съвсем скоро.
	— Какво означава това? — запита остро Кервил.
	— На зайките може да им порастат криле и да полетят — каза _Нелтилта_. — И това може съвсем скоро да стане. Тайните се движат по-бързо и от къртици под земята.
	Тя последва другите зайки в полето. За момент Кервил като че ли се поколеба дали да не я извика да се върне.
	— Дали би имал нещо против да ми погледнеш задната лапа? — запита Голям Перчем. — Май ми е влязло трънче в нея.
	— Ела тогава навън — отговори Кервил. — Макар че и там почти нищо няма да се вижда.
	Дали защото все още мислеше за думите на _Нелтилта_ или по някаква друга причина, но Кервил не направи особено щателно търсене на трънчето — което по принцип бе добре, защото трънче нямаше. Изведнъж той погледна нагоре и извика:
	— О, проклятие! Пак се появи тази бяла птица, пуста да остане! Защо непрекъснато идва тук?
	— Ама това защо те тревожи? — попита Голям Перчем. — Тя нищо лошо не прави. Само търси охлюви.
	— Всичко необичайно би могло да представлява опасност — отговори Кервил, цитирайки Ранилист. — И ти, _Тлайли_, днес ще стоиш настрана от нея, разбра ли? Това е заповед.
	— О, добре — отговори Голям Перчем. — Но ти сигурно знаеш как да се отървеш от такава птица? Мислех, че всички зайци знаят това.
	— Не ставай смешен! Да не би да имаш предвид нападение срещу такава голяма птица? При това клюнът й е дебел колкото предната ми лапа!
	— Не, не! Това е нещо като заклинание — майка ми ме научи на него. Нали разбираш, също като: „Калинке-малинке, отлети си у дома!“ И двете заклинания действат — или поне така ставаше, когато майка ми ги използваше.
	— Е да, но това с калинките действа, защото всички калинки се покатерват до върха на някой стрък и после отлитат.
	— Добре де — отговори Голям Перчем, — нека бъде както ти казваш. Но понеже не харесваш птицата, предложих ти начин да се отървеш от нея. В старото ми селище имахме много такива заклинания и поговорки. Само ми се иска да бяхме имали и някое заклинание, което да ни спасява от хората.
	— И какво точно е заклинанието? — попита Кервил.
	— Ами казваш:
P>
	О, птицо бяла, отлети
	и до довечера не идвай ти!
P$
	Като изрече заклинанието, Голям Перчем продължи да обяснява:
	— Разбира се, това трябва да е на опростения общ език на обитателите на храсталаците. Не би могло да очакваме, че птицата ще разбира заешки език. Хайде все пак да опитаме. Нищо не губим ако заклинанието не подейства, а иначе всички в Знака ще си помислят, че ти си прогонил птицата. Къде е тя сега? Почти нищо не виждам в тази тъмнина наоколо. А, ето я къде е — зад ония магарешки бодли. Виж сега какво ще правиш: подскочи на една страна, после на другата страна, разрови земята с лапи — точно така, чудесно, вирни си ушите и после тръгни право напред, докато — а, ето че дойдохме. И сега казвам:
P>
	О, птицо бяла, отлети
	и до довечера не идвай ти!
P$
	После Голям Перчем възкликна:
	— Точно така! Видя ли — заклинанието наистина подейства. Мисля, че в тези стари заклинания и поговорки има нещо повече, отколкото ние можем да разберем. Разбира се, може би птицата просто случайно излетя в този момент. Но трябва да признаеш, че си отиде.
	— Е, може би това се дължи на цялата тази палячовщина, която изиграхме, докато се приближавахме към птицата — каза с кисел тон Кервил. — Трябва да сме изглеждали като напълно луди. Какво ли са си помислили останалите? Но щом сме дошли дотук, най-добре да направим обиколка на часовите.
	— Аз мисля да остана тук да се нахраня, ако нямаш нищо против — отговори Голям Перчем. — Миналата вечер така се случи, че почти не вечерях.

	* * *

	Все пак, Голям Перчем не бе загубил съвсем късмета си. По-късно тази сутрин, съвсем неочаквано, му се яви случай да говори с Черния Аварин. Бе обиколил задушните бърлоги — всички зайци се задъхваха от горещина и бяха с направо трескав пулс. Тъкмо се чудеше дали да не предложи на Кервил да поискат разрешение от Съвета да изведат зайците над земята, за да прекарат известно време из храсталаците (а това може би щеше да му даде и известни възможности), когато усети нужда да пусне _храка_. Никой заек не пуска _храка_ под земята. Точно както учениците знаят, че не може да им бъде отказано посещение на училищната тоалетна (освен ако не е прекалено скоро след предния път), _ефрафските_ зайци отиваха до канавката, просто за да имат възможност да подишат свеж въздух и да сменят за малко обстановката. По принцип не бе редно да им се разрешава да отиват там по-често от необходимото, но някои от членовете на _Ауслата_ бяха по-либерални от останалите си колеги. Като приближи изхода към канавката, Голям Перчем се натъкна на двама-трима млади зайци, които се шляеха там из тунела. Както обикновено, той реши да играе ролята си колкото може по-убедително, затова строго ги запита:
	— Вие защо се мотаете тук?
	— Пазачите на затворника са горе при изхода и те ни върнаха, сър — отговори единият от зайците. — В момента не разрешават на никой да излиза.
	— Не дори и за пускане на _храка_? — учуди се Голям Перчем.
	— Не, сър.
	Възмутен, Голям Перчем се насочи към изхода. Там бяха пазачите на Черния Аварин, които разговаряха с дежурния часови.
	— Боя се, че не можете да излезете в момента, сър — каза Бартсия. — Затворникът е в канавката, но няма много да се бави.
	— Нито пък аз — отговори Голям Перчем. — А ти просто се махни от пътя ми, разбра ли?
	След това избута Бартсия настрана и излезе в канавката.
	Денят бе станал дори още по-облачен и задушен. Черният Аварин бе приклекнал малко по-настрани, под няколко надвиснали стръка девесил. По раздраните му уши бяха накацали мухи, но той като че ли не ги забелязваше. Голям Перчем тръгна по канавката и приклекна до него.
	— Слушай, Черен Аварино — прошепна бързо той. — Заклевам се във _Фрит_ и в Черния Заек, че ти говоря самата истина. Аз съм таен неприятел на _Ефрафа_. Това го знаеш само ти и няколко зайки. Смятам да избягам с тях довечера и ще те взема също и теб. Засега нищо недей да правиш. Като настъпи моментът, аз ще дойда и ще ти кажа. Просто се стегни и бъди готов.
	После, без да чака отговор, Голям Перчем се премести, все едно че е намерил по-добро място. Върна се при изхода преди Черния Аварин, който очевидно имаше намерение да стои навън колкото пазачите му разрешат, а те явно също не бързаха.
	— Сър — каза Бартсия, когато Голям Перчем влезе, — стана вече трети път, сър, да не зачитате моята власт. Боя се, че ще трябва да докладвам това, сър.
	Голям Перчем изобщо не му отговори и се върна нагоре по подземния ход. Като мина покрай младите зайци, им каза:
	— Изчакайте още малко, ако можете. Не вярвам онзи нещастник да успее да излезе втори път днес.
	Поколеба се дали да не отиде да потърси _Хайзънтлей_, но реши, че е по-разумно да се държи настрана от нея. Тя знаеше какво да прави и, колкото по-малко ги виждаха заедно, толкоз по-добре. Заболя го глава и почувства нужда да се усамоти на тишина. Върна се в бърлогата си и заспа.


>>	38. Гръмотевицата

E>
	А сега — духайте, ветрове; вдигайте се, вълни; плувайте, кораби!
	Бурята настана веч и всичко от случая зависи!
@	Шекспир, „Юлий Цезар“
E$

	В късния следобед облаците притъмняха още повече. Виждаше се, че няма да има истински залез. Леско неспокойно бе застанал на зелената пътека покрай речния бряг и се опитваше да си представи, какво би могло да става в _Ефрафа_. Обърна се към _Киа_ и го попита:
	Той ти каза да нападнеш часовите, докато зайците се хранят — така е, нали? А после той възнамерявал в настаналата бъркотия да доведе майките?
	— Да, така казал, но не станало. После казал — върви си, ела пак довечера.
	— Значи и сега планът му е такъв. Въпросът е, те кога ще се хранят? Вече става тъмно. Сребърен Блясък, ти какво мислиш?
	— Доколкото ги познавам, те не си променят обичайния график — отговори Сребърен Блясък. — Но ако се безпокоиш, че може да закъснеем, защо да не отидем още сега?
	— Защото те непрекъснато патрулират. Колкото по-дълго стоим там, толкова по-голям е рискът. Ако ни открие патрул преди да дойде Голям Перчем, въпросът няма да е само как ние да им избягаме. Те ще разберат, че сме там по някаква причина и ще обявят тревога. А това ще е краят на всякакви шансове за него.
	— Слушай, Леско-Ра — обади се Къпината. — Ние трябва да достигнем до железния път едновременно с Голям Перчем, а не по-рано. Защо да не отидем сега всички отвъд реката и да се скрием в растителността там, някъде близо до лодката? А _Киа_, щом нападне часовите, ще долети да ни извика.
	— Добре, така да бъде — каза Леско. — Но когато ни извика, ще трябва да отидем много бързо. Голям Перчем ще има нужда не само от _Киа_, но и от нас.
	— Виж какво, ти точно няма да можеш да изтичаш бързо до железопътния мост, защото кракът ти не е добре — обади се Петко. — Най-добре ще е да се качиш на лодката и, докато се върнем, да прегризеш въжето наполовина. Ако има битка, Сребърен Блясък ще ни командва.
	Леско се поколеба:
	— Но някои от нас може да бъдат ранени. Аз не мога да стоя назад.
	— Петко е прав — каза Къпината. — Ти наистина е най-добре да изчакаш на лодката, Леско. Не можем да поемем риска да останеш назад и да те пленят _ефрафците_. А освен това, много е важно въжето да бъде само наполовина прегризано — а това е деликатна работа и изисква разум. Ако въжето се скъса прекалено рано, свършено е с нас.
	Необходимо бе известно време, за да бъде Леско придуман да остане при лодката. Дори когато в крайна сметка се съгласи, той продължаваше да се колебае.
	— Ако Голям Перчем не дойде тази вечер — каза той, — аз ще ида да го намеря, където и да е той. _Фрит_ знае какво може да се е случило вече.
	Щом потеглиха по левия бряг на реката, се появиха внезапни пориви на силен и топъл вятър. Тръстиката наоколо зашумя със звука на хиляди листа. Тъкмо стигнаха дъсчения мост и се чу тътен на гръмотевица. В ярката и необичайна светлина, растенията и листата изглеждаха уголемени, а полята отвъд реката — съвсем близки. Наоколо царуваше затишие пред буря.
	— Знаеш ли, Леско-Ра — каза Синчеца, — това наистина е най-шантавата вечер, в която съм тръгвал да търся зайка.
	— Скоро ще стане много по-шантаво — обади се Сребърен Блясък. — Идват светкавици и проливен дъжд. В името на всичко свято, внимавайте да не се паникьосате, иначе никога няма да видим повече селището си!
	После се обърна към Леско и тихо добави:
	— Времето става много сурово. Хич не ми харесва тази работа.

	* * *

	Голям Перчем се събуди и чу как някой тревожно го викаше:
	— _Тлайли_! _Тлайли_! Събуди се! _Тлайли_!
	Това бе _Хайзънтлей_.
	— Какво има? — попита той.
	— Арестуваха _Нелтилта_.
	Голям Перчем скочи на лапите си.
	— Преди колко време? Как се случи?
	— Току-що. Ленивчето дойде в бърлогата ни и й каза да отиде веднага при капитан Кервил. Аз ги последвах в подземния ход. Точно пред бърлогата на Кервил чакаха два полицая. Единият от тях каза на Кервил: „Добре, колкото можеш по-бързо. И не се бави.“ След това я изведоха. Трябва вече да са стигнали при Съвета. О, _Тлайли_, какво ще правим сега? Тя всичко ще им каже…
	— Слушай — каза Голям Перчем. — Сега всяка секунда е ценна. Иди да извикаш _Тетутинанг_ и другите и ги доведи в тази бърлога. Аз няма да съм тук, но вие ще ме изчакате докато се върна. Няма да се забавя много. Бързо! Сега всичко зависи от теб.
	_Хайзънтлей_ едва бе успяла да се отдалечи надолу по подземния ход, когато Голям Перчем чу как друг заек се приближава от противоположната посока.
	— Кой е там? — извика Голям Перчем и бързо се обърна.
	— Кервил — отговори другият. — Добре, че си буден. Слушай, _Тлайли_, задават се големи неприятности. _Нелтилта_ бе арестувана от Съвета. Сигурен бях, че така ще стане, след доклада ми до Върбинката тази сутрин. За каквото и да ни говореше тя преди _силфлеенето_, те ще я накарат да си признае. Най-вероятно лично Генералът ще дойде тук, след като разбере какво точно става. Сега виж какво — аз трябва веднага да отида в бърлогата на Съвета. Вие двамата с Омайничето ще останете тук и веднага ще поставите постове. _Силфлеене_ няма да има и никой не трябва да излиза навън, по каквато и да е причина. Стражата на всички изходи да се удвои. Нали разбра заповедите?
	— Каза ли вече на Омайничето?
	— Нямам време да ходя да го търся. Не е в бърлогата си. Ти иди да вдигнеш часовите под тревога. Изпрати някой да намери Омайничето, а друг да каже на Бартсия да не водят Черния Аварин тук тази вечер. После охранявай изходите — включително и изхода за _храка_, с всички часови, които имаш. Доколкото знам, възможно е да има заговор за бягство. Арестувахме _Нелтилта_ колкото може по-тихо, но сигурно вече зайците от Знака са разбрали какво става. Ако се налага, можеш да станеш и груб, нали разбираш? А сега аз тръгвам.
	— Добре — отговори Голям Перчем. — Веднага се заемам със задачите.
	Голям Перчем последва Кервил до изхода. На пост там бе Ригана. Той се отдръпна, за да мине Кервил и Голям Перчем също се промъкна покрай него и надникна навън към облачното небе.
	— Кервил каза ли ти? — попита Голям Перчем. — Тази вечер _силфлеенето_ ще е по-рано, заради времето. Заповедите са веднага да организираме излизането на зайците.
	Голям Перчем замълча, в очакване какво ще отговори Ригана. В случай че Кервил му бе вече казал, че никой не трябва да излиза, щеше да се наложи да се бие с него. Но след малко Ригана запита:
	— Чу ли вече гръмотевиците?
	— Тръгвай да изпълняваш веднага каквото ти казах — отговори Голям Перчем. — Слез долу и кажи на Черния Аварин и пазачите му да се качват. И побързай. Трябва много бързо да изведем зайците, ако искаме да се нахранят преди бурята.
	Ригана тръгна надолу, а Голям Перчем се запъти към бърлогата си. _Хайзънтлей_ не бе губила времето си. Три-четири зайки се бяха наблъскали вътре в бърлогата, а наблизо, в един страничен ход стоеше _Тетутинанг_ с още няколко зайки. Всички бяха мълчаливи и уплашени, а една-две бяха почти обезумели от ужас.
	— Няма време за губене — каза Голям Перчем. — Животът ви зависи от това, дали ще изпълните каквото ви кажа. Слушайте. След малко ще се качат Черния Аварин и пазачите му. Най-вероятно Ригана ще дойде след тях. Намерете някаква причина да го заговорите. Не след дълго ще чуете шум от борба, защото аз ще нападна пазачите. Щом чуете това, ще тръгнете нагоре колкото може по-бързо и ще ме последвате навън в полето. Не се спирайте по никаква причина.
	Щом каза това, Голям Перчем чу нещо, което нямаше как да не познае — звука на приближаването на Черния Аварин и пазачите му. Никой друг заек нямаше такава отпаднала и провлачена походка като Черния Аварин. Без да чака отговора на зайките, Голям Перчем се обърна към изхода на подземния ход. Трите заека идваха в колона, като Бартсия вървеше най-отпред.
	— Боя се, че ви разкарах дотук без да има нужда — обади се Голям Перчем. — Току-що ми казаха, че _силфлеенето_ тази вечер се отменя. Погледнете навън и ще разберете защо.
	Бартсия отиде да погледне през изхода и в този миг Голям Перчем се вмъкна между него и Черния Аварин.
	— Ами, времето е наистина много бурно — каза Бартсия, — но по мое мнение…
	— _Сега_, Черен Аварино! — извика Голям Перчем и скочи върху Бартсия.
	Бартсия политна напред през изхода, с Голям Перчем на гърба си. Разбира се, той неслучайно бе в _Ауслафата_ и беше известен като много добър борец. Щом се претърколиха на земята, той извърна глава и захапа рамото на Голям Перчем. Така го бяха обучили — да хване веднага противника си и да не го пуска на никаква цена. Неведнъж в миналото този начин на борба му бе носил успех. Но това се оказа погрешно в битката със силен и смел заек като Голям Перчем. По-добра тактика би било да стои на известна дистанция и да използва ноктите си. Той, обаче, продължи да стиска със зъби захапаното рамо — като някое куче. Голям Перчем, ръмжейки, изнесе напред и двата си задни крака, стъпи с тях върху хълбока на Бартсия и после, без да обръща внимание на собствената си болка в рамото, натисна с крака и се изправи. Усети как стиснатите зъби на Бартсия разкъсват плътта му, но после вече бе отгоре му, а Бартсия падна, ритайки безпомощно. Голям Перчем отскочи настрани. Бартсия очевидно бе сериозно ранен в хълбока си. Опита се да се изправи, но не можа.
	— Имаш късмет — каза Голям Перчем, целият окървавен, — че те оставям жив.
	Без да чака да види какво ще стори Бартсия, той скочи обратно в дупката. Там Черния Аварин се бе сборичкал с другия си пазач. Точно зад тях се качваше нагоре _Хайзънтлей_, заедно с _Тетутинанг_ и останалите. Голям Перчем удари силна плесница на пазача и той падна настрани от коридора, в затворническото отделение. Там се изправи, дишайки тежко, и погледна безмълвно към Голям Перчем.
	— Да не си помръднал оттам — заповяда Голям Перчем. — Иначе ще ти се случи нещо по-лошо. Черен Аварино, ти добре ли си?
	— Да, сър — отговори Черния Аварин. — Но какво да правим сега?
	— Следвайте ме — нареди Голям Перчем. — Всичките. Хайде!
	И той поведе цялата колона навън. Бартсия никъде не се виждаше. Голям Перчем се огледа да види дали всички вървят подире му и в този миг забеляза смаяното лице на Омайничето как наднича от другия изход.
	— Капитан Кервил те вика! — изкрещя Голям Перчем и се втурна към полето.
	Не след дълго достигна до магарешките бодли, където бе говорил с _Киа_ сутринта. В този миг прокънтя продължителна гръмотевица, някъде отвъд долината. Започнаха да падат едри и топли капки дъжд. Ниските облаци откъм западния хоризонт образуваха общ пурпурен фон, на който ярко се открояваха няколко дървета. Сред облаците се виждаха далечни планински върхове. Със своя медночервен цвят, лекота и неподвижност, те изглеждаха стъклено крехки, подобно на скреж. Можеше да се очаква, че като ги удари гръмотевица, те ще се заклатят и затрептят, докато от тях започнат да падат остри като ледени висулки части. Тичайки в обагрената в охрен тон светлина, Голям Перчем бе обхванат от напрежение и устрем. Той не усещаше раната в рамото си. Тази буря бе неговата буря. Тя щеше да победи _Ефрафа_.
	Вече се бе отдалечил в полето и се оглеждаше да види къде е железопътният мост, когато усети тропот от лапи — това бе сигналът за тревога. Изправи се и се огледа. Никой не беше изостанал. Зайките, доста многобройни, го следваха отблизо, но бяха разпръснати наляво и надясно. Обикновено побягналите зайци не тичат близко един до друг. Затова зайките сега се бяха раздалечили веднага след излизането си от дупката. Но ако имаше патрул между него и железопътната линия, единственият начин да преминат покрай него без големи загуби бе да се движат в плътна група. Трябваше да ги събере, макар че така би загубил време. После, обаче, си помисли нещо друго. Ако изчезнат бързо от погледа, преследването им ще бъде допълнително затруднено — заради дъжда и смрачаването.
	Дъждът се засили и се появи вятър. Забеляза по посока на залеза един жив плет, който продължаваше към железопътната линия. Там бе застанал Черният Аварин и Голям Перчем изтича към него.
	— Искам всички да минат от другата страна на този плет — каза Голям Перчем. — Можеш ли да събереш част от зайките и да ги докараш насам?
	Голям Перчем се сети, че Черният Аварин нищо не знае за ситуацията, освен че бягат. Но сега нямаше време да му обяснява за Леско и останалите. Затова му каза колкото можеше по-бързо:
	— Тичай право по посока на ясена, дето е в живия плет и води със себе си всички зайки, които успееш да срещнеш по пътя. Там премини от другата страна на плета и аз веднага ще дойда.
	В този момент при тях притичаха _Хайзънтлей_ и _Тетутинанг_, последвани от още две-три зайки. Те явно бяха объркани и се колебаеха какво да правят.
	— Чуй тропането, _Тлайли_! — каза задъхано _Тетутинанг_. — Те идват!
	Ами бягайте, тогава! — отговори Голям Перчем. — Всички тичайте близо до мен.
	— Зайките се оказаха по-добри бегачки, отколкото се бе надявал. Щом тримата се насочиха към ясеновото дърво, към тях се присъединиха и други зайки. Голям Перчем си помисли, че вече бяха достатъчно многобройни, за да не се боят от среща с патрул, освен ако не бе много силен. След като прекосиха плета, Голям Перчем ги поведе право на юг и, без да се отдалечават от плета, те започнаха да се спускат надолу по склона. Там, пред него, бяха арката на железопътния мост и покритият с растителност насип.
	Но дали Леско щеше да ги чака там? И къде бе _Киа_?

	* * *

	И така, какво трябваше да се случи след това, _Нелтилта_? — попита генерал Ранилист. — Внимавай да ни кажеш всичко, защото ние и без това вече знаем достатъчно.
	После добави:
	— Остави я на спокойствие, Върбинка. Тя няма как да говори, ако продължаваш да й удряш плесници, глупак такъв.
	— _Хайзънтлей_ каза, ох, ох, тя каза, че голяма птица ще нападне часовите — проговори задъхано _Нелтилта_, — и че ние ще избягаме в бъркотията. А после…
	— Тя е казала, че птица ще нападне часовите? — прекъсна я смаяно Ранилист. — Истината ли казваш? Каква птица?
	— Аз не… не знам — проплака _Нелтилта_. — Новия офицер, тя каза, че той бил поръчал на птицата…
	— А ти знаеш ли нещо за някаква птица? — запита Ранилист този път Кервил.
	— Аз Ви докладвах за това, сър — отговори Кервил. — Нали не сте забравил, сър, аз докладвах за птицата…
	Чу се някакво боричкане пред претъпканата бърлога на Съвета и се появи Омайничето, който си проправяше път.
	— Новият офицер, сър! — извика Омайничето. — Той избяга! Повел е със себе си цяла тълпа зайки от Знака. Скочи върху Бартсия и му счупи крака, сър! Черния Аварин също е на свобода и бяга. Изобщо нямаше как да го спрем. Бог знае колко са се присъединили към бягството. _Тлайли_ — той е виновен!
	— _Тлайли_! — ревна Ранилист. — _Емблир Фрит_, аз ще го _ослепя_ като го хвана! Кервил, Върбинка, Омайниче, да — и вие двамата също, тръгвайте с мен. В коя посока побягна той?
	— Беше се насочил надолу по склона, сър — отговори Омайничето.
	— Води ни накъдето си го видял да отива — заповяда Ранилист.
	Щом излязоха от _Криксата_, двама-трима от _ефрафските_ офицери се стреснаха от потъмнялото небе и засилващия се дъжд. Но видът на Генерала бе още по-заплашителен. Затова те се спряха само да дадат с тропане сигнал за тревога и се спуснаха зад него по посока на железопътната линия.
	Много скоро забелязаха кървави следи, които дъждът не бе още отмил. Вървейки по следите, те се насочиха към ясеновото дърво в живия плет, западно от селището.

	* * *

	Голям Перчем излезе от оттатъшната страна на арката на железопътния мост, седна и се огледа. Нямаше и следа, нито от _Киа_, нито от Леско. За пръв път, откакто бе нападнал Бартсия, почувства несигурност и тревога. Може би, _Киа_ все пак не бе успял да разбере сутринта неговите иносказателни думи? Или се бе случило някакво нещастие с Леско и останалите? Ами ако те се бяха разпръснали или загинали, ако нямаше кой да го посрещне? Тогава не му оставаше нищо друго, освен да скита със зайките из полята, докато ги улови някой патрул. „Не, няма да се стигне дотам — помисли си Голям Перчем. В най-лошия случай, винаги можем да прекосим реката и да се скрием някъде в гората. Проклето да е това рамо! Ще ми създаде повече трудности, отколкото си мислех. Е, ще се опитам да ги отведа поне до дъсчения мост. Ако не ни настигнат скоро, може би преследвачите ни ще се откажат да ни гонят, заради силния дъжд. Но се съмнявам в това.“
	Голям Перчем се извърна назад към чакащите под арката зайки. Повечето от тях изглеждаха объркани. _Хайзънтлей_ им бе обещала, че ще ги защитава голяма птица, а също, че новият офицер ще направи тайнствен номер и така ще предотврати преследването. Номер, който ще победи дори Генерала. Но тези неща не се бяха случили. Бяха мокри до кости. Под арката се появиха вадички вода откъм склона и почвата започна да се разкалва. А пред тях не се виждаше нищо друго, освен една пътека сред копривата, водеща към друго широко и пусто поле.
	— Хайде! — подкани ги Голям Перчем. — Вече сме близо и после всички ще сме в безопасност. Идвайте насам.
	Всички се подчиниха незабавно. „Явно, че _ефрафската_ дисциплина не е шега работа“ — помисли си мрачно Голям Перчем, като ги видя как излизат изпод арката на моста на открито, под силния дъжд.
	От едната страна на полето, покрай брястовете, имаше разорана ивица земя, водеща право към лъката. Точно по тази разорана ивица Голям Перчем бе дотърчал насам преди три дни, след като се разделиха с Леско при лодката. Почвата сега вече бе разкаляна — неприятна за зайци, но поне посоката бе право към реката, а и мястото бе достатъчно открито, за да може _Киа_ лесно да ги забележи, ако се появи отнякъде.
	Той тъкмо се бе затичал отново, когато един заек го настигна.
	— Спри, _Тлайли_! Какво правиш тук? Къде отиваш?
	{img:karta_2.jpg}
	Голям Перчем така и предполагаше — че Кемпиън в крайна сметка ще ги открие. Бе се примирил с мисълта, че трябва да го убие, ако се наложи. Но сега, като го видя наяве пред себе си, как въпреки бурята и калта бе повел патрула си (на брой не повече от четири заека), с пълно самообладание, точно по средата на група отчаяни бегълци, Голям Перчем изпита искрено съжаление, че те двамата са противници. Колко много би искал да можеше да отведе и Кемпиън със себе си, при бягството от _Ефрафа_! Но сега можа само да каже:
	— Отивай си! Не се опитвай да ни спреш, Кемпиън. Не бих искал да те нараня.
	После се обърна на другата страна и каза на Черния Аварин:
	— Събери всички зайки в плътна група. Иначе ако някоя изостане, патрулът ще я хване.
	— По-разумно ще е сега да се откажеш — обади се Кемпиън, който продължаваше да тича покрай него. — Където и да идеш, няма да те изпусна от поглед. Вече е тръгнал патрул от преследвачи — чух сигнала. Когато те пристигнат тук, няма да имаш никакъв шанс. Дори и сега ти тече кръв от раната.
	— Проклет да си! — извика Голям Перчем и замахна към него. — И на теб ще ти потече кръв, преди да свърша с тази история.
	— Разрешавате ли да се бия с него, сър? — попита Черния Аварин. — Няма да се дам да ме победи втори път.
	— Не — отговори Голям Перчем. — Той само се опитва да ни забави. Продължавай да тичаш!
	— _Тлайли_! — извика изведнъж _Тетутинанг_, някъде зад него. — Генерала! Генерала! О, какво ще правим сега?
	Голям Перчем погледна назад. Гледката наистина можеше да всее ужас и в най-смелото сърце. Ранилист се бе появил изпод арката начело на групата преследвачи и тичаше към тях, фучейки от ярост. Зад него се появи и целият патрул. Голям Перчем разпозна Кервил, Омайничето и Кръстовчето. С тях имаше и още няколко други, включително и един тежък заек със свиреп изглед, който най-вероятно бе Върбинката, началникът на полицията на Съвета.
	На Голям Перчем му мина през ума, че ако сега побегне сам, те вероятно биха го оставили да избяга, доволни, че така лесно са се отървали от него. Без съмнение другата възможност бе да загине.
	В този миг проговори Черния Аварин:
	— Нищо, сър. Вие направихте всичко възможно и за малко да успеем. А сега може дори да убием един-двама от тях, преди всичко да свърши. Някои от зайките също могат добре да се бият, ако се наложи.
	Голям Перчем бързо потърка с нос обезобразеното ухо на Черния Аварин и седна на хълбоци, в очакване на приближаващия се Ранилнст.
	— Ти, мръсно малко животно такова! — провикна се Ранилист. — Чух, че си нападнал полицай на Съвета и си му счупил крака. С теб ще се разправим още тук. Няма нужда да те връщаме в _Ефрафа_.
	— Ти, побъркан робовладелец! — отговори Голям Перчем. — Ще ми се да те видя как ще се опиташ да сториш това.
	— Добре — каза Ранилист. — Това е достатъчно. Да видим кои са тук? Върбинка и Кемпиън, съборете го на земята. Останалите, започвайте да връщате зайките обратно в селището. Затворника оставете на мен.
	— _Фрит_ те вижда! — извика Голям Перчем. — Ти не заслужаваш да се наричаш заек! Дано _Фрит_ порази теб и _Ауслата_ ти, пълна с тъпаци!
	В този миг ослепителна светкавица проряза небето по цялата му дължина. Живият плет и далечните дървета сякаш подскочиха напред от внезапния блясък. Веднага последва и гръмотевицата, с нейния силен и пронизващ грохот — като че нещо огромно бе разкъсано на парчета точно над тях. Заваля като из ведро. Само за секунди земята наоколо се покри със слой вода, изпъстрена с хиляди мехурчета от падащите капки дъжд. Слисаните зайци клекнаха на място, без да могат да помръднат, сякаш силният дъжд ги бе приковал към земята.
	Един тих глас проговори в ума на Голям Перчем:
	— Това е твоята буря, _Тлайли-Ра_. Използвай я.
	Дишайки тежко, той се изправи, бутна с лапа Черния Аварин и му каза:
	— Хайде, иди да намериш _Хайзънтлей_. Тръгваме.
	После разтърси глава, опитвайки се да отърси дъждовните капки от очите си. Но сега пред него бе вече не Черния Аварин, а Ранилист, целият в кал и вода — гледаше го свирепо и дращеше в калните наноси с огромните си нокти.
	— Самият аз ще те убия! — изрева Ранилист.
	Дългите му предни зъби стърчаха оголени, като на някой плъх. Уплашен, Голям Перчем внимателно го наблюдаваше. Знаеше, че Ранилист, използвайки предимството на голямото си тегло, щеше да скочи и да се стреми да влезе в близък бой. Затова трябваше да се опита да го избегне и да разчита на ноктите си. Премести се несръчно и усети как се плъзга в калта. Защо Ранилист не скочи? После разбра, че Ранилист гледа вече не към него, а някъде нагоре — към нещо, което Голям Перчем не можеше да види. Изведнъж Ранилист отскочи назад и в същия момент, всред шума на дъжда наоколо се чуха дрезгави крясъци:
	— Ярк! Ярк! Ярк!
	Нещо голямо и бяло нападаше Ранилист, който отстъпваше и се опитваше да предпази главата си. После то се издигна и направи кръг в дъждовното небе:
	— Гу’син Гулям Перчем, зайци идват!
	След това в съзнанието на Голям Перчем се появиха поредица картини и усещания, като в някой сън. Случваха се неща без друга връзка помежду си, освен че ги усещаше със своите сетива. Чу _Киа_ да крещи и да се спуска пак да атакува, този път Върбинката. Усети как студеният дъжд се просмуква в раната на рамото му. През дъждовната завеса зърна за миг как Ранилист отстъпва назад при офицерите си и ги приканва да влязат в канавката покрай полето. Видя как Черният Аварин удря Кемпиън и после как Кемпиън се обръща да бяга. А после някой точно до него каза:
	Здрасти, Голям Перчем. Голям Перчем! Голям Перчем! Какво искаш да направим?
	Това бе Сребърен Блясък.
	— Къде е Леско? — запита Голям Перчем.
	— Чака при лодката. Ама ти си ранен! Какво…
	— Тогава отведи тези зайки там!
	Нататък всичко изглеждаше в пълна бъркотия. Една по една зайките, които бяха напълно слисани и не разбираха какво се случва и какво им се казва, започнаха да се изправят на крака и да тръгват надолу към реката. Други зайци започнаха да се появяват в дъжда. Жълъда, очевидно уплашен, но твърдо решен да не побегне. Глухарчето, опитващ се да окуражи Съдинката.
	{img:bqgstvo.jpg|#"Нещо голямо и бяло нападаше Ранилист, който отстъпваше и се опитваше да предпази главата си."}
	Великденчето и Крепис се бяха насочили по посока на _Киа_ — единственото същество, което ясно се забелязваше в дъжда наоколо. Голям Перчем и Сребърен Блясък събраха, доколкото можаха, цялата група и им обясниха, че трябва да помогнат във воденето на зайките.
	— Отивайте нататък към Къпината! Нататък към Къпината! — повтаряше непрекъснато Сребърен Блясък.
	После обясни на Голям Перчем:
	— Поставих три от нашите зайци на различни места, да маркират пътя. Първи е Къпината, после Синчеца и накрая Петко — той е съвсем близо до реката.
	— И ето го Къпината — каза Голям Перчем.
	— Значи все пак успя, Голям Перчем! — възкликна треперещ Къпината. — Много зле ли беше? Велики небеса, рамото ти…
	— Още не е свършило. Всички ли минаха покрай теб?
	— Ти си последният. Дали да не тръгваме вече? Тази буря направо ме ужасява!
	Но точно тогава _Киа_ кацна наблизо до тях и каза:
	— Гу’син Гулям Перчем, аз летя срещу тези проклети зайци, но те не бягат, а се крият в канавка. Аз не може хване ги там. Те идват по канавката насам.
	— Никога няма да се откажат! — възкликна Голям Перчем. — Предупреждавам те, Сребърен Блясък, че пак ще ни атакуват, преди още да е свършило всичко. В лъката има добри прикрития — те ще ги използват. Жълъде, ела насам, стой по-далеч от тази канавка!
	— Отивайте нататък към Синчеца! Нататък към Синчеца! — повтаряше сега вече Сребърен Блясък, бягайки от единия до другия фланг на цялата група.
	Намериха Синчеца при плета, на края на полето. Той бе примрял от страх и готов да побегне.
	— Сребърен Блясък — каза той, — преди малко видях група непознати зайци, предполагам, че бяха _ефрафци_. Изскочиха ей там — от канавката и се промъкнаха в лъката. Единият от тях бе най-големият заек, който съм виждал изобщо в живота си!
	— Тогава не се бави тук! — отговори Сребърен Блясък. — Ето идва Великденчето. И кой е това? Жълъда, заедно с две зайки. Значи всички вече минаха. Хайде и ти тръгвай, колкото можеш по-бързо.
	Сега вече реката бе много близо, но всред подгизналите храсти и тръстика и дълбоките локви наоколо бе почти невъзможно да се ориентират. Очаквайки всеки момент да бъдат нападнати, те бродеха насам-натам из храсталаците, откривайки ту някоя зайка, ту някой от собствените си зайци и подканяйки ги да продължават напред. Без _Киа_ сигурно щяха да загубят всякаква връзка помежду си и изобщо нямаше да стигнат до реката. Чайката летеше напред-назад по правата линия към реката и само от време на време кацаше, за да отведе Голям Перчем до някоя заблудила се зайка.
	— _Киа_ — каза му Голям Перчем, докато чакаше _Тетутинанг_ да премине през туфа коприва, — би ли отишъл да видиш къде са _ефрафците_? Сигурно не са далеч. Защо не ни нападнаха? Както сме разпръснати, щяха да ни причинят големи загуби. Чудя се какво ли са намислили?
	_Киа_ се върна почти веднага и каза:
	— Те крият се при моста. Всички застанали под храсти. Аз се спускам надолу, а оня големият тръгва да се бие с мен.
	— Така ли? — учуди се Голям Перчем. — Този грубиянин е много смел, това трябва да му се признае.
	— Те смятат, че вие или минете по моста, или тръгнете покрай брега. Те не знаят за оная лодка. Вие сте близо до лодка сега.
	Петко се появи тичешком откъм храсталаците и каза:
	— Можахме да качим някои зайки на лодката, но повечето не ми се доверяват. Непрекъснато питат къде си ти?
	Голям Перчем изтича след Петко и излезе на зелената пътека покрай реката. Цялата водна повърхност бе изпъстрена с кръгчета и мехурчета от валящия дъжд. Нивото на реката още не се бе покачило. Лодката бе точно в същото положение, както я помнеше — единият й край бе допрян до брега, а другият бе малко навътре в течението на реката. На близкия край бе клекнал Леско, с клепнали уши и напълно почерняла от дъжда козина. Бе хванал опънатото въже със зъби. Жълъда, _Хайзънтлей_ и още две зайки бяха застанали до него на лодката, но другите се бяха сгушили тук-там по брега и Къпината безуспешно се опитваше да ги убеди да се качат на лодката. Като видя Голям Перчем, му каза:
	— Леско се бои да пусне въжето. Изглежда вече почти го е прегризал. А всички тези зайки тук само повтарят, че ти си техният офицер.
	Голям Перчем се обърна към _Тетутинанг_ и й каза:
	— Това тук сега е вълшебният номер. Бързо заведи всички на мястото, където е седнала _Хайзънтлей_, нали разбираш? Всички там — бързо.
	Преди още _Тетутинанг_ да може да отговори, друга зайка нададе остър писък. Малко по-надолу по течението, Кемпиън бе излязъл с патрула от храсталаците и идваше към тях. А от другата посока приближаваха Върбинката, Кервил и Кръстовчето. Зайката се обърна и се втурна към един храст точно зад нея. Но точно преди да стигне до него, на пътя й изскочи самият Ранилист. Той се изправи и й нанесе силен удар по лицето. Зайката се обърна още веднъж, побягна напряко на пътеката и се качи на лодката.
	Голям Перчем съобрази, че от момента на атаката на _Киа_, Ранилист бе съумял не само да запази контрол над офицерите си, но бе измислил план за действие и го бе изпълнил. Бурята и трудният път бяха уплашили и дезорганизирали бегълците. В това време Ранилист бе вкарал своите зайци в канавката и после я бе използвал, за да отведе зайците си при лъката, без да са изложени на нападения от _Киа_. След като са стигнали лъката, Ранилист сигурно ги е отвел право при дъсчения мост, за който очевидно е знаел отпреди. Но веднага след като е разбрал, че по някаква причина бегълците не са се насочили към моста, моментално е изпратил Кемпиън да мине през храсталаците, после да се върне на брега по-долу по течението и по този начин да ги заобиколи. И Кемпиън веднага бе изпълнил това. Сега Ранилист възнамеряваше да се бие с тях — тук, на брега. Той знаеше, че _Киа_ не може да бъде навсякъде. А освен това близките храсталаци предоставяха достатъчно възможности за прикритие, така че да му се изплъзват. Действително, противниците му бяха двойно по-многобройни, но повечето ги бе страх от него, а и никой от тях не бе обучен _ефрафски_ офицер. Сега, както бе успял да ги притисне към реката, можеше да ги раздели на части и да убие много от тях. Останалите щяха да избягат и да оплакват нещастието си.
	Голям Перчем започна да разбира защо офицерите на Ранилист така вярно го следват и така самоотвержено се сражават за него.
	Помисли си: „Той изобщо не реагира като заек. Бягството е последното нещо, за което се сеща. Ако преди три дни знаех всичко, което знам сега, никога нямаше да посмея да отида в _Ефрафа_. Дали не се е сетил и за лодката? Това не би ме изненадало.“
	После се втурна през тревната пътека и скочи в лодката до Леско.
	— Глухарчето го няма — обади се Къпината. — Иначе вече всички сме тук.
	Леско наруши досегашното си мълчание и отговори:
	— Налага се да го изоставим. Жалко, но тези приятели тук всеки момент ще ни нападнат, а ние не можем да ги спрем.
	Голям Перчем прошепна, без да сваля погледа си от Ранилист:
	— Само още един момент, Леско. Аз ще ги залисам. Не можем да изоставим Глухарчето.
	Ранилист се изсмя и заговори подигравателно:
	— Аз ти повярвах, _Тлайли_! Сега е твой ред да ми вярваш. Вече имате само две възможности — или да скочите в реката, или да бъдете разкъсани на парчета тук, на място. И то всичките. Вече няма накъде да избягате.
	Голям Перчем забеляза как Глухарчето наднича от един храст отсреща. Той очевидно се чудеше какво да прави.
	— Кръстовче! Върбинка! — нареди Ранилист. — Елате до мен. Като ви дам знак, директно ги нападаме. Що се отнася до птицата, тя не е опасна…
	— Ето я! — извика Голям Перчем.
	Ранилист бързо погледна нагоре и отскочи назад. Глухарчето се стрелна откъм храста, прекоси пътеката и скочи в лодката до Леско. В същия момент въжето се скъса и лодката веднага започна да се движи покрай брега, от силното течение. Щом измина няколко ярда, задната част на лодката бавно се завъртя навън, така че лодката застана с цялата си ширина срещу течението. В това положение, тя бавно се придвижи към средата на реката и след това навлезе в завоя на юг.
	Голям Перчем погледна назад. Последното нещо, което видя, бе лицето на генерал Ранилист, както надничаше от междината между върбите, където бе стояла вързана лодката. То му напомни за изражението на един керкенез на Хълма Уотършип — който се бе спуснал стремглаво към дупката им, но не бе успял да хване скрилата се вътре мишка.


>	Част IV
>	Леско-Ра

>>	39. Мостовете

E>
P>
	Лодкарят танцува, лодкарят пее,
	лодкарят прави всичко почти.
	Танцувай, лодкарю, танцувай!
	цяла нощ танцувай, чак до зори
	и сутринта момичетата изпрати.
	Греби, лодкарю, хей — хо,
	По реката Охайо!
@	Американска народна песен
P$
E$

	На почти всяка друга река, планът на Къпината нямаше да проработи. Лодката нямаше да се отдели от брега, а дори и да се отделеше, тя щеше да бъде спряна от камъните, от околната растителност или от някое друго препятствие. Но тук, на река Тест, нямаше нито камъни, нито потопени под водата клони, нито бурени по речното дъно. От бряг до бряг течението бе почти равномерно, със скоростта на разхождащ се човек. Лодката гладко се понесе по реката, без да променя скоростта си, придобита след отдалечаването й на няколко ярда* от брега.
	[* На няколко метра. — Б.‍пр.‍]
	Повечето зайци на борда нямаха и най-малка представа, какво точно се случва. Ефрафките никога не бяха виждали река, а очевидно Съдинката или Крепис не бяха в състояние да им обяснят, че се возят на лодка. Те, както впрочем и всички останали, просто се бяха доверили на Леско и бяха изпълнили каквото им бе казано. Но всички — и зайци, и зайки разбраха, че Ранилист и помощниците му бяха изчезнали. Уморени от всичко преживяно, измокрените зайци бяха приклекнали безмълвно на лодката. Освен облекчението от преминалата опасност, не им бе останало никакво друго усещане. Дори нямаха сили да се запитат, какво ще правят по-нататък.
	Фактът, че изпитваха облекчение, бе нещо забележително, предвид тогавашните обстоятелства. Той показваше две неща — колко малко разбираха положението си и колко много се страхуваха от Ранилист — защото сполучливото бягство бе като че ли единственият им успех. Дъждът продължаваше да вали. Те така се бяха измокрили, че вече не го усещаха, но при все това трепереха от студ, а мократа им козина натежа. В лодката се бе насъбрала дъждовна вода, на височина над половин инч*. Една откъснала се дъска в лодката бе започнала да плува. Някои зайци, в бъркотията при качването, бяха нагазили в тази вода, но сега всички бяха излезли на сухо — повечето бяха или на носа, или на кърмата, а _Тетутинанг_ и Великденчето бяха застанали на тясната пейка по средата на лодката. Но имаше нещо по-страшно от некомфортните условия — както бяха застанали на лодката, те бяха лесно забележими отдалеч и безпомощни да побягнат. Освен това не можеха да управляват лодката и не знаеха накъде отиват. Но всички тези проблеми не бяха разбираеми за повечето зайци, с изключение на Леско, Петко и Къпината.
	[* Над 1 см. — Б.‍пр.‍]
	Голям Перчем, напълно изтощен, бе легнал близо до Леско. Вече бе изчезнала трескавата смелост, помогнала му да избяга от _Ефрафа_ и да стигне до реката, а рамото бе започнало силно да го боли. Въпреки дъжда и пулсирането на раната, той бе готов веднага да заспи, както бе легнал на дъските. Все пак погледна към Леско и каза:
	— Не бих могъл да сторя това втори път, Леско!
	— Няма да ти се наложи — отговори Леско.
	— Всичко бе чист късмет, да знаеш! — възкликна Голям Перчем. — Шансът бе едно на хиляда.
	— Децата на нашите деца ще има да слушат красива история — каза Леско, цитирайки заешка поговорка. — Как получи тази рана? Доста е сериозна.
	— Бих се с един полицай на Съвета — отговори Голям Перчем.
	— С един какъв? — запита Леско, който за първи път чуваше думата „_Ауслафа_“.
	— С едно мръсно малко животинче, подобно на _Хуфса_ — обясни Голям Перчем.
	— Победи ли го?
	— О, да — иначе нямаше да съм тук. Най-вероятно ще спре да тича. Но виж сега, Леско, след като успяхме да отведем зайките, какво следва по-нататък?
	— Не знам — отговори Леско. — Трябва някой от онези умни зайци там да ни каже. А и _Киа_ — къде ли е отишъл? Той нали всичко знаеше за това нещо, на което сме седнали?
	Глухарчето, застанал близо до Леско, чу думите „умни зайци“ — веднага отиде да извика Къпината и Петко.
	— Всички се чудим какво да правим по-нататък — каза им Леско.
	— Ами отговори Къпината — предполагам, че не след дълго лодката ще се допре до брега и тогава ще слезем и ще намерим някое скришно място. Но иначе няма никакъв проблем, ако се отдалечим колкото е възможно по-далеч от новите познати на Голям Перчем.
	— Има проблем — възрази Леско. — Тук се виждаме отвсякъде и няма как да побегнем. Ако ни забележи някой човек, ще си имаме неприятности.
	— Хората не обичат дъжда — каза Къпината. — Нито пък аз, ако е за въпрос, но сега поради дъжда сме в безопасност.
	В този момент _Хайзънтлей_, седнала точно зад него, се стресна и погледна нагоре.
	— Извинете, че Ви прекъсвам, сър — каза тя, все едно че говори с някой _ефрафски_ офицер, — но онази птица, бялата птица, идва към нас.
	_Киа_ долетя в дъжда до реката и кацна на тясната страна на лодката.
	— Гу’син Леско — каза той. — Мост идва. Вие него виждате, мост?
	— Никой от зайците не се бе сетил, че плуват надолу покрай същата пътека, по която бяха дошли по-рано в обратната посока, още преди да започне бурята. В реката те бяха от отсрещната страна на високите растения, израсли на самия бряг и, по тази причина, цялата околност им се струваше много по-различна. Но сега вече забелязаха напред моста, който прекосиха преди четири дни, когато за пръв път стигнаха до река Тест. Него веднага познаха, защото изглеждаше по същия начин, както ако се наблюдава от брега.
	— Може вие преминете под него, може би не — каза _Киа_. — Но ако стоите така, лошо стане.
	Мостът се простираше между двата бряга, застанал на две ниски опори. Не беше дъгообразен. Долната му страна се състоеше от железни греди и бе съвсем права — успоредна на водната повърхност, на около осем инча* над нея. Леско разбра точно навреме какво искаше да каже _Киа_. Лодката можеше и да мине под моста без да заседне, но това щеше да стане на косъм. Всеки, застанал по-високо от страничните бордове, щеше да се удари в моста и може би дори да падне в реката. Леско веднага скочи в топлата вода, насъбрала се на дъното, и си проправи път към скупчилите се в другия край на лодката зайци.
	[* Около 20 см. — Б.‍пр.‍]
	— Слизайте долу на дъното! Слизайте долу на дъното! — извика той. — Сребърен Блясък, Крепис, всичките. Нищо, че има вода. Ти, и ти — как ти е името? Черен Аварин, така ли? Бързо накарайте всички да слязат на дъното.
	Както и Голям Перчем преди малко, Леско с изненада установи колко бързо се подчиниха _ефрафците_. Видя как _Киа_ излетя от мястото си и изчезна над дървения парапет на моста. Бетонните фундаменти навлизаха малко в реката откъм двата бряга, така че сега речното корито се стесняваше и течението ставаше по-бързо. До този момент лодката бе застанала напряко на течението, но сега единият й край се извъртя напред. Леско с изненада забеляза, че гледа вече не към моста, а към брега. Докато се чудеше какво става, мостът се приближи отгоре като някаква тъмна маса — подобно на плъзгащ се от някой клон сняг. Той се притисна към дъното. Чу се писък и един заек се претърколи върху него. Изведнъж цялата лодка потрепера от силен удар и плавното й движение бе нарушено. После се чу и стържене. Стана тъмно и се появи покрив, съвсем близо над главите им. За момент Леско си помисли, че е под земята. След това покривът изчезна, лодката продължи да се движи и всички чуха виковете на _Киа_. Бяха отминали моста и продължаваха да се носят по течението.
	Заекът, паднал върху Леско, бе Жълъда. Мостът го бе ударил и той бе политнал надолу. Макар и замаян и контузен, той изглежда бе избегнал по-сериозно нараняване.
	— Не бях достатъчно бърз, Леско-Ра — обясни той. — Най-добре ще е да ида в _Ефрафа_ за известно време, за да се науча.
	— Би било жалко — отговори Леско. — Но боя се, че на другия край на лодката има някой, пострадал по-лошо.
	Една от зайките се бе отдръпнала инстинктивно от водата на дъното на лодката и си бе ударила гърба в предния трегер на моста. Очевидно бе ранена, но Леско не можеше да каже колко сериозно. Видя _Хайзънтлей_ до нея и реши, че той с нищо не може да помогне и е най-добре да ги остави сами. Погледна своите измокрени и треперещи другари, а после и напетия и чевръст _Киа_, който отново бе кацнал на кърмата.
	— Трябва да се върнем при брега, _Киа_ — каза Леско. — Как бихме могли да го сторим? Това не е работа за зайци, нали разбираш? — Вие не спрете лодка. Но пак има друг мост. Той я спре.
	Нямаше какво друго да се прави, освен да се чака. Продължиха да се носят по реката и стигнаха до следващ завой — реката сега завиваше на запад. Течението продължаваше да е бързо. Лодката навлезе в завоя почти по средата на потока и се завъртя. Зайците, уплашени от случилото се с Жълъда и ранената зайка, се бяха свили на дъното на лодката. Леско пропълзя обратно до носа и погледна напред.
	Реката се разширяваше в малък вир и течението започваше да отслабва. Леско усети, че се движат вече по-бавно. По-близкият бряг бе стръмен. Наблизо се виждаха гъсто разположени дървета. Отсрещният бряг, обаче, бе нисък и открит. Бе покрит с трева и се зеленееше надалеч, просторен като хълма Уотършип. Леско започна да се надява, че някак ще успеят да напуснат течението и да стигнат до този бряг, но лодката продължи да се движи точно по средата на реката. Откритият бряг се скри — вече и от двете страни се извисяваха дървета. Надолу по течението се появи и вторият мост, за който им бе казал _Киа_.
	Това бе стар зидан мост, с потъмнели от времето тухли. Целият бе обвит с бръшлян, дилянка (валериан) и пълзящи бледоморави лулички. Състоеше се от четири ниско разположени арки, прилични на канали, всяка запълнена с вода до височина един фут* под връхната точка на съответния свод. През тесните процепи над водата се процеждаше малко дневна светлина от другата страна на моста. Колоните на моста не бяха издадени напред, но пред всяка от тях се бе насъбрала купчинка от плуващи отломки, като от време на време някой бурен или клон се понасяха надолу под моста.
	[* Един фут е равен приблизително на 0,3048 м. — Б.‍пр.‍]
	Ясно бе, че лодката ще стигне при моста и там ще спре. Щом го доближиха, Леско слезе пак долу във водата на дъното на лодката. Но този път това не бе необходимо. Застанала напряко на течението, лодката съвсем леко се удари в две от колоните и се спря напряко на един от централните водни канали. Нямаше как да продължи по-нататък.
	Само за петнадесетина минути бяха преплували почти половин миля*.
	[* Около 800 метра. — Б.‍пр.‍]
	Леско подпря предните си лапи на страничния борд и погледна предпазливо нагоре по течението. Точно под него водата леко се завихряше по цялата ватерлиния на застаналата напряко на течението лодка. Не беше далеч да се скочи във водата и да се доплува до брега, но и двата бряга бяха стръмни. Той се обърна и погледна нагоре. Тухлената зидария бе съвсем отвесна, само по средата между него и парапета имаше корниз. По такова нещо нямаше как да се покатерят.
	— А сега какво да правим, Къпина? — попита Леско и се запъти към металната скоба на носа, по която личаха някакви остатъци от боя. — Ти ни качи на това нещо. Как сега да слезем?
	— Не знам, Леско-Ра — отговори Къпината. — От всички възможни начини, по които лодката можеше да спре, точно за този не се бях сетил. Май ще трябва да плуваме.
	— Да плуваме? — възкликна Сребърен Блясък. — Това хич не ми харесва, Леско-Ра. Знам, че разстоянието е малко, но погледни колко са стръмни бреговете. Преди да успеем да се качим на някой от тях, течението ще ни отнесе. А това значи, че ще попаднем в един от тези канали под моста.
	Леско се опита да погледне под арката. Много малко нещо можеше да се види. Тъмният тунел не бе дълъг — може би не много по-дълъг от лодката. Водната повърхност изглеждаше гладка. Като че ли нямаше препятствия и имаше достатъчно място между водната повърхност и най-високата точка на свода, за главата на плуващо животно. Но процепът бе така тесен, че не можеше да се види какво има от другата страна на моста. Светлината вече отслабваше. Вода, зелени листа, подвижни отражения на листата, пляскането на дъждовните капки и някакъв интересен предмет, който като че стърчеше във водата и имаше вертикални сиви линии — с изключение на тези неща, нищо друго не можеше да се види. Звукът от падащите дъждовни капки ехтеше глухо под моста. Но острите и звънтящи звуци под свода на арката бяха много различни от звуците в някой земен тунел, а това бе тревожно. Леско се върна при Къпината и Сребърен Блясък и каза:
	— Здравата загазихме. Не бива да оставаме тук, а не виждам как можем да се измъкнем.
	_Киа_ се появи на парапета над тях, изтръска дъждовните капки с няколко маха на крилата си и после слезе на лодката.
	— Край с лодката — каза той. — Повече не чакате.
	— Но как да стигнем до брега, _Киа_! — запита Леско.
	Чайката се изненада:
	— Куче плува, плъх плува. Вие не можете плува?
	— Да, можем, стига да не е много далеч. Но бреговете тук са много стръмни за нас, _Киа_. Течението ще ни отнесе в някой от тези тунели, а не знаем какво има от другата страна.
	— Там хубаво — вие излезете добре.
	Леско се почувства объркан. Как точно трябваше да се разбира това? _Киа_ все пак не бе заек. Каквото и да представлява Голямата Вода, тя явно е нещо по-сурово от сегашната обстановка, а _Киа_ бе свикнал с нея. Тъй или иначе, той никога не казваше много неща, а каквото кажеше бе ограничено до най-простите изразни средства, защото не знаеше добре заешки език. Искаше да им се отблагодари — нали му бяха спасили живота, но Леско добре усещаше как _Киа_ ги счита за срамежливи и безпомощни същества, които повечето време си стоят у дома и не могат да летят. Често проявяваше нетърпение. Сега дали искаше да каже, че е огледал реката и я е преценил от заешка гледна точка? Че течението веднага след моста е бавно, а брегът — нисък и удобен за изкачване? Това изглеждаше прекалено хубаво, за да е вярно. А дали не искаше да каже, че е по-добре да побързат и да се опитат да сторят нещо, което той самият можеше да направи без всякакви усилия? Това като че ли изглеждаше по-вероятно. Да предположим, че някой от тях скочи от лодката и се понесе по течението — какво ще означава това за останалите, ако той не се появи на брега?
	Бедният Леско се огледа наоколо. Сребърен Блясък лижеше раненото рамо на Голям Перчем. Къпината непрекъснато ту се качваше, ту слизаше от пейката. Нервите му бяха изпънати като струни и явно имаше подобни мисли. Докато Леско продължаваше да се колебае, _Киа_ нададе крясък:
	— Ярк! Зайци много кекави. Аз вас покаже какво правите.
	После цамбурна тромаво във водата. Нямаше почти никакво пространство между лодката и тъмния вход на канала под моста. Застанал ниско във водата като някоя дива патица, той отплува в тунела и изчезна. Вглеждайки се след него, Леско отначало нищо не виждаше. После различи силуета на _Киа_, който тъмнееше на фона на светлината на изхода. Птицата изплува от другата страна, обърна се настрани и изчезна от погледа.
	— И какво доказва това? — попита Къпината, на когото зъбите бяха започнали да тракат. — Може да е отлетял от водната повърхност, или да е излязъл на брега с огромните си, ципести крака. Той изобщо не е измокрен като нас, нито трепери от студ, нито има натежала от влагата козина.
	_Киа_ отново се появи на парапета отгоре.
	— Сега вие тръгвате — каза той лаконично.
	Нещастният Леско продължаваше да се колебае. Кракът му започна пак да го боли. Гледката как Голям Перчем — не някой друг, а точно Голям Перчем, е на края на силите си, лежи в унесено състояние и очевидно не може да участва в предстоящия подвиг, още повече намали куража му. Хич не му се искаше да скочи във водата. Ужасната ситуация надхвърляше силите му. Спъна се върху хлъзгавите дъски, седна и видя Петко до себе си.
	— Аз ще ида, Леско — прошепна той. — Смятам, че всичко е наред.
	Петко сложи предните си лапи на страничния борд. Но после изведнъж всички застинаха. Една от зайките тропна с крак по наводненото дъно на лодката. Отгоре се чу звукът на приближаващи стъпки и човешки гласове. Долетя и мирисът на горяща бяла пръчица.
	_Киа_ отлетя. Вече никой заек не смееше и да помръдне. Стъпките приближиха, гласовете станаха по-силни. Вече бяха отгоре на моста, съвсем близо до тях — на разстояние не повече от височината на някой жив плет. Всички зайци бяха обхванати от инстинкта да побягнат, да се скрият под земята. Леско видя как _Хайзънтлей_ го гледа и върна погледа й, молейки се с всички сили тя да продължи да стои неподвижна. Гласовете, мирисът на човешка пот, на кожени облекла, на бели пръчици, болката в крака му, влагата, ехтящият тунел до самите му уши — всичко това му се стори познато. Как така хората не го забелязваха? Те би трябвало да го виждат. Той лежеше в краката им. Бе ранен. Идваха да го вземат.
	После звуците и мирисът се отдалечиха, стъпките също. Хората бяха минали по моста, без да надникнат под парапета. Бяха си отишли.
	Леско се надигна и каза:
	— Е, това решава всичко. Всички ще трябва да плуваме. Хайде, Синчец, нали казваш, че си воден заек. Следвайте ме.
	После се покачи на пейката и отиде до страничния борд.
	Там видя до себе си Съдинката.
	— Бързо, Леско-Ра — каза Съдинката с разтреперан глас. — Аз също ще дойда. Само всичко бързо да мине.
	Леско затвори очи и скочи във водата.
	Както се бе случило и в река Енборн, изтръпна от студената вода. Но тук имаше и нещо повече — веднага усети течението. Дърпаше го някаква сила, подобна на мощен вятър, но все пак равномерна и тиха. Носеше се безпомощно в тъмния тунел, без да има къде да стъпи. Целият изпълнен със страх, той започна да пляска и да гребе, вдигна глава да поеме въздух, издраска с нокти някакви грапави тухли под водата и отново загуби допир с тях, носейки се по течението. После течението отслабна, тунелът изчезна, тъмнината се смени от светлина и над него отново се появиха листа и небе. Все още с усилие, той стигна до нещо твърдо, отскочи от него, пак се блъсна и стъпи на мека почва. Залитна напред и установи, че пълзи в калта. Бе излязъл на подгизнал от влага бряг. Известно време продължи да лежи, дишайки тежко, а после си изтри лицето и отвори очи. Първото нещо, което видя, бе Съдинката, проснат в калта, на няколко фута* по-настрани.
	[* Един фут е равен приблизително на 0,3048 м. — Б.‍пр.‍]
	Леско веднага възвърна присъствие на духа, изпита чувство на самоувереност и бързо забрави всичките си страхове. Отиде до Съдинката и заедно те се скриха в близките храсти. Нищо не каза, а и Съдинката не очакваше да си говорят. Скрити зад туфа върболист плакун, те погледнаха назад към реката.
	Под моста имаше втори вир. Навсякъде наоколо, и на двата бряга, бе пълно с дървета и храсти. Почвата беше блатиста и бе трудно да се каже, къде точно свършва реката и започва гората. Наоколо на туфи растяха различни растения, вътре в разкаляните локви или около тях. Виждаха се следите в наносите и калта, прокарани от двата заека при излизането им на брега. В диагонал, напряко на вира, от зидарията на моста при отсрещния бряг, до една точка малко под тях на отсамния, имаше ограда от тънки вертикални железни пръти. По време на коситба до тази ограда идваха бурени от по-горните части на реката и хора с рибарски ботуши влизаха да почистят вира. На левия бряг, под дърветата, бяха натрупани гниещи бурени — на една зелена оградена купчина, с остра неприятна миризма.
	— Добрият стар _Киа_! — възкликна Леско, гледайки спокойствието наоколо. — Трябваше да му се доверя.
	Докато още говореше, изпод моста се показа трети заек. Като го видяха как се бори с течението, подобно на някоя муха в паяжина, и двамата със Съдинката се уплашиха. Да гледаш как някой друг е в опасност е почти толкова лошо, както да споделяш опасността. Заекът се блъсна в преградата и течението продължи да го носи покрай нея, докато стигна до брега и можа да изпълзи навън от водата. Бе Черният Аварин. Той бе легнал настрани и като че не усети как Леско и Съдинката се приближиха към него. След малко, обаче, започна да кашля, изплю малко вода и се изправи.
	— Добре ли си? — попита го Леско.
	— Горе-долу — отговори Черният Аварин. — Но ще има ли още изпитания тази вечер, сър? Много съм уморен.
	— Не, можеш да почиваш тук — каза Леско. — Но защо рискува да тръгнеш сам? Ние можеше вече да сме се удавили!
	— Помислих, че дадохте заповед — обясни Черния Аварин.
	— Разбирам — каза Леско. — Е, ако продължаваш така да ни възприемаш, боя се, че сигурно ще ти се сторим малко странни. Имаше ли и някой друг готов да идва насам, когато ти скочи във водата?
	— Струва ми се, че са малко изнервени — каза Черния Аварин. — Не можеш да ги упрекнеш, при тези обстоятелства.
	— Не, разбира се, но въпросът е, че всичко може да се случи — каза ядосано Леско. — Могат да се вцепенят от страх, докато стоят там в лодката. Може хората да се върнат. Ако имаше начин поне да им кажем, че няма нищо опасно…
	— Струва ми се, че можем, сър каза Черния Аварин. — Освен ако нещо не греша, трябва просто да изкачим този скат над нас и да слезем от другата му страна. Да ида ли там?
	Леско бе смаян. Доколкото знаеше, Черния Аварин е бил в _Ефрафа_ само един наказан затворник, най-вероятно дори не и член на _Ауслата_. Нещо повече, той току-що бе признал, че се чувства изтощен от умора. Но явно инициативата и силите му далеч не бяха изчерпани.
	— И двамата ще идем — каза Леско. — _Хлао-ру_, ти най-добре остани тук и наблюдавай наоколо. Ако ни провърви, ще започнат да пристигат и другите при теб. Помагай им, ако можеш.
	Леско и Черния Аварин започнаха да се промъкват сред мокрите храсти. Тревистата пътека към моста бе над тях, на върха на стръмен скат. Изкачиха се по него и предпазливо надникнаха към пътеката, откъм високата трева отстрани. Пътеката бе пуста и нищо не се чуваше или помирисваше. Прекосиха я, стигнаха до моста и погледнаха по посока срещу течението. Тук брегът съвсем стръмно се спускаше към реката, която бе около шест фута*1 под тях. Черният Аварин се спусна надолу без да се замисля, а Леско го последва малко по-бавно. Точно пред моста, между него и една трънка по-нагоре, се бе образувало нещо като стъпало от черна почва. Зад него, в реката, само на няколко фута*2, се виждаше лодката, заседнала между две колони на моста.
	[*1 Около 1,80 метра. — Б.‍пр.‍]
	[*2 Един фут е равен приблизително на 0,3048 м. — Б.‍пр.‍]
	— Сребърен Блясък! — извика Леско. — Петко! Хайде, кажете им да скачат във водата. Всичко е наред след моста. Първо накарайте зайките да скачат, ако можете. Няма време за губене. Хората може да се върнат.
	Не бе лесно да бъдат вдигнати замаяните и объркани зайки и да им се обясни какво трябва да правят. Глухарчето, веднага щом забеляза Леско на брега, отиде на носа на лодката и скочи. Последва го Великденчето. Петко тъкмо се готвеше и той да скочи, но Сребърен Блясък го спря и викна към Леско:
	— Ако всички самци скочат, зайките ще останат сами и не знам дали ще успеят да се справят.
	— Те биха послушали _Тлайли_, сър — обади се Черния Аварин, преди Леско да успее нещо да каже. — Смятам, че той може да ги накара да тръгнат.
	Голям Перчем все още лежеше във водата на дъното на лодката — там, където се бе настанил още при първия мост. Изглеждаше заспал, но щом Сребърен Блясък го побутна с носа си, изправи глава и се огледа слисано наоколо. После каза:
	— А, здрасти, Сребърен Блясък. Боя се, че това рамо ще ми създава грижи. А и много ми е студено. Къде е Леско?
	Сребърен Блясък обясни положението. Голям Перчем с усилие се изправи и се видя, че продължава да кърви. Подскочи няколко пъти до пейката и се покатери на нея.
	— _Хайзънтлей_ — каза той. — Твоите приятелки са вече толкова мокри, че няма как да се измокрят още повече. Така че сега ще ги накараме да скочат във водата. Най-добре ще е да скачат една по една, нали? Така няма да има опасност да се одраскат или наранят, докато плуват.
	Въпреки казаното от Черния Аварин, доста време мина докато всички скочат от лодката. Фактически имаше десет зайки (макар и никой от зайците да не можеше да ги преброи). Една-две се подчиниха на търпеливите подканяния на Голям Перчем, но повечето бяха толкова изтощени, че или стояха сгушени по местата си, или после гледаха глупаво към водата, докато на тяхно място застанат други като тях. От време на време Голям Перчем казваше на някой от самците да даде пример и по този начин Жълъда, Крепис и Синчеца се прехвърлиха през борда. Ранената зайка — _Трейонлоза_, очевидно бе много зле. Наложи се Къпината и _Тетутинанг_ да я придружат — той плуваше пред, а тя — зад нея.
	Като се стъмни, дъждът спря. Леско и Черният Аварин се върнаха при вира под моста. Небето се изчисти и природата се успокои — гръмотевичната буря се бе изместила някъде на изток. Но чак когато стана _фу Инле`_, Голям Перчем можа също да преплува тунела под моста, заедно със Сребърен Блясък и Петко. Той едва се задържа над водата, а като стигна преградата се превъртя нагоре с корема, подобно на умираща риба. В крайна сметка течението го доведе до плитчините и там, с помощта на Сребърен Блясък, се измъкна от реката. Леско и още няколко зайци го чакаха, но той веднага ги стресна с едно напомняне за някогашните си маниери:
	— Хайде, махайте се от пътя ми. Сега аз ще спя и, Леско, _Фрит_ да ти е на помощ, ако кажеш нещо друго.
	— Ей така е при нас, нали разбираш — каза Леско на смаяния Черен Аварин. — След време и ти ще свикнеш. Хайде сега да намерим някое свободно сухо място и тогава, може би, и ние ще успеем да заспим.
	Но всички сухи места под храстите бяха вече заети от изтощените, заспали зайци. След като търсиха известно време, намериха един паднал дънер, с обелена кора от долната му страна. Пропълзяха под клоните и листата и се настаниха в една гладка и извита вдлъбнатина, която скоро се затопли от телата им, и заспаха веднага.


>>	40. Завръщането

E>
P>
	— Госпожо Хикори, госпожо Хикори,
	вълк има пред Ваш’та врата.
	Зъбите му остри се белеят
	и облизва се с език.
	— Не — каза госпожа Хикори. — Ти фея си лъжлива!
	Но вълк там имаше, и гладен при това.
@	Уолтър дьо Ла Мар, „Госпожа Хикори“
P$
E$

	Първото нещо, което Леско научи на следната сутрин бе, че _Трейонлоза_ е починала през нощта. _Тетутинанг_ бе много разстроена, защото тя лично бе избрала _Трейонлоза_, като една от най-издръжливите и разумни зайки в Знака, и я бе убедила да участва в бягството. След като преплуваха заедно участъка под моста, тя й бе помогнала да излезе на брега и бе заспала до нея в храстите, с надеждата, че на следния ден ще е оздравяла. Но като се събуди установи, че _Трейонлоза_ я няма. Потърси я и я намери до туфа бурени по-надолу по брега. Очевидно бедната зайка бе усетила, че умира и, както правят животните, се бе усамотила.
	Новината натъжи Леско. Разбира се, той знаеше, че имаха късмет да успеят да отведат толкова много зайки от _Ефрафа_ и да избягат от Ранилист, без да е необходимо да влизат в бой. Планът се бе оказал добър, но бурята и невероятната ефективност на _ефрафците_ щяха за малко да го осуетят. При всичкия кураж на Голям Перчем и Сребърен Блясък, без помощта на _Киа_ вероятно щяха да се провалят. А сега _Киа_ се готвеше да ги напусне. Голям Перчем бе ранен, а и Леско имаше проблем с крака си. Трябваше да се грижат за зайките, което означаваше, че няма да могат да се движат в открита местност така бързо, както на идване. Би предпочел да можеха да останат тук няколко дни, за да има достатъчно време Голям Перчем да оздравее, а зайките да свикнат с начина на живот извън селищата. За съжаление, мястото бе съвсем неподходящо. Наистина, имаше добри прикрития, но бе прекалено влажно за зайци. А и очевидно бе близо до доста оживен път. Скоро след разсъмване започнаха да чуват и подушват минаващите _хрудудили_, на разстояние не повече от ширината на малка ливада. Това безпокоеше всички. Особено зайките бяха тревожни и загрижени. Смъртта на _Трейонлоза_ влоши нещата още повече. Смутени от шума и вибрациите, те не можеха да се хранят, а непрекъснато отиваха надолу да видят тялото и си шепнеха помежду си, колко странна и опасна е тази местност.
	Леско се посъветва с Къпината, който изтъкна, че сигурно много скоро хората щяха да намерят лодката. Тогава, най-вероятно, щяха да са съвсем близо до тях за известно време. Това се оказа решаващо. Леско се убеди, че е най-добре да тръгнат на път веднага и да намерят някое по-безопасно място за почивка. Със слуха и обонянието си той усещаше, че блатистата местност се простира доста далеч надолу по реката. Пътят пък бе от южната им страна. Така единствената възможност оставаше да тръгнат на север, като преминат по моста. А това бе и посоката към дома.
	Леско извика Голям Перчем и двамата се покачиха на тревистата пътека към моста. Първото нещо, което забелязаха, бе _Киа_ — как лови голи охлюви в една туфа бучиниш до моста. Безмълвно се приближиха до него и започнаха да пасат в ниската трева наоколо.
	След малко _Киа_ попита:
	— Сега като взели майки, Гу’син Леско, всичко е наред, нали?
	— Да. Никога нямаше да се справим без теб, _Киа_. Разбрах, че си се появил точно навреме, за да спасиш Голям Перчем миналата нощ.
	— Онзи лош заек, големият, той тръгнал бие се с мен. И много умен също.
	— Да, но поне веднъж и той се оказа изненадан.
	— Да, да. Гу’син Леско, скоро хора дойдат. Вие какво правите сега?
	— Връщаме се в нашето селище, _Киа_, ако успеем да стигнем дотам.
	— Е, аз свършил задачи тук. Аз отива при Голямата Вода.
	— Ще те видим ли пак, _Киа_?
	— Вие връщате се обратно при хълмове? Стоите там?
	— Да, там смятаме да идем. Сигурно ще ни е трудно с толкова много зайци, а най-вероятно ще има и _ефрафски_ патрули.
	— Вие отидете там, по-късно дойде зима, много студ, много бури при Голямата Вода. Много птици дойдат навътре в сушата. Тогава аз върна се, видя вас където живеете.
	— Гледай да не забравиш, _Киа_ — обади се Голям Перчем. — Ние ще те чакаме. Най-добре да се появиш изведнъж, като снощи.
	— Да, да, уплаша всички майки и малки зайчета. Всички Големи Перчемчета избягат.
	_Киа_ изви криле и се издигна във въздуха. Прелетя над парапета на моста и се насочи нагоре по реката. После зави наляво, описа кръг, завърна се над затревената пътека и полетя над нея, съвсем близо до главите на зайците. Нададе дрезгавия си вик и полетя на юг. Зайците гледаха подире му, как изчезва зад дърветата.
	— „О, бяла птицо, отлети“ — изрецитира Голям Перчем. — Знаеш ли, той ми създаде чувството, като че ли и аз мога да полетя. Тази Голяма Вода! Така ми се иска да можех да я видя.
	Докато продължаваха да гледат в посоката, където отлетя _Киа_, Леско за пръв път забеляза малка вила в края на пътеката, където тя се съединяваше с пътя. Един човек, който явно се стараеше да стои неподвижен, се бе облегнал на оградата и ги гледаше внимателно. Леско тропна с крак и се стрелна към близките храсти, а Голям Перчем го последва веднага.
	— Знаеш ли за какво си мисли? — попита Голям Перчем. — Мисли за зеленчуците в градината си.
	— Знам — отговори Леско. — А ние няма да можем да удържим зайците си, след като веднъж разберат, че има зеленчуци. Най-добре веднага да тръгваме.
	Не след дълго, всички зайци тръгнаха да прекосяват парка на север. Голям Перчем установи, че няма да може да направи дълъг преход. Раната му го болеше, а раменният мускул нямаше да издържи голямо натоварване. Леско продължаваше да накуцва, а зайките, колкото и да проявяваха желание и послушание, явно не знаеха почти нищо за скитническия живот. Изпитанието бе голямо.
	Следващите дни се случиха ясни и слънчеви. Черният Аварин отново и отново доказваше качествата си, докато най-сетне Леско започна да разчита на него като на всеки друг от ветераните си. Явно имаше повече качества, отколкото можеше да се предположи на пръв поглед. Когато Голям Перчем бе решил да не си тръгва от _Ефрафа_ без Черния Аварин, основният му мотив бе състраданието към него — нещастна и безпомощна жертва на коравосърдечието на Ранилист. Оказа се, обаче, че когато Черният Аварин не е смазан от унижение, проявява изключителни способности. Неговата история бе необикновена. Майка му не бе родом от _Ефрафа_. Тя бе една от пленничките от заешкото селище при гората Нътли, нападнато от Ранилист. После се бе сближила с един _ефрафски_ капитан и не бе имала друг съпруг, освен него. Той, обаче, бе загинал при един далечен патрул. Черният Аварин, който се гордееше с баща си, бе израсъл с мечтата да стане офицер в _Ауслата_. Но заедно с това, може би парадоксално, бе наследил от майка си известно негодувание срещу _Ефрафа_ и чувството, че ще дава за селището само каквото той пожелае. Бе изпратен на изпитателен период под командването на капитан Слез — в Предния Десен Знак. Капитанът похвали неговата смелост и издръжливост, но не пропусна да отбележи и гордата независимост на характера му. И когато в Знака на Десния Хълбок се появи нужда от нов младши офицер, за да помага на капитан Кервил, Съветът предпочете да назначи Омайничето, а не Черния Аварин на тази длъжност. Разбира се, Черният Аварин знаеше истинските си способности и остана убеден, че причината за това решение на Съвета бе произходът на майка му. Разочарован от тази несправедливост, той се запозна с _Хайзънтлей_ и стана таен приятел и съветник на недоволните зайки от Предния Десен Знак. В началото ги бе убедил да се опитат да получат съгласието на Съвета за напускане на _Ефрафа_. Ако бяха успели, щяха да поискат и той да тръгне с тях. Но когато депутацията на зайките пред Съвета завърши с неуспех, Черният Аварин намисли да избяга. Отначало той възнамеряваше да отведе и зайките със себе си. Но, изпаднал в състояние на крайно нервно напрежение поради опасностите и рисковете на конспирацията (както впрочем се случи и с Голям Перчем след това), той не можа да издържи и в един момент се впусна да бяга сам, а после бе заловен от Кемпиън. Наказанието на Съвета бе смазало неговия жизнерадостен дух и тогава се бе превърнал в апатичния нещастник, чийто вид смая Голям Перчем. И все пак, прошепнатото съобщение в канавката за _храка_ се бе оказало достатъчно, за да проблесне отново силата на духа му — нещо, на което не всеки е способен. Видял нова възможност, той веднага бе решил пак да рискува. А сега, попаднал сред тези непознати, които не си даваха много зор, той се почувства като обучен _ефрафец_, способен да им бъде полезен с уменията си. При все, че изпълняваше всички нареждания, той не се поколеба да започне да прави и предложения, особено когато ставаше дума за разузнаване или за откриване на признаци за опасност. Леско бе готов да приеме съвет от всеки, стига съветът да е добър — ето защо той се вслушваше в повечето такива предложения. А ако се случеше Черният Аварин да прекали със своето чистосърдечно и скромно старание, Леско с облекчение оставяше грижата да го удържа на Голям Перчем (към когото, естествено, Черният Аварин изпитваше огромно уважение).
	След два-три дни на бавно и внимателно напредване, с много спирания из разни прикрития, един следобед те най-сетне забелязаха Цезаровия пояс, само че на доста по-западно място от предния път, близо до малка горичка, разположена на височина. Всички бяха уморени и след като се нахраниха („Вечерно _силфлеене_ всеки ден, точно както обеща!“ — бе казала _Хайзънтлей_ на Голям Перчем), на Синчеца и Великденчето им хрумна да предложат, че може би си струва да изкопаят дупки в меката пръст и да поживеят там един-два дни. Леско хареса предложението, но се оказа, че Петко трябва да бъде убеждаван.
	— Знам, че всички имаме нужда от почивка, но някак тази идея не ми харесва, Леско-Ра — каза той. — Предполагам, че ще се наложи да обяснявам защо?
	— Не и на мен — каза Леско. Но се съмнявам, че този път ще успееш да убедиш другите. Една-две от зайките са „готови да станат майки“, както би казал _Киа_, и това е истинската причина защо Синчеца и останалите желаят да си дадат труд да копаят дупки. А дупките са все пак добро прикритие, нали? Знаеш как е поговорката: „Заек под земята скрит, е заек жив и сит“.
	— Е, може и да си прав — каза Петко. — Тази _Вилтурил_ е красива зайка. Бих искал да имам шанс да я опозная по-добре. В крайна сметка, не е естествено за зайците да вървят ден след ден все напред, нали?
	По-късно, обаче, се върнаха Черният Аварин и Глухарчето от патрул, който бяха предприели по своя собствена инициатива. Черният Аварин категорично се противопостави на предложението:
	— Тук не е място за спиране, Леско-Ра — каза той. — Никой Далечен Патрул не би избрал място за бивак тук. Това е лисичи район. Трябва да се опитаме да се отдалечим, преди още да се е стъмнило.
	Голям Перчем цял следобед бе ядосан и начумерен, защото рамото продължаваше да го боли. Стори му се, че Черният Аварин се прави на голям хитрец за сметка на останалите. Ако надделееше неговото мнение, щяха да продължат да пътуват, въпреки че бяха изморени, докато достигнат до място, отговарящо на _ефрафските_ стандарти. Там щяха да са толкова в безопасност, колкото и в тази горичка — нито повече, нито по-малко. Но Черният Аварин щеше да е умният заек, спасил ги от лисица, която май съществуваше само в неговото въображение. Тези _ефрафски_ умения от негова страна започваха да стават досадни. Време беше някой да го хване как блъфира.
	— Лисици може да има навсякъде по хълмовете — каза остро Голям Перчем. — Защо тук да е лисичи район, а не някъде другаде?
	За съжаление, и Черният Аварин ценеше тактичността не повече от Голям Перчем. Така се случи, че отговори по възможно най-лошия начин:
	— Не мога да кажа точно защо. Убеждението ми е силно, но не мога да кажа на какво се основава.
	— А, убеждение, така ли? — присмя се Голям Перчем. — Видял ли си _храка_? Надушил ли си следа? Или просто си получил съобщение от малки зелени мишки, седнали под някоя отровна гъба?
	Черният Аварин се обиди. А от друга страна, точно с Голям Перчем той съвсем не искаше да се скарва.
	— Значи ме мислиш за глупак, така ли? — отговори той, като _ефрафският_ му акцент започна да става по-отчетлив. — Не, нямаше нито _храка_, нито следа, но продължавам да считам този район за място, където идва лисица. На тези патрули ние често правехме, да знаеш…
	— Ти помириса ли нещо? — попита Голям Перчем този път Глухарчето.
	— Ъ-ъ, ами, не съм съвсем сигурен — отговори Глухарчето. — Искам да кажа, Черният Аварин изглежда знае толкова много за патрулирането и ме попита дали не усещам някакъв вид…
	— Е, така можем да продължаваме да си говорим цяла нощ — прекъсна го Голям Перчем. — Черен Аварино, ти знаеш ли, че по-рано това лято ние сме вървели дни наред през всякакви местности — поля, райони с пирен, гори, хълмове, без да загубим дори и един заек?
	— Реагирах по-скоро заради копаенето — каза Черният Аварин, сякаш се извиняваше. — Новите изкопи лесно се забелязват. А самото копаене се чува много надалеч.
	— Остави го на мира — намеси се Леско, преди Голям Перчем да успее да заговори. — Нали не си го измъкнал от _Ефрафа_, за да му крещиш? Виж какво, Черен Аварино, налага се аз да реша въпроса. Мисля, че вероятно си прав и известен риск има. Но ние трябва да рискуваме през цялото време, чак докато достигнем селището си. Сега всички са много уморени, затова мисля да спрем тук за почивка от един-два дни. След това всички ще сме в по-добра форма.
	Достатъчно дупки бяха изкопани съвсем скоро — малко след залез-слънце. На следния ден всички се чувстваха по-добре, след прекараната под земята нощ. Както бе предвидил Леско, имаше чифтосване и една-две схватки, но никой не бе ранен. Чак до вечерта, всички бяха в празнично настроение. Кракът на Леско бе по-здрав, а Голям Перчем бе така добре, както отдавна не се бе чувствал — още отпреди отиването в _Ефрафа_. Зайките, неспокойни и отслабнали преди два дни, започнаха да изглеждат по-загладени.
	На втората сутрин _силфлеят_ започна чак след изгрев-слънце. Лек ветрец духаше срещу северната страна на горичката, където бяха изкопани дупките и Синчеца, като се качи над земята, можеше да се закълне, че е доловил заешка миризма.
	— Сигурно старият Зеленика си е притиснал своите подбрадни жлези заради нас — каза той. — Един заек кихна, при сутрешния бриз и сгорещи тъгуващите за дома сърца…
	— Седнал всред цикории и силно закопнял за зайка, хубава и закръглена…
	— А, не така, Леско-Ра — прекъсна го Синчеца. — Той си има там две зайки.
	— Питомни зайки, нищо повече — отговори Леско. — Бих казал, че са станали по-справящи се и бързи вече, но никога няма да са като нас. Детелина, например, никога не би отишла да _силфлее_ далеч от дупката, защото знае, че не би могла да тича достатъчно бързо. А тези _ефрафски_ зайки — те например цял живот са били охранявани от часови. Но щом се усетиха на свобода, скитат наоколо съвсем безгрижно. Погледни онези двете, точно под ската. Те се чувстват, все едно че… О, велики _Фрит_!
	Докато говореше, едно жълто-кафяво животно, подобно на куче, скочи откъм надвисналите лескови храсти така тихо, както светлината се появява иззад облака. То се приземи между двете зайки, сграбчи едната за шията и веднага я повлече нагоре по ската. Вятърът се завъртя и се усети ясно мирисът на лисица над тревата. С тропане на крака и махане на опашка, всички зайци на ската веднага се стрелнаха към най-близкото прикритие.
	Леско и Синчеца се оказаха в близост до Черния Аварин, който заговори с делови и малко равнодушен тон:
	— Бедната малка животинка. Нали разбирате, инстинктите им са притъпени поради начина на живот в Знака. Представете си — да се храни в близост до храсти, и то откъм подветрената страна на гората! Нищо, Леско-Ра, случват се такива неща. Но вижте какво ще ви кажа — освен ако тук _хомбилите_ не са две, което би било наистина лош късмет, имаме цялото време до _ни-Фрит_, за да се махнем. _Хомбата_ известно време няма да ловува. Предлагам всички да тръгваме колкото може по-бързо.
	Леско веднага се съгласи и тръгна да събира останалите. Побягнаха на североизток — доста разпръснати, но с голяма скорост, покрай границата на една нива с почти узряла пшеница. Никой не каза и дума за зайката. Бяха изминали почти три четвърти миля*, Когато Леско и Голям Перчем дадоха сигнал за почивка и провериха дали няма някой изостанал назад. Щом дотича и Черния Аварин заедно с _Хайзънтлей_, Голям Перчем му каза:
	[* Около 1 200 метра. — Б.‍пр.‍]
	— Е, прав беше като ни предупреди. Само че аз не те послушах.
	— Предупредил ли съм те? — учуди се Черния Аварин. — Не разбирам.
	— Каза, че е възможно там да има лисица.
	— Боя се, че не си спомням. Но не виждам как някой от нас би могъл да знае. Както и да е, какво значение има — една зайка повече или по-малко?
	Голям Перчем го погледна смаяно, но Черния Аварин явно не искаше нито да настоява на току-що казаното, нито да прекъсне разговора, и затова започна да скубе трева. Озадачен, Голям Перчем се отдалечи малко и започна и той да се храни малко по-настрани, заедно с Леско и _Хайзънтлей_.
	— Какво иска да каже? — попита той след малко. — Всички чухте как ни предупреди преди два дни, че е възможно на онова място да има лисица. А аз се отнесох грубо с него.
	— В _Ефрафа_ — започна да обяснява _Хайзънтлей_, — ако някой заек даде съвет, който не бъде приет, той веднага забравя за случилото се, както и всички останали. Черният Аварин просто е започнал да мисли точно същото, каквото Леско реши. Няма значение дали това по-късно се оказа правилно или погрешно. Все едно че той не е давал съвет.
	— Това мога лесно да повярвам! — възкликна Голям Перчем. — _Ефрафа_! Мравки, водени от куче! Но нали сега не сме в _Ефрафа_. Наистина ли е забравил, че ни предупреди?
	— Най-вероятно, да. Но дори и да не е, никога не би признал, че ви е предупредил. Също никога не би се съгласил, че се е оказал прав. Да направи това за него е толкова невъзможно, колкото да пусне _храка_ под земята.
	— Но нали и ти си от _Ефрафа_! И ти ли мислиш по този начин?
	— Аз съм зайка — отговори _Хайзънтлей_.

	* * *

	В ранния следобед приближиха Цезаровия пояс и Голям Перчем пръв разпозна мястото, където Глухарчето бе разказало историята за Черния Заек от _Инле`_.
	— Това е било същата лисица, да знаеш — каза Голям Перчем на Леско. — Почти сигурно е. Длъжен бях да се сетя, колко вероятно бе, че…
	— Виж какво — прекъсна го Леско, — много добре знаеш колко много ти дължим всички. Всички зайки смятат, че самият _Ел-Ахрейра_ те е изпратил да ги измъкнеш от _Ефрафа_. Вярват, че никой друг не би могъл да го стори. Що се отнася до случилото се тази сутрин, грешката е колкото твоя, толкова и моя. Лично аз никога не съм си и представял, че ще успеем да се върнем без никакви загуби. Всъщност, загубихме само две зайки, а това е по-добре, отколкото можеше да се очаква. Ако побързаме, можем да се върнем при Медената Пита още тази вечер. Хайде сега да забравим за хомбата, Голям Перчем — това вече няма как да се поправи и да се опитаме да… Я, кой е това?
	Бяха се приближили до един гъсталак от хвойна и шипка, преплетени ниско по земята с коприва и пълзящи стъбла на дива тиква, чиито малки плодчета бяха вече започнали да зреят и почервеняват. Тъкмо се готвеха да похапнат малко, когато от високата трева се появиха четири едри заека и погледнаха надолу към тях. Една зайка, която идваше по склона малко зад тях, тропна с крак и се обърна, готова да хукне да бяга. Чуха как Черният Аварин я спря с остър тон.
	— Е, защо не отговориш на въпроса, _Тлайли_? — каза единият от новодошлите зайци. — Кой съм аз?
	Последва пауза. После заговори Леско:
	— Вижда се, че са _ефрафци_, защото имат знаци. Това Ранилист ли е?
	— Не — отговори Черният Аварин, който междувременно бе застанал до рамото му. — Това е капитан Кемпиън.
	— Разбирам — каза Леско. — Е, чувал съм много неща за теб, Кемпиън. Не знам дали не искаш да ни навредиш, но най-добре ще е да ни оставиш на мира. Доколкото зависи от нас, отношенията ни с _Ефрафа_ са приключени.
	— Ти може и така да мислиш — отговори Кемпиън, — но ще видиш, че нещата стоят иначе. Тази зайка зад теб трябва да дойде с нас. Същото се отнася и за всички други зайки, тръгнали с вас.
	Докато Кемпиън говореше, на склона се появиха Сребърен Блясък и Жълъда, следвани от _Тетутинанг_. Щом видя _ефрафците_, Сребърен Блясък бързо каза нещо на _Тетутинанг_ и тя се промъкна назад през близките репеи. После той дойде до Леско и каза тихо:
	— Пратих да повикат бялата птица, Леско.
	Този блъф се оказа много сполучлив. Видяха как Кемпиън погледна нервно нагоре, а друг от патрулиращите зайци се огледа назад, за да търси прикритие под храстите.
	— Това, което казваш, е глупаво — каза Леско на Кемпиън. — Ние тук сме многобройни. Освен ако не разполагаш и с други зайци, които не мога да видя, ние сме прекалено много, за да се биете с нас.
	— Кемпиън се поколеба. Истината бе, че за пръв път в живота си, той бе действал необмислено. Видял бе да приближават Леско и Голям Перчем, заедно с Черния Аварин и една зайка малко зад тях. В стремежа си да може да покаже пред Съвета някакъв осезаем успех, като се върне, той набързо бе стигнал до заключението, че вероятно те са сами. Ефрафците обикновено се движат близо един до друг, когато са в открита местност. Кемпиън изобщо не бе и допуснал мисълта, че други зайци биха могли да се движат в по-разпиляна група. По тази причина бе помислил, че има възможност да нападне, а може би дори и да убие ненавистния _Тлайли_ и Черния Аварин, заедно с техния единствен спътник, който като че ли куцаше, а после да отведе зайката обратно пред Съвета. Това със сигурност можеше да направи. Затова и реши да ги срещне фронтално, а не да им прави засада, надявайки се противниците му да се предадат без бой. Но сега, след като започнаха да се появяват — по един или по двама, все повече и повече зайци, той разбра, че е сгрешил.
	— Аз водя още много зайци — каза Кемпиън. Зайките трябва да останат тук. Останалите може да си тръгнете. Иначе ще ви убием.
	— Много добре — отговори Леско. — Изведи целия си патрул на открито и ние ще направим както казваш.
	По това време вече се бяха задали много зайци надолу по склона. Кемпиън и другарите му в патрула мълчаливо ги изгледаха, но не направиха никакво движение.
	— По-добре ще е да останете на място — каза след малко Леско. — Ако се опитате да ни попречите, ще стане по-лошо за вас. Сребърен Блясък и Къпина — идете при зайките и тръгвайте. Останалите ще се присъединим към вас след малко.
	— Леско-Ра прошепна Черният Аварин. — Всички участници в патрула трябва да бъдат убити. В никакъв случай не бива да докладват на Генерала.
	Леско също бе помислил за това. Но само като си представи ужасната битка и четирите заека, разкъсани на парчета (защото битката означаваше точно това), сърце не му даде да постъпи така. Подобно на Голям Перчем, и той изпитваше известна симпатия към Кемпиън. Освен това, битката щеше да е трудна. Най-вероятно те също щяха да дадат жертви — може би щеше да има убити, а ранени щеше да има при всички случаи. Нямаше да могат да стигнат Медената Пита до вечерта и щяха да оставят прясна кървава следа навсякъде по пътя си. Дори да можеше да забрави за миг, че изобщо не му харесваше мисълта за битка, останалите доводи против си оставаха в сила. Трудностите, съпътстващи една такава битка, можеше да се окажат фатални. Така че, на предложението на Черния Аварин той твърдо отговори:
	— Не, ще ги оставим на мира.
	Черният Аварин замълча. Продължиха да стоят на място и да гледат Кемпиън, докато всички зайки изчезнаха в храстите.
	— Сега — каза Леско, — ще си вземеш патрула и ще тръгнеш по същия път, по който ни видя да идваме. Няма нужда от повече приказки тръгвайте!
	Кемпиън и патрулът се отдалечиха надолу по склона и Леско, успокоен, че така лесно се е отървал от тях, се забърза заедно с цялата си група, за да настигнат Сребърен Блясък.
	Щом прекосиха Цезаровия пояс, започнаха да напредват много по-бързо. След почивката от ден и половина, зайките бяха вече в отлична форма. Обещанието за край на пътуването още тази вечер и мисълта, че са успели да избягат както от лисицата, така и от патрула, ги направиха още по-бодри и изпълнителни. Единствено Черният Аварин изглеждаше тревожен и все изоставаше назад. Накрая Леско нареди да го повикат и му каза да тича най-отпред — да следва досегашната им посока и после да търси букова горичка, откъм страната на изгряващото слънце. Не след дълго Черният Аварин дотърча обратно и каза:
	— Леско-Ра, аз стигнах много близо до горичката, за която ми обясни. Видях там и два заека да си играят на една затревена поляна, точно пред нея.
	— Ще дойда да видя — каза Леско. — Глухарче, би ли дошъл и ти с нас?
	Като изтичаха надолу по хълма, в дясно от конската пътека, Леско за малко да не познае буковата горичка. Забеляза едно-две пожълтели листа и едва доловим бронзов цвят, появил се тук-там по зеленината на клоните. После видя как Зърнастеца и Ягодата тичат право към тях.
	— Леско-Ра! — извика Зърнастеца. — Глухарче! Какво стана? Къде са останалите? Успяхте ли да доведете зайки? Всички ли са живи и здрави?
	— Скоро ще дойдат — отговори Леско. — Водим много зайки и всички, които тръгнахме, се завръщаме благополучно. Това е Черният Аварин, който избяга от _Ефрафа_.
	— Толкова по-добре за него — каза Ягодата. — О, Леско-Ра, всяка вечер, откакто заминахте, идвахме да ви чакаме при края на горичката. Зелениката и Чемшира са добре. Сега са се прибрали в селището. И, знаете ли? Детелина се готви да ражда. Това е чудесно, нали?
	— Прекрасно — каза Леско. — Тя ще е първата. Но едно мога да ви кажа — през много премеждия минахме. И ще ви ги разправя — каква история ще стане само! Но това може малко да почака. Хайде да идем да извикаме останалите.
	Така, по залез-слънце, цялата група — общо двадесет зайци и зайки достигнаха до буковата горичка и селището. Нахраниха се сред вечерната роса и удължените от залязващото слънце сенки на дърветата, докато в полята по-долу вече бе настанал сумрак. После всички се струпаха в Медената Пита, да чуят как Леско и Голям Перчем разказват историята на приключенията им на тези, които с такова желание и толкова дълго бяха чакали да я чуят.
	Щом и последните зайци се скриха под земята, Далечният Патрул, успял с изключително умение и дисциплина да ги проследи след прекосяването на Цезаровия Пояс, направи полукръг на изток и се насочи към _Ефрафа_. Кемпиън бе голям специалист в намирането на укрития в открита местност. Той реши да починат до изгрев-слънце и после да изминат разстоянието от около три мили* до _Ефрафа_ за един ден.
	[* Около 5 км — Б.‍пр.‍]


>>	41. Историята за Роузби Джаф и Вълшебното Куче

E>
	Да не покажеш милост към никой от нечестивите престъпници. Те вият като кучета и обикалят града … Но ти, Господи, ще ги направиш за смях. Ще се присмееш на всички презрени езичници.
@	59{sup}ти{/sup} Псалом
E$

	Дойде сезонът на горещниците — с топло и тихо време, ден след ден. Единствено посоката на светлината се придвижваше през разните часове на деня. В небето, над дремещите хълмове, все пак бяха будни слънцето, облаците, бризът. Буковите листа потъмняха. Там, където тревата бе вече опасана, започна да расте нова, свежа трева. Най-сетне селището преуспяваше и Леско можеше да си седи на слънце и да се радва на постигнатите успехи. И над земята, и под нея, зайците естествено навлязоха в един спокоен и от нищо несмущаван ритъм на хранене, копаене и сън. Бяха прокопани много нови подземни ходове и бърлоги. Зайките с удоволствие се включиха в работата, макар и никога преди да не бяха копали. Както _Хайзънтлей_, така и _Тетутинанг_ казаха на Леско, че не са и предполагали, до каква голяма степен чувството на разочарование и мъка в _Ефрафа_ се е дължало именно на забраната за копаене. Дори Детелина и Сенка установиха, че могат да се справят с работата. Нещо повече — те се гордееха, че ще родят първите в селището дечица в изкопани лично от тях бърлоги. Черният Аварин и Зелениката станаха близки приятели. Говориха си надълго и нашироко за различни видове разузнаване и разчитане на следи. Дори няколко пъти тръгнаха заедно на патрул, по-скоро за удоволствие, отколкото поради някаква необходимост. Една ранна утрин те убедиха и Сребърен Блясък да дойде с тях и изминаха цяла миля* до околностите на Кингсклир. Завърнаха се с разкази за големи пакости и подвизи в една зеленчукова градина. Слухът на Черния Аварин бе отслабнал след осакатяването на ушите му, но Зелениката установи, че способността му да забелязва необичайните неща и да прави заключения бе почти непокътната, а също — че успява да стане едва ли не невидим при нужда.
	[* Около 1 600 метра. — Б.‍пр.‍]
	Шестнадесет самци и десет зайки формираха едно доста щастливо общество в селището. Тук-там имаше дребни спречквания, но някакви по-сериозни конфликти — не. Както бе казал Синчеца, всеки недоволен заек винаги можеше да иде в _Ефрафа_, ако реши. Самата мисъл за това бе достатъчна, за да притъпи остротата на всеки потенциален конфликт. Доволството на зайките се разпространи и върху всички останали. Леско една вечер дори си помисли, че вече той самият е само имитация на Главен Заек — дотолкова нямаше никакви проблеми и спорове за разрешаване.
	— А мислил ли си, че ни предстои зима? — запита го Зелениката.
	Точно в този момент четири-пет заека, заедно с Детелина, _Хайзънтлей_ и _Вилтурил_, се хранеха на огряната от слънце западна страна на горичката, около един час преди залез-слънце. Все още бе горещо и хълмът бе така тих, че се чуваше как конете хрупат трева в една ливада на фермата Кенън Хийт, на разстояние над половин миля*. Странно бе в такъв момент някой да се сети за зимата.
	[* Над 800 метра. — Б.‍пр.‍]
	— Е, сигурно тук горе ще е по-студено, отколкото сме свикнали досега — отговори Леско. — Но почвата е толкова лека и така изпъстрена с корени, че можем да прокопаем много дълбоки ходове, преди да дойде студът. Мисля, че ще успеем да слезем под замръзващия слой. Що се отнася до вятъра, можем да запушим някои дупки. Тревата, разбира се, не е много хубава през зимата. Но всеки, който поиска нещо по-добро, винаги може да тръгне на поход със Зелениката и да намери някаква зеленина или фуражни корени. От друга страна, през зимата трябва да сме много внимателни за _елили_. Лично аз ще съм напълно доволен да спя под земята, да играя на камъчета и да слушам хубави истории от време на време.
	— Какво ще кажете за някоя история сега? — обади се Синчеца. — Хайде, Глухарче. Разкажи ни историята „Как за малко щях да изпусна лодката“.
	— А, имаш предвид „Слисания Ранилист“? — отговори Глухарчето. — Тази история е на Голям Перчем — не бих си позволил аз да я разказвам. Но интересно е, че в подобна вечер се сетихме за зимата. Това ми напомня за една история, която само съм слушал, но никога досега не съм разказвал. Някои от вас може би я знаят, а други — не. Това е историята за Роузби Джаф и Вълшебното Куче.
	— Ами хайде тогава — каза Петко, — и недей да пестиш краските.
C>
	Имало едно време голям заек — започна да разказва Глухарчето. — А имало и малък заек. Там бил и _Ел-Ахрейра_, но хубавите му нови мустаци били измръзнали. Почвата около подземните ходове била станала толкова твърда, че можело да си порежеш лапите на нея. Червеношийките си подвиквали една на друга из голите, безлистни гори:
	— Това тук е моето място! Отивай да гладуваш на твоето.
	Една вечер, Когато _Фрит_ залязвал — огромен и червен на фона на зеленикавото небе, _Ел-Ахрейра_ и Зайофейкал започнали да подскачат, треперейки, из замръзналата трева, като похапвали по някое стръкче тук-там, което да ги засити за дългата нощ под земята. Но тревата била чуплива и безвкусна като сено. Макар и да били гладни, хранили се продължително и с нежелание. Най-сетне, Зайофейкал предложил този път да рискуват и да се спуснат през нивите към близкото село, където имало голяма зеленчукова градина.
	Тази градина била по-голяма от всички други наоколо. Човекът, който работел в нея, живеел в малка къща в единия й край. Той често набирал огромно количество зеленчуци, качвал ги на едно _хрудуду_ и го откарвал нанякъде. Около цялата градина бил поставил телена ограда, за да не могат зайците да влизат. При все това, _Ел-Ахрейра_ обикновено намирал начин как да влезе вътре, ако имал такова желание. Но това било опасно, защото човекът имал пушка и често стрелял по сойки и гълъби, а после ги окачал да висят.
	_Ел-Ахрейра_ тогава отговорил на Зайофейкал:
	— Не само пушката е опасна. Ще трябва да си отваряме очите също и за Роузби Джаф.
	Този Роузби Джаф бил кучето на градинаря — най-неприятният, злобен и отвратителен звяр, който някога е лизал човешка ръка. Бил голямо животно, с дълга козина и коса над очите. Човекът го държал, за да му пази градината, особено нощно време. Самият Роузби Джаф, разбира се, не се хранел със зеленчуци и всеки би си помислил, че той от време на време би могъл да пуска изгладнелите животни да си вземат по някой морков или маруля, без много да се церемони. Но съвсем не било така. Роузби Джаф бил оставян да тича на свобода из градината, от вечер, та чак до зори. Не се задоволявал да пъди хората и момчетата от градината, но преследвал и всички животни, които се появявали там — плъхове, зайци, мишки и дори къртици, и ги убивал, ако можел. Само като подушел, че някой се е вмъкнал в градината, започвал веднага да лае, въпреки че често точно тази глупава гюрултия предупреждавала влезлия заек за опасността и той успявал да избяга навреме. Роузби Джаф бил считан за изключителен плъхар. Господарят му го хвалел за това негово умение толкова много, че той станал отвратително самомнителен. Смятал се за най-добрия ловец на плъхове в света. Хранел се с големи количества сурово месо (но не и за вечеря — тогава бил оставян гладен, за да може да е активен цяла нощ). Заради този вид храна било лесно да бъде усетен по миризмата, когато идвал. Но все пак, неговото присъствие правело градината опасно място.
	— Ами хайде веднъж да пробваме как ще реагира Роузби Джаф. Смятам, че двамата с теб ще успеем да му избягаме, ако се наложи — предложил Зайофейкал.
	{img:kuche.jpg|#"Роузби Джаф бил оставян да тича на свобода из градината, от вечер, та чак до зори."}
	И така, _Ел-Ахрейра_ и Зайофейкал се насочили през нивите към околностите на градината. Като стигнали там, първото нещо, което видели, бил самият човек, с горяща бяла пръчица в уста, как реже ред след ред замръзнали зелки. С него бил и Роузби Джаф — въртял опашка и подскачал по смешен начин наоколо. Не след дълго човекът натрупал зелките в едно нещо с колело и ги откарал при къщата. Връщал се така няколко пъти и като събрал много зелки пред вратата на къщата, ги внесъл вътре.
	— Защо прави това? — попитал Зайофейкал.
	— Предполагам, че иска скрежът по тях да се размрази през нощта, преди да ги закара нанякъде утре с _хрудудуто_ — отговорил _Ел-Ахрейра_.
	— Ама те и за ядене ще са много по-вкусни без скреж по тях, нали? Иска ми се да можех да вляза при тях, докато са в къщата. Но няма значение. Сега е удобният момент за нас. Хайде да видим какво можем да сторим в този край на градината, докато човекът е зает на другия — казал Зайофейкал.
	Само че, още щом влезли в градината между зелките и Роузби Джаф ги усетил. Веднага пристигнал, с гръмогласен лай и много джафкане, така че те едва успели да избягат навреме.
	— Мръсни малки животни! Как-как! Как-как смеете да ро-ро-ровите тук! Бързо вън-вън! Вън-вън! — викал Роузби Джаф.
	— Ама че грубиян! — не се стърпял да каже _Ел-Ахрейра_, докато се връщали обратно в селището, без никаква придобивка от целия този поход. И продължил: — Наистина ме ядоса. Не знам още как ще стане това, но кълна се във _Фрит_ и _Инле`_, че още преди да се е разтопил този скреж, ние ще ядем зелки вътре в къщата, а на всичко отгоре той ще изглежда като голям глупак.
	— А, това вече е невъзможно, Господарю! Би било жалко да си рискуваш живота заради някаква зелка, след всичките ни подвизи досега! — възразил Зайофейкал.
	— Е, аз просто ще чакам сгоден случай — нищо повече — успокоил го _Ел-Ахрейра_.
	На следната сутрин Зайофейкал излязъл да подуши какво става на върха на склона до алеята, Когато там минало едно _хрудуду_. То имало врати отзад и тези врати се били отворили по някакъв начин и се люлеели при движението на _хрудудуто_. Вътре имало неща, опаковани в пакети — подобни на пакетите, които хората понякога оставят из полето. И тъкмо когато _хрудудуто_ минало покрай Зайофейкал, един от пакетите изпаднал на алеята. Щом _хрудудуто_ си отишло, Зайофейкал се промъкнал на алеята и подушил пакета — надявал се, че вътре може да има нещо за ядене. Но останал разочарован — вътре имало само някакво месо. После споделил с _Ел-Ахрейра_ какво се било случило.
	— Месо? Още ли е там? — оживил се _Ел-Ахрейра_.
	— Откъде да знам? Това е храна за зверове — отговорил Зайофейкал.
	— Я ела с мен! По-бързо! — наредил _Ел-Ахрейра_.
	Като отишли при алеята, месото било все още там. _Ел-Ахрейра_ завлякъл пакета в канавката и го заровил.
	— Но за какво ни е това, Господарю? — учудил се Зайофейкал.
	— Още не знам. Но сигурно ще има някаква полза от него, освен ако плъховете не го открият. Хайде да се прибираме. Започна да се стъмва.
	Като се прибирали в жилището си, видели в канавката една стара черна горна част на колело, изхвърлена от някое _хрудуду_. Ако някога сте виждали подобно нещо, знаете, че то е като огромна гъба — гладко и много здраво, но в същото време меко. Мирише неприятно и не става за ядене.
	Като го видял, _Ел-Ахрейра_ веднага казал:
	— Хайде! Трябва да изгризем едно хубаво парче от това. Необходимо ми е.
	Зайофейкал се зачудил дали господарят му не е полудял, но направил, каквото му било наредено. Нещото било доста изгнило и скоро те успели да изгризат парче, голямо като заешка глава. Било ужасно на вкус, но _Ел-Ахрейра_ внимателно го занесъл в селището. После цяла нощ се занимавал да го гризе оттук-оттам и на следната утрин, след _силфлея_, продължил. Някъде към _ни-Фрит_ събудил Зайофейкал, излязъл с него навън и поставил парчето пред себе си. После го попитал:
	— Как ти изглежда това? Не обръщай внимание на миризмата. Как изглежда?
	Зайофейкал го погледнал и отговорил:
	— Изглежда като черната муцуна на куче, Господарю. Само че е сухо.
	— Великолепно! — казал _Ел-Ахрейра_ и отишъл да спи.
	Вечерта се случила много ясна и студена, с половин луна. Но като станало _фу Инле`_, докато всички останали зайци се били сгушили на топло в бърлогите си, _Ел-Ахрейра_ извикал Зайофейкал — да излязат навън. Бил си сложил черната муцуна и по пътя я пъхал във всяко отвратително нещо, което можел да намери. Пъхнал я в…
	— Няма нужда да ни казваш къде точно, Глухарче — прекъсна го Леско. — Продължавай нататък.
	— Накрая започнал толкова да мирише — продължи Глухарчето, — че Зайофейкал предпочел да стои на известно разстояние от него. Но _Ел-Ахрейра_ успявал да задържи дъха си и продължавал някак да носи нещото, докато стигнали до мястото, където били заровили месото.
	— Изкопай го! Хайде! — наредил _Ел-Ахрейра_.
	Като изкопали пакета, хартията се разкъсала. Месото било на отделни, свързани помежду си парчета, подобно на увивно стъбло или въже. На горкия Зайофейкал било наредено да влачи това нещо чак до задната страна на зеленчуковата градина. Това се оказало трудна задача и той се зарадвал, когато най-сетне приключил с нея.
	Само че _Ел-Ахрейра_ казал:
	— А сега, ще заобиколим и ще идем при централния вход.
	Щом стигнали там, установили, че човекът бил излязъл. Това се познавало първо по загасените светлини на къщата, а освен това подушили, че скоро преди това той бил минал през вратата. Пред къщата имало цветна градина, разделена от зеленчуковата с висока и плътна дървена ограда, която се простирала по цялата ширина на мястото и стигала до едно лаврово дърво. От другата страна на оградата имало заден вход на къщата, който водел към кухнята.
	_Ел-Ахрейра_ и Зайофейкал влезли тихо в цветната градина и после, през една цепнатина в оградата, надникнали в зеленчуковата градина. Роузби Джаф бил седнал на покритата с чакъл пътека и зъзнел от студ. Бил толкова близо, че се виждало как блещукат очите му на лунната светлина. Кухненската врата била затворена, но наблизо, на стената, имало един отвор, точно над канализационната шахта — там била извадена една тухла от стената. Дупката била запушена със стара дреха, за да не влиза студ в къщата.
	След известно време, _Ел-Ахрейра_ проговорил с тих глас:
	— Роузби Джаф! О, Роузби Джаф!
	Роузби Джаф се изправил и се огледал, целият наежен. Попитал:
	— Кой е там? Кой си ти?
	— О, Роузби Джаф! — продължавал да повтаря _Ел-Ахрейра_, клекнал от другата страна на оградата. — Най-щастлив, най-благословен Роузби Джаф! Наградата ти е вече близо! Аз ти нося най-добрата новина в света!
	— Какво? Кой си ти? Хайде сега, стига номера! — отвърнал Роузби Джаф.
	Но _Ел-Ахрейра_ веднага реагирал:
	— Номера ли, Роузби Джаф! А, виждам, че ти не ме познаваш. Но откъде би могъл да ме знаеш? Слушай, вярна и надарена хрътко! Аз съм Вълшебното Куче, пратеник на великия кучешки дух от Изтока, Кралицата на Падащия Образ. Далеч, далеч на Изток се издига Нейният дворец. А, Роузби Джаф, ако само можеше да зърнеш могъщата й страна, чудесата на Нейното кралство. Неизброимите мърши, простиращи се надлъж и на шир по пясъците! Ами оборския тор, Роузби Джаф! Откритите канализации! О, как би подскочил от радост и би изтичал да подушиш всичко това!
	Роузби Джаф се изправил на крака и се огледал мълчаливо. Не бил сигурен какъв е този глас, но изпитвал известни подозрения.
	А _Ел-Ахрейра_ продължил:
	— Твоята слава на плъхар достигна до ушите на Кралицата. Ние знаем за теб и те славим като най-великия плъхар в света. Точно по тази причина съм тук. О, горкото, объркано същество! Виждам, че се двоумиш, и имаш основания за това. Ела тук, Роузби Джаф! Ела близо до оградата, за да ме опознаеш по-добре!
	Щом Роузби Джаф се приближил до оградата, _Ел-Ахрейра_ напъхал гумената муцуна в цепнатината и започнал да я движи насам-натам. Роузби Джаф застанал при оградата и започнал да души.
	— Благородни ловецо на плъхове! — зашепнал пак _Ел-Ахрейра_. — Това съм действително аз, Вълшебното Куче, пристигнало тук в твоя чест!
	— О, Вълшебно Куче! — извикал Роузби Джаф, ровейки камъчетата наоколо. — Ах, каква елегантност! Какво аристократично изящество! Това, което помирисвам, не е ли действително аромат на изгнила котка? С деликатен оттенък на разложена камила! О, великолепния Изток!
C$
	— А какво, гръм и мълнии, значи „камила“? — попита Голям Перчем.
	— Не знам — отговори Глухарчето. — Но това го имаше в историята, като я слушах — предполагам, че е някакъв вид животно. Но нека продължа сега:
C>
	_Ел-Ахрейра_ пак заговорил:
	— Щастливо, щастливо куче! Трябва да ти съобщя, че лично Кралицата на Падащия Образ изрази любезното си желание да ти позволи да я срещнеш. Но не още, Роузби Джаф, не още! Първо ти трябва да докажеш, че си достоен за такава чест. Аз съм изпратен да ти донеса както изпитание, така и доказателство за думите ми. Слушай, Роузби Джаф. В отсрещния край на градината има едно дълго въже от месо. Да, истинско месо, Роузби Джаф, защото, макар и да сме вълшебни кучета, ние носим истински дарове на такива благородни и храбри животни като теб. Тръгвай сега — намери и изяж месото. Довери ми се — аз ще пазя къщата до твоето връщане. Това е изпитанието за твоята вяра.
	Роузби Джаф бил отчаяно гладен и студът бил стигнал чак до стомаха му, но въпреки всичко продължил да се колебае. Знаел, че господарят му очаква от него да пази къщата.
	Тогава _Ел-Ахрейра_ му казал:
	— Е, добре. Няма нищо. Аз ще си тръгна. В следващото село живее едно куче, което…
	Но тук Роузби Джаф го прекъснал с викове:
	— Не, не! Не, Вълшебно Куче, не ме изоставяй! Аз ти вярвам! Веднага ще ида! Ти само пази къщата и не ме проваляй.
	_Ел-Ахрейра_ отговорил:
	— Не се бой, благородна хрътко! Вярвай на думата на великата Кралица!
	Тогава Роузби Джаф изчезнал, подскачайки, към другия край на огряната от лунна светлина градина, а _Ел-Ахрейра_ го проследил с поглед.
	— Зайофейкал запитал:
	— Сега ли ще влезем в къщата, Господарю? Ще трябва да побързаме.
	Но _Ел-Ахрейра_ категорично възразил:
	— Разбира се, че не! Как можеш да предложиш да проявим такова двуличие? Засрами се, Зайофейкал! Ние ще пазим къщата.
	Те зачакали мълчаливо и не след дълго се появил Роузби Джаф — бил доволен и се облизвал. Дошъл пак при оградата, душейки с нос.
	_Ел-Ахрейра_ му казал:
	— Виждам, честни приятелю, че си намерил месото така бързо, сякаш е някой плъх. Къщата е непокътната и всичко е наред. А сега слушай! Аз ще се върна при Кралицата и ще й кажа какво се случи. Нейното любезно намерение бе, ако ти се покажеш достоен за това, като се довериш на Нейния пратеник, да се срещне лично с теб и така да те почете. Утре вечер тя ще премине през тази страна, на път за Вълчия Фестивал на Север. Тя възнамерява да прекъсне пътуването си, за да ти даде възможност да се явиш пред нея. Бъди готов, Роузби Джаф!
	А кучето отговорило:
	— О, Вълшебно Куче! Каква радост ще е за мен да пълзя пред Кралицата! Как скромно ще се търкалям по земята! Как изцяло ще стана неин роб! Колко раболепно ще се подмазвам! Ще се представя като истинско куче!
	_Ел-Ахрейра_ казал:
	— Не се и съмнявам. А сега, на добър час! Бъди търпелив и чакай моето завръщане!
	След това _Ел-Ахрейра_ измъкнал гумената муцуна и зайците съвсем тихо си отишли.
	Следващата нощ се случила още по-студена. Дори _Ел-Ахрейра_ трябвало да положи всички усилия на волята си, за да тръгне в такава нощ през полята. Гумената муцуна били скрили наблизо до градината и минало известно време, преди да я приведат във вид, подходящ за Роузби Джаф. Като се уверили, че човекът е излязъл, влезли внимателно в цветната градина и се приближили до оградата. Роузби Джаф тичал напред-назад пред задния вход на къщата, а дъхът му се виждал в студения въздух. Щом _Ел-Ахрейра_ заговорил, той си сложил главата на земята между предните си лапи и започнал да вие от радост.
	_Ел-Ахрейра_ казал:
	— Кралицата пристига, Роузби Джаф, придружена от своите придворни дами — феите Следпикла и Душиопашка. А ето и какво е нейното желание. Ти знаеш кръстовището в селото, нали?
	Роузби Джаф започна чак да вие от радост:
	— Да, да! О, разреши ми да покажа колко раболепен мога да бъда, мило Вълшебно Куче. Аз ще…
	Тук _Ел-Ахрейра_ го прекъснал и казал:
	— Много добре! А сега, о, блажено куче, иди на кръстовището и чакай Кралицата. Тя иде на крилете на нощта. Иде от много далеч, но ти я чакай търпеливо. Само чакай. Не я разочаровай и ще получиш велика благословия, Роузби Джаф възкликнал:
	— Да я разочаровам? Не, не! Ще я чакам като някой червей на пътя. Аз съм нейният просяк, Вълшебно Куче! Нейният бедняк, нейният идиот, нейният…
	_Ел-Ахрейра_ бил доволен и казал:
	— Точно така, отлично. Само побързай!
	Веднага след като Роузби Джаф излязъл от градината, _Ел-Ахрейра_ и Зайофейкал се промъкнали покрай лавровото дърво, заобиколили дървената ограда и се приближили към задната врата на къщата. _Ел-Ахрейра_ издърпал със зъби старата дреха от дупката в стената над канализационната шахта и повел Зайофейкал към кухнята.
	Вече с пълна уста, _Ел-Ахрейра_ казал:
	— Добро и вярно животно! Колко благодарно ще е на Кралицата, че го кара да чака. Така ще може да й докаже цялата си лоялност, нали? Вземи си още един пащърнак, Зайофейкал.
	В същото време, на кръстовището, в нощния студ, Роузби Джаф с пламенно нетърпение очаквал да чуе пристигането на Кралицата на Падащия Образ. Минало дълго време и той най-сетне чул стъпки. Но това не били стъпките на куче, а на човек. Като се приближили той разбрал, че към кръстовището идвал собственият му господар. Роузби Джаф бил глупав и не се сетил да избяга или да се скрие. Просто останал на място, докато господарят му, който се връщал вкъщи, стигнал до кръстовището.
	— Я, това ти ли си Роузби Джаф? Какво правиш тук? — учудил се господарят.
	Роузби Джаф само гледал глупаво и се въртял насам-натам. Господарят се озадачил. Но после се сетил нещо и възкликнал:
	— Я, симпатяга такъв! Ти да не си дошъл да ме посрещнеш? Добро куче! Хайде да се връщаме вкъщи заедно.
	Роузби Джаф се опитал да се измъкне, но господарят му го хванал за шийния ремък, завързал го с едно късо въже, което намерил в джоба си и го повел към къщи.
	Пристигането му изненадало _Ел-Ахрейра_. Фактически в този момент той се занимавал със сдъвкването на една зелка и разбрал, че става нещо, чак като чул да изтраква входната врата. Той и Зайофейкал едва сварили да се скрият зад една купчина кошници, преди да влязат човекът и кучето. Роузби Джаф бил така тих и печален, че дори не забелязал мириса на зайци (който, при това, бил смесен с мириса на огън и на килер). Така че кучето легнало на чергата, а човекът започнал да си прави някакъв вид питие.
	_Ел-Ахрейра_ чакал сгоден момент за бягство през дупката в стената. Но човекът, току-що седнал да пие и да пуфка една бяла пръчица, изведнъж се огледал и се изправил. Вероятно бил усетил течението от отворената дупка в стената. За ужас на зайците, взел един чувал и много здраво запушил отвора. После допил питието си, погрижил се за огъня и отишъл да спи, оставяйки Роузби Джаф затворен в кухнята. Очевидно си помислил, че е много студено, за да го изкарва навън.
	Отначало Роузби Джаф започнал да вие и да дращи по вратата. След време обаче се върнал при чергата пред камината и легнал. _Ел-Ахрейра_ много внимателно започнал да се движи покрай стената, докато застанал зад една голяма метална кутия в ъгъла, под мивката. Там имало още чували и стари хартии и той бил сигурен, че Роузби Джаф няма да може да го види. Изчакал и Зайофейкал да дойде при него и зашепнал:
	— О, Роузби Джаф!
	Кучето моментално скочило на крака и извикало:
	— Вълшебно Куче? Тебе ли чувам?
	_Ел-Ахрейра_ отговорил:
	— Наистина съм аз. Съжалявам за разочарованието ти, Роузби Джаф! Ти не можа да срещнеш Кралицата.
	— Уви, не — отговорил Роузби Джаф и разказал какво се случило на кръстовището.
	_Ел-Ахрейра_ го успокоил:
	— Нищо. Недей да униваш, Роузби Джаф. Имаше сериозна причина, за да не дойде Кралицата. Тя получи известие за опасност, много голяма опасност, Роузби Джаф! Но успя да я предотврати навреме. Самият аз съм тук с риск на живота си, за да те предупредя. Имаш късмет, че съм ти приятел, иначе твоят добър господар щеше да се зарази със смъртоносна чума.
	— С чума? Ама как така, добри магьоснико? — учудил се Роузби Джаф.
	Тогава _Ел-Ахрейра_ обяснил:
	— Много магьосници и духове има в животинските царства на Изтока. Някои са приятелски настроени, но има и такива, които са наши смъртни врагове — нека нещастие ги постигне! Най-лошият от всички тях, Роузби Джаф, е великият Дух — Плъх, гиганта от Суматра, проклятието на Хамелин. Той не смее да се противопостави открито на нашата благородна Кралица, но действа прикрито — с отрови и болести. Скоро след като ме напусна, разбрах, че е изпратил през облаците омразните си плъхове — таласъми, които носят болести. Успях да предупредя Кралицата, но останах тук, за да предупредя и теб. Ако болестта попадне тук — а таласъмите са много близо, тя теб не ще порази, но господаря ти ще убие, а боя се — и мен също. Ти и само ти можеш да ни спасиш. Аз не мога.
	Роузби Джаф извикал:
	— О, ужас! Няма време за губене! Какво трябва да направя, Вълшебно Куче?
	_Ел-Ахрейра_ отговорил:
	— Болестта действа чрез заклинание. Но ако едно истинско куче, от плът и кръв, успее да обиколи тичешком четири пъти къщата, лаейки с всички сили, тогава заклинанието ще се развали и болестта ще се обезсили. Но уви! Аз забравям! Ти си заключен тук, Роузби Джаф. Какво да правим? Страхувам се, че всичко е загубено.
	Но Роузби Джаф веднага отговорил:
	— Не! Не! Аз ще те спася, Вълшебно Куче, и моя мил господар също. Остави това на мен!
	— След това Роузби Джаф започнал да лае. Разлаял се така, че и мъртвите можел да събуди. Прозорците потреперили. Въглените паднали под скарата. Гюрултията била ужасяваща. Чули от горния етаж, как човекът вика нещо и проклина. Но Роузби Джаф продължавал да лае. Човекът слязъл с тропот по стълбите. Отворил широко прозореца и се ослушал — дали няма крадци. Не можал нищо да чуе, отчасти защото действително нищо нямало и отчасти заради непрекъснатия лай. Най-сетне взел пушката си, отворил вратата и внимателно отишъл да види какво става. Роузби Джаф веднага се стрелнал навън, като някой бик, и започнал да обикаля къщата. Човекът го последвал тичешком, оставяйки вратата отворена.
	Тогава _Ел-Ахрейра_ казал на Зайофейкал:
	— Бързо! По-бързо и от Вълшебното Куче от Тартара! Хайде!
	_Ел-Ахрейра_ и Зайофейкал се стрелнали в градината и изчезнали край лавровото дърво. Като стигнали до близката нива, се спрели за момент. Откъм къщата продължавал да се чува неистов лай, придружен от викове:
	— Ела тук, проклетнико!
	_Ел-Ахрейра_ прокоментирал:
	— Благородно същество. Той спаси господаря си, Зайофейкал. Всъщност всички ни спаси. Хайде да се връщаме у дома и да заспим спокойно в бърлогата си.
	Що се отнася до Роузби Джаф, той цял живот помнил как бил чакал великата Кралица на Кучетата. Вярно, че бил разочарован, но това било дреболия в сравнение със собственото му благородно поведение и спасяването на живота както на господаря му, така и на Вълшебното Куче, от злия Дух — Плъх.
C$


>>	42. Новини по залез-слънце

E>
	— А ти уверен ли си, че можеш да докажеш, че това действие е несправедливо и омразно на боговете?
	— Да, Сократе. Ако изобщо съдиите ме изслушат, какво казвам.
@	Платон, Евтифрон — „За набожността“
E$

	Като стигна до края на историята си, Глухарчето се сети, че трябва да смени Жълъда като часови. Постът бе малко по-настрани, при източния ъгъл на горичката. Леско искаше да види как Чемшира и Великденчето напредват с изкопаването на една дупка и затова тръгна заедно с Глухарчето, покрай долния край на ската. Тъкмо се готвеше да влезе в дупката, Когато забеляза, че някакво малко същество тича наоколо в тревата. Беше мишокът, когото преди време бе спасил от един керкенез. Доволен, че го вижда жив и здрав, Леско се върна обратно, за да поговори с него. Мишокът го позна, седна и започна да мие лицето си с предните си лапи и бързо да бърбори.
	— Сега хубав дни, горещ дни. Ти харесваш? Много ядене ъ, не е проблем да си на топло ъ. Долу при ъ подножие ъ хълм ъ има жътва. Аз отива ъ за зрънца ъ, но много ъ път. Аз мисля ъ, ти си отишъл ъ, но не се забавил много ъ да се ъ върнеш, да?
	— Да — каза Леско. — Много от нас заминахме, но намерихме, каквото търсехме и сега се върнахме завинаги.
	— Това ъ добре. Има много зайци ъ сега, поддържат ъ тревата ъ къса.
	— Какво го интересува този мишок дали тревата е къса? — възкликна Голям Перчем, който заедно с Черния Аварин се хранеше наблизо. — Той не яде трева.
	— Това добре ъ за ходене ъ наоколо, разбираш ли? — каза фамилиарно мишокът, при което Голям Перчем чак си разклати ушите от възмущение. — Тичаш можеш ъ дълго и бързо — но няма семенца в ъ къса ъ трева. Сега има заешко селище ъ тук и сега ъ днес ъ нови зайци ъ идват, скоро ъ още едно ъ заешко селище ъ има. Нови ъ зайци ъ твои приятели ъ също?
	— Да, да, всички са приятели — отговори нетърпеливо Голям Перчем и се обърна. — Искам нещо да ти кажа, Леско, за новородените зайчета, когато станат готови да се качват над земята.
	Леско, обаче, бе застинал на място и не сваляше поглед от мишока.
	— Чакай малко, Голям Перчем — каза той. — Какво каза, мишок, за друго заешко селище? Къде ще има друго заешко селище? Мишокът бе изненадан:
	— Ти не ъ знаеш? Не са ъ твои приятели?
	— Нищо не знам, докато не ми кажеш. Какво искаше да кажеш за някакви нови зайци и скорошно ново заешко селище?
	Тонът на Леско стана припрян и настоятелен. Мишокът се уплаши и по обичая на своя род започна да говори това, което мислеше, че ще е приятно на зайците:
	— Може би няма ъ селище. Има ъ много ъ добри зайци тук, всички ъ мои приятели. Няма ъ други ъ зайци. Няма ъ нужда от други зайци.
	— Но какви други зайци? — настоя Леско.
	— Не, сър, не, сър, не други зайци, няма ъ скоро ъ отидат си зайци, всички стоят тук, те мои приятели, ъ спасили ми ъ живота, тогава как мога аз ъ ако тя ме накарала? — каза мишокът с разтреперан глас.
	Леско обмисли чутото, но не можа нищо да разбере.
	— О, хайде идвай де, Леско — подкани го Голям Перчем. — Остави горкото животинче на мира. Искам да ти говоря нещо.
	Леско не му обърна внимание. Приближи се до мишока, наведе глава и му каза тихо, но твърдо:
	— Ти често си казвал, че си ни приятел. Ако е така, кажи ми, без да се страхуваш, какво знаеш за идването на други зайци.
	Мишокът изглеждаше объркан, но после каза:
	— Аз не ъ видял други зайци, но ъ моят брат, той казал, че една жълта овесянка казала, че има ъ нови зайци, много, много зайци, ъ дошли при клисурата от страната на сутрешното слънце. Може това са само глупости. Аз кажа ти нещо грешно, ти не харесваш ъ мишки вече, не бъдеш приятел вече.
	— Не се безпокой, всичко е наред — каза Леско. — Само ми кажи пак. Птицата къде е казала, че били новите зайци?
	— Тя ъ казала те ъ току-що дошли от посоката на сутрешното слънце. Аз не ъ видял.
	— Добър мишок — каза Леско. — Много ни помогна.
	После се обърна към другите и попита:
	— Как разбираш това, Голям Перчем?
	— Ами не е нещо важно. Клюки из храсталаците. Тези малки същества са способни всичко да кажат и после да го променят по пет пъти на ден. Попитай го пак по _фу Инле`_ — ще ти каже нещо друго.
	— Ако си прав, значи аз греша и можем да забравим за случая — каза Леско. — Но искам да проверя как точно стоят нещата. Някой трябва да иде да види. Аз самият бих отишъл, но ми липсва скорост с този ранен крак.
	— Е, що не го оставиш за довечера — предложи Голям Перчем. — Ние можем да…
	— Някой трябва да иде и да види — повтори Леско твърдо. — При това някой опитен в патрулирането. Черен Аварин, би ли извикал Зелениката да дойде тук?
	— Аз, впрочем, съм тук — каза Зелениката, който бе дошъл откъм горната част на ската докато Леско говореше. — Какъв е проблемът, Леско-Ра?
	— Има слухове, че са дошли непознати зайци, откъм страната на сутрешното слънце — отговори Леско. — Искам да науча нещо повече за това. Бихте ли могли двамата с Черния Аварин да изтичате натам, да кажем до върха на клисурата, и да разберете какво става?
	— Да, разбира се, Леско-Ра — каза Зелениката. — Ако действително там има други зайци, най-добре ще е да ги доведем тук, нали? Имаме нужда от още зайци в селището.
	— Зависи кои са. Точно това искам да разбера. Най-добре веднага да тръгвате, Зеленика. Някак си съм тревожен, че не знам какво става.
	Зелениката и Черният Аварин тъкмо се бяха затичали, когато и Великденчето се появи над земята. Той имаше развълнуван и тържествуващ вид и така веднага привлече вниманието на всички. Приклекна срещу Леско и го погледна мълчаливо, за да постигне по-голяма тържественост.
	— Завършил си новата дупка? — попита Леско.
	— Остави дупката сега — отговори Великденчето. — Не се качих да кажа това. Детелина роди. Всичките дечица са хубави и здрави. Тя каза, че са три момчета и три момичета.
	— Най-добре да се качиш горе на буковото дърво и да изпееш всичко това — зарадва се Леско. — Нека всички разберат! Но им кажи също да не слизат при нея да я безпокоят.
	— Не вярвам някой да я обезпокои — учуди се Голям Перчем. — Кой би искал да види малко зайче — сляпо, глухо и без козина?
	— Може някои от зайките да поискат да ги видят — отговори Леско. — Те се вълнуват в такива случаи, нали разбираш. Но не бихме искали Детелина да се ядоса и да ги ухапе или да направи някаква друга пакост.
	— Като че ли най-после пак ще заживеем нормално, а? — каза Голям Перчем, щом тръгнаха покрай ската да се прибират. — Какво невероятно лято само бе това! Каква — каква страхотна лудория!
	Аз продължавам да сънувам, че съм в _Ефрафа_, нали разбираш; но предполагам, че ще ми мине. Но има и нещо важно, което научих там — колко ценно е да може едно селище да е добре скрито. Като започне селището ни да нараства, Леско, би трябвало да се погрижим за това. Но ще го направим по по-добър начин, в сравнение с _Ефрафа_. Щом достигнем подходящата големина, би могло да насърчим някои зайци да напуснат.
	— Само че ти най-добре ще е да си останеш тук — каза Леско. — Иначе ще накарам _Киа_ да те хване за козината и да те доведе обратно. На теб разчитам да създадеш истински добра _Аусла_.
	— Това наистина е нещо, което трябва да се планира — каза Голям Перчем. — Би могло, например, да заведа двама младежи до фермата, да прогонят котките от хамбара — ей така, просто да усетят нещата. Е, и до такива грижи ще стигнем. Ама тази трева е суха като конски косми, закачени за бодлива тел, нали? Какво ще кажеш да слезем долу до полето — само ти, аз и Петко? Там жънат и може да си намерим добри придобивки. Вероятно после ще запалят полето, но още е рано за това.
	— Не, трябва да изчакаме малко — каза Леско. — Искам да чуя какво ще кажат Зелениката и Черният Аварин, като се върнат.
	— Това няма много да те забави — забеляза Голям Перчем. — Ето ги, вече се задават, освен ако не греша нещо. И тичат направо по открита пътека, при това! Хич не се стараят да се крият, нали? И колко бързат само!
	— Нещо не е наред — каза Леско, като гледаше приближаващите се зайци.
	Зелениката и Черният Аварин дотичаха до сенките на горичката с максимална скорост, все едно че някой ги преследваше. Наблюдателите очакваха те да забавят бягането си като се приближат, но те продължиха да бързат право напред, все едно че искат да се скрият веднага в дупките. В последния момент Зелениката се спря, огледа се и тропна два пъти с крак. Черният Аварин изчезна в най-близката дупка. Като чуха тропането, всички зайци над земята се втурнаха да се скрият.
	— Чакайте малко — обади се Леско, пробивайки си път покрай Съдинката и Крепис, които се появиха сред тревата. — Зеленика, защо е тази тревога? Кажи нещо, вместо само да ни плашиш. Какво се случи?
	— Бързо запушвайте дупките — задъхано каза Зелениката. — Всички да слязат под земята! Няма и секунда за губене.
	Очите му бяха побелели, а на устата му се появи пяна.
	— Хора ли са дошли, или какво? Оттук нищо не се вижда, чува или помирисва. Хайде, кажи ни спокойно какво става, вместо само да бърбориш.
	Но ще трябва да побързаме — обясни Зелениката. — Онази клисура там е пълна със зайци от _Ефрафа_.
	— От _Ефрафа_? Искаш да кажеш, бегълци?
	— Не — отговори Зелениката. — Не са бегълци. Кемпиън е там.
	Ние попаднахме точно на него и още трима-четирима, които Черният Аварин позна. Струва ми се, че и самият Ранилист е там. Те са дошли за нас — изобщо не се съмнявайте в това.
	— Сигурен ли си, че не е само патрул?
	— Сигурен съм — каза Зелениката. — Усетихме миризмата им.
	А ги и чухме също — там долу, в клисурата. Учудихме се, какво търсят там толкова много зайци и тъкмо слизахме да проверим, когато изведнъж се изпречихме лице срещу лице с Кемпиън. Ние го погледнахме и той ни погледна и тогава съобразих какво значи всичко това, обърнахме се и побягнахме. Той не ни последва — вероятно не е имал заповед. Но колко време ще им е необходимо, за да дойдат дотук?
	Черният Аварин излезе пак над земята, водейки със себе си Сребърен Блясък и Къпината.
	— Трябва да напуснем веднага, сър — каза той на Леско. — Може да избягаме доста надалеч, преди те да дойдат.
	Леско се огледа и каза:
	— Всеки, който иска да бяга, е свободен да го направи. Но аз лично не смятам да бягам. Ние сами изградихме това селище и само _Фрит_ знае колко сме изстрадали, за да успеем. Нямам намерение сега да го напускам.
	— Нито пък аз — обади се Голям Перчем. — Ако ми предстои да ида при Черния Заек, сигурно ще поведа и един-двама _ефрафци_ със себе си.
	Последва кратко мълчание.
	— Зелениката е прав, че трябва да запушим дупките — продължи Леско. — Това е най-доброто, което можем да сторим. Запълваме дупките здраво и изчерпателно. Тогава те ще трябва да ни изкопаят. Селището е дълбоко. Разположено е под скат, навсякъде има дървесни корени, чак до върха. Колко дълго ще могат всички онези зайци да стоят тук на открито, без да привлекат _елили_? В крайна сметка, ще се откажат.
	— Ама вие не познавате тези _ефрафци_ — възрази Черния Аварин. — Майка ми е разказвала какво се е случило със селището при горичката Нътли. По-добре ще е да тръгнем да бягаме още сега.
	— Ами добре, тръгвай — каза Леско. — Аз не те спирам. Но аз няма да напусна това селище. То е моят дом.
	Той погледна към вече бременната _Хайзънтлей_, която бе седнала на изхода на най-близката дупка и слушаше разговора.
	— Колко далеч мислиш, че тя ще успее да избяга? Ами Детелина — нея да я изоставим ли?
	— Разбира се, че трябва да останем — каза Ягодата. — Вярвам, че _Ел-Ахрейра_ ще ни спаси от този Ранилист, а ако не ни спаси, аз обратно в _Ефрафа_ нямам намерение да се връщам — това мога да ви кажа.
	— Запълвайте дупките — нареди Леско.
	Докато слънцето залязваше, всички зайци започнаха да ровят в подземните ходове. Почвата бе изсъхнала заради горещините. Не бе лесно да се започне, а когато най-после пръстта поддаваше, тя се ронеше като пясък и не бе подходяща за запушване на дупките. Къпината се сети, че могат да работят отвътре навън, откъм самата Медена Пита. Започнаха да ровят покрива на подземните ходове, водещи до голямата зала за срещи и да блокират дупките, като ги зариват с подземните стени. Само един ход, водещ нагоре към гората, бе оставен свободен — за влизане и излизане. Той водеше точно към бившето жилище на _Киа_ и преддверието при изхода бе все още цялото покрито с гуано. Като мина покрай това място, Леско се сети за нещо — Ранилист все още не знаеше, че _Киа_ ги е напуснал. Затова изкопа каквото можа от остатъците и ги разпръсна навсякъде. После, докато долу продължаваше усилената работа, той се настани на върха на ската и се загледа към смрачаващия се източен хоризонт.
	Мислите му бяха много тъжни. Всъщност, бяха дори отчаяни. Макар и да бе говорил така решително пред другите, той добре разбираше колко малка е вероятността да успее да спаси селището от _ефрафците_. Те си знаеха работата. Без съмнение, имаха свои способи за нахлуване в затворено селище. Шансът да бъдат разпръснати от _елили_ бе много малък. Повечето представители на Хилядата ловят зайци за храна. Една белка или лисица, например, може да хване някой заек, но после би подновила лова чак като огладнее пак. А _ефрафците_ бяха свикнали с такива загуби. Освен ако не бъдеше убит самия генерал Ранилист, те щяха да стоят тук, докато си свършат работата. Нищо друго не можеше да ги спре, освен някоя непредвидена катастрофа.
	А какво би станало, ако той самият отиде и говори с Ранилист? Дали все пак нямаше някаква възможност да го вразуми? Каквото и да се бе случило при горичката Нътли, _ефрафците_ не биха могли да се бият докрай със зайци като Голям Перчем, Зелениката и Сребърен Блясък, без самите те да дадат жертви — вероятно многобройни жертви. Ранилист нямаше как да не знае това. Може би дори и сега все още не бе прекалено късно, за да бъде той убеден да приеме един нов план, добър както за едното селище, така и за другото?
	Леско мрачно си помисли: „Сигурно нищо няма да излезе от това, но поне си струва да се опита и тази възможност. И точно Главният Заек е длъжен да стори това. А тъй като на този див звяр не може да му се има доверие, Главният Заек трябва да иде сам.“
	Той се върна в Медената Пита, намери Голям Перчем и му каза:
	— Отивам да говоря с генерал Ранилист, ако успея да го намеря. Докато се върна, ти си Главен Заек. Продължавайте да работите.
	— Но, Леско — започна да възразява Голям Перчем. — Почакай малко. Това съвсем не е безопасно …
	— Няма да се забавя — прекъсна го Леско. — Просто отивам да го попитам какво иска да постигне.
	Само миг след това той вече бе слязъл по ската и започна да накуцва по конската пътека, като от време на време се спираше, за да си почине и да се огледа наоколо — дали няма наблизо някой _ефрафски_ патрул.


>>	43. Многобройният патрул

E>
P>
	Какво е светът, о, войници?
	Аз съм света.
	Аз съм този непрекъснат снеговалеж,
	това северно небе;
	войници, тази пустош,
	която прекосяваме,
	съм Аз.
@	Уолтър дьо ла Мар, „Наполеон“
P$
E$

	Когато лодката отплува по реката в дъжда, с нея си отиде и част от авторитета на генерал Ранилист. Той не би могъл да изглежда в по-очевидно и безспорно затруднение, дори ако Леско и неговите другари бяха отлетели над дърветата. До този момент, той се бе проявил като силен и могъщ противник. Неговите офицери се бяха деморализирали от неочакваното нападение на _Киа_, но не и той. Напротив — той бе продължил преследването, въпреки _Киа_ и дори бе реализирал план, с цел да отреже пътя за отстъпление на бегълците. Проявявайки съобразителност и хитрост при трудни обстоятелства, той почти бе успял да нарани чайката, като бе скочил срещу нея откъм ниското прикритие на дъсчения мост. После, след като успя да заобиколи бегълците на място, където _Киа_ не бе в състояние особено да им помогне, те изведнъж проявиха хитрост, по-голяма и от неговата и го оставиха да гледа смаян от брега. Той дори дочу и самата дума — вцепенен, казана за него от един от офицерите му, докато се връщаха към _Ефрафа_ в дъжда. _Тлайли_, Черният Аварин и зайките от Близкия Заден Знак бяха изчезнали. Той се бе опитал да ги спре, но се бе провалил напълно.
	Ранилист не успя да заспи в по-голямата част от нощта и разсъждаваше какво е най-добре да се направи. На следния ден свика заседание на Съвета. Там той изтъкна, че няма смисъл да се изпраща експедиция надолу по реката да търси _Тлайли_, освен ако не е достатъчно силна да го победи — в случай че го намери. Това би означавало да бъдат включени голям брой офицери и членове на _Ауслата_. В такъв случай, би се появил риск от неприятности в селището, докато експедицията отсъства. Можеше дори да има второ бягство. На всичко отгоре, най-вероятно изобщо нямаше да успеят да открият _Тлайли_, защото нямаше следи и те не знаеха къде да го търсят. Ако не успееха да го намерят, щяха да изглеждат като дори още по-големи глупци.
	— А сега ние наистина изглеждаме като глупци — подчерта Ранилист. — Изобщо не се съмнявайте в това. Върбинката ще ви каже какво се говори из Знаците — че Кемпиън бил прогонен в канавката от бялата птица, че _Тлайли_ предизвикал светкавица в небето и _Фрит_ знае още какво.
	— Най-доброто — каза старият Снежинко, — е да говорим колкото може по-малко за цялата тази работа. Нека отшуми. Те имат къса памет.
	— Все пак, има едно нещо, което си заслужава да се направи — възрази Ранилист. — Сега вече знаем, че съществува място, където _наистина_ сме открили _Тлайли_ и неговата банда, само че никой не се сети за това навремето. Това се е случило, когато Слез ги е проследил с патрула си, преди да бъде убит от лисицата. Нещо ми казва, че след като са били там веднъж, рано или късно ще се появят отново.
	— Но ние не бихме могли да държим там достатъчно на брой зайци за евентуална битка, сър — изтъкна Кръстовчето. — А един пост на това място би означавал копаене и живеене там продължително време.
	— Съгласен съм с теб — каза Ранилист. — Най-добре ще е там да бъде непрекъснато разположен един патрул, до второ нареждане. Те ще си изкопаят дупки и ще живеят там. Ще бъдат сменяни на всеки два дни. Ако _Тлайли_ се появи, той трябва да бъде тайно наблюдаван и проследен. Щом разберем къде отвежда зайките, там ще се разправим с него.
	После Ранилист започнал да святка наоколо с белезникавите си очи и продължил:
	— И едно ще ви кажа — ако _наистина_ успеем да го намерим къде е, аз ще съм готов на всичко. Казах на _Тлайли_, че самият аз ще го убия. Той може и да е забравил, но аз не съм.
	Ранилист лично пое командването на първия патрул, като взе със себе си и Кръстовчето, за да му покаже къде точно Слез бе открил следата на чужденците. Патрулът изкопа дупки покрай края на Цезаровия пояс и започна да чака. След два дни надеждите им бяха понамалели. Върбинката смени Ранилист. Два дни по-късно той бе сменен от Кемпиън. По това време вече някои капитани в _Ауслата_ започнаха да споделят в частни разговори помежду си, че Генералът явно е обхванат от мания. Трябваше да се намери начин да го накарат да изостави тази идея, преди още да е стигнал твърде далеч. На заседанието на Съвета на следната вечер бе предложено патрулът да бъде прекратен след още два дни. Ранилист, ръмжейки, им каза да покачат и да видят какво ще стане. Завърза се спор и той усети повече опозиция, от когато и да е било преди. Точно по средата на спора обаче се получи един драматичен ефект, дошъл точно в подходящия момент — Кемпиън, уморен до смърт, се завърна със своя патрул и докладва, че са срещнали _Тлайли_ и неговите зайци — точно на посоченото от Ранилист място. Без да бъдат забелязани, те ги били проследили до тяхното селище, което, макар и много отдалечено, би могло да бъде атакувано — особено след като вече се знае точно къде е и няма да се губи време за търсене. Селището не изглеждало много голямо и би могло да бъде нападнато с изненада.
	Тези новини сложиха край на всяка опозиция и възвърнаха безспорния контрол на Ранилист — както над Съвета, така и над _Ауслата_. Редица офицери бяха на мнение да се тръгне веднага. Ранилист, обаче, след като вече бе сигурен във верността на последователите си и в местонахождението на врага, реши да не избързва. Като разбра от Кемпиън как точно той се бе срещнал лице срещу лице с _Тлайли_, Черния Аварин и останалите, той реши да изчака известно време — в случай че те се пазят и внимават. Освен това, той се нуждаеше от време — както за да разузнае пътя до хълма Уотършип, така също и за да организира експедицията. Идеята му бе, ако е възможно, да изминат пътя за един ден. Така щяха да изпреварят всякакви възможни слухове за своето приближаване. За да провери възможно ли е след такъв поход все пак да имат и сили за бой, като пристигнат, той поведе Кемпиън и още двама на разузнаване и лично измина разстоянието от три мили и половина* до хълма източно от Уотършип. Тук той веднага се сети за най-добрият възможен подход към буковата горичка, без риск да бъдат забелязани — визуално или с обоняние. Преобладаващите ветрове и тук, като в _Ефрафа_, бяха западни. Те щяха да пристигнат вечерно време и после да се съберат в една клисура, южно от хълма Кенън Хийт. Веднага след здрачаване, щом _Тлайли_ и зайците му се скрият под земята, щяха да се изкачат до хребета и да атакуват селището. При повече късмет, щяха да имат изненадата на своя страна. После щяха да прекарат нощта на сигурно място в превзетото селище, а на следния ден той и Върбинката веднага щяха да се върнат в _Ефрафа_. Останалите, под командването на Кемпиън, биха могли да почиват един ден и после да се завърнат със зайките и всякакви други пленници, каквито можеше да има. Така цялата операция щеше да продължи не повече от три дни.
	[* Около пет километра и 600 метра. — Б.‍пр.‍]
	Най-добре щеше да е да не бъдат включени прекалено много зайци в експедицията. Всеки един, който не бе достатъчно издръжлив да измине пътя и после да е готов за битка, щеше да е само в тежест. Всъщност скоростта щеше да е от решаващо значение. Всяко забавяне по пътя можеше да увеличи опасностите, а изоставащите щяха да привличат _елили_ и да обезкуражават другарите си. Освен това, Ранилист много добре разбираше, че неговото водачество щеше да е много важно. Всеки заек трябваше да чувства, че е в непосредствена близост до своя Генерал. А в допълнение, гордостта на зайците, че участват в специално подбран отряд, също щеше да е от полза.
	Подборът на участниците в експедицията бе извършен много внимателно. Фактически те бяха двадесет и шест или двадесет и седем на брой. Половината бяха от _Ауслата_, а останалите — многообещаващи младежи, препоръчани от техните офицери. Ранилист вярваше в силата на съревнованието и даде да се разбере, че за участниците ще има многобройни възможности да спечелят награди. Кемпиън и Кервил непрекъснато бяха заети с провеждане на патрули за проверка на издръжливостта, а по време на сутрешния _силфлей_ бяха организирани борби и тренировъчни боеве. Участниците в експедицията бяха освободени от задължението да стоят на пост и им бе разрешено да _силфлеят_ по всяко време.
	Тръгнаха малко преди зазоряване, в една ясна августовска утрин и се насочиха по групи в северна посока, покрай скатове и живи плетове. Преди да стигнат Цезаровия Пояс, групата на Кръстовчето бе атакувана от две белки — едната стара, а другата на едногодишна възраст. Ранилист, като чу писъци зад себе си, веднага пристигна на място и се нахвърли над по-възрастната белка със своите унищожителни зъби и с мощни удари на задните си крака, на които имаше остри като игли нокти. Старата белка бе принудена да се оттегли с една раздрана чак до рамото предна лапа, а младата веднага я последва.
	— Би трябвало да можеш сам да се справяш с тези неща — каза Ранилист на Кръстовчето. — Белките не са опасни. Хайде, продължавайте.
	Малко след _ни-Фрит_, Ранилист се върна назад, за да събере изостаналите. Откри трима, единият от тях ранен от парче стъкло. Успя да спре кървенето, заведе тримата да се присъединят към групите си и после даде заповед за почивка и храна, като самият той внимаваше какво става във всички посоки. Денят бе много горещ и някои от зайците започнаха да проявяват признаци на изтощение. Тях Ранилист събра в отделна група и сам пое командването й.
	В ранната вечер, горе-долу по времето, когато Глухарчето бе започнал да разказва историята за Роузби Джаф, _ефрафците_ преминаха в непосредствена близост до една кошара със свине източно от фермата Кенън Хийт и започнаха да навлизат в клисурата южно от хълма Кенън Хийт. Много от тях бяха уморени и, въпреки огромното им уважение към Ранилист, изпитваха мъглява тревога, че доста са се отдалечили от дома си. Заповядано им бе да си намерят прикрития, да починат, да се нахранят и да чакат залеза.
	Наоколо нямаше никой, с изключение на няколко жълти овесянки и мишки, които трополяха насам-натам из огрените от слънцето поляни. Някои от зайците заспаха сред високата трева. Склонът бе вече в сянка, когато Кемпиън дотърча с новината, че се е срещнал лице в лице с Черния Аварин и Зелениката, в горната част на клисурата.
	Ранилист се раздразни и каза:
	— Чудя се, какво ли ги е накарало да дойдат да се мотаят наоколо? Не можахте ли да ги убиете? Сега загубихме предимството на изненадата.
	— Съжалявам, сър — отговори Кемпиън. — Не бях достатъчно нащрек в онзи момент и боя се, че те реагираха по-бързо от мен и побягнаха. После не ги преследвах, защото не бях сигурен дали така желаете.
	— Е, може пък случилото се да не промени особено положението — каза Ранилист. — Не виждам какво биха могли да сторят. Но предполагам, че сега, след като разбраха за нас, ще се опитат да направят нещо.
	Докато обикаляше зайците си, за да ги провери и окуражи, Ранилист се замисли за положението. Едно беше ясно — вече нямаше как да хванат _Тлайли_ и останалите неподготвени. Но може би те бяха вече толкова уплашени, че щяха да се предадат без съпротива? Може би самците щяха да предадат зайките, за да спасят собствения си живот. Или пък може вече да бяха побягнали — в този случай трябваше да бъдат веднага проследени и заловени, защото те бяха със свежи сили, а неговите зайци бяха уморени и не биха могли да ги преследват надалеч. Трябваше бързо да разбере какво става. Обърна се към един млад заек от Знака на Шията, който се хранеше наблизо и го попита:
	— Ти се казваш Магарешки Бодил, нали?
	— Да, сър — отговори заекът.
	— Е, точно ти ми трябваш. Отиди да намериш капитан Кемпиън и му кажи да ме срещне там горе, при онази хвойна, нали разбираш? Веднага! Най-добре и ти ела там. Побързай — няма време за губене.
	Веднага щом Кемпиън и Магарешкият Бодил го настигнаха, Ранилист ги заведе горе на хребета. Искаше да види какво става отсреща при буковата горичка. Ако враговете бяха вече побягнали, щеше да изпрати по Магарешкия Бодил съобщение до Кръстовчето и Върбинката — веднага да доведат всички горе. В противен случай, щеше да пробва какво може да постигне със заплахи.
	Те достигнаха конската пътека над клисурата и започнаха да се движат по нея, с известна предпазливост, тъй като залязващото слънце блестеше точно срещу тях. Слабият западен ветрец носеше прясна миризма на зайци.
	— Ако са побягнали, не са стигнали далеч — каза Ранилист. — Но ми се струва, че не бягат, а са все още в селището си.
	В този момент се появи един заек от тревата и седна по средата на пътеката. Той помълча за малко и после се приближи към тях. Куцаше с единия крак и имаше напрегнато и решително изражение.
	— Ти си генерал Ранилист, нали? — попита заекът. — Дойдох да говоря с теб.
	— _Тлайли_ ли те изпраща? — попита Ранилист.
	— Аз съм приятел на _Тлайли_ — отговори заекът. — Дойдох да те питам, защо сте тук и какво искате?
	— Ти беше ли на брега на реката в дъжда? — попита Ранилист.
	— Да.
	— Каквото остана недовършено там, ще бъде свършено сега — каза Ранилист. — Дошъл съм да ви унищожа.
	— Няма да ти е лесно — отговори другият заек. — Ще върнеш у дома по-малко на брой зайци, отколкото си довел. По-добре би било да се споразумеем.
	— Много добре — каза Ранилист. — Ето какви са условията ми. Ще върнете зайките, които избягаха от _Ефрафа_ и ще предадете дезертьорите _Тлайли_ и Черния Аварин на моята _Аусла_.
	— Не, тези условия са неприемливи за нас. Дошъл съм да ти предложа нещо съвсем различно, което ще е от полза и за двете страни. Всеки заек има две очи, две уши, две ноздри. И нашите две селища би следвало да са заедно. Те би трябвало да си сътрудничат — а не да се бият. Можем да основем нови селища между нас — например едно селище по средата на разстоянието до _Ефрафа_, със зайци и от двете страни. Вие няма да загубите от това, само ще спечелите. Много от зайците ви сега са нещастни и трябва да полагате големи усилия, за да ги контролирате, но с този план веднага бихте усетили подобрение на положението. Зайците и бездруго имат достатъчно врагове. Не би следвало да си създаваме допълнителни проблеми помежду си. Едно сътрудничество между свободни и независими селища — какво би казал за това?
	В този момент, докато слънцето залязваше на хълма Уотършип, на генерал Ранилист бе предоставена възможност да докаже, дали наистина е гениален и прозорлив водач, какъвто твърдеше, че е, или не е нищо повече от обикновен тиранин, притежаващ хитрост и смелост, достойни за някой пират. Докато трая един удар на сърцето му, идеята на сакатия заек засия пред него в целия си блясък. Той веднага я схвана и разбра значението й. Но в следващия миг я отблъсна. Слънцето току-що се бе скрило зад един облак и сега той ясно виждаше пътеката по хребета, водеща към буковата горичка и кръвопролитието, за което така грижливо и енергично се бе подготвил. А на глас каза само следното:
	— Нямам време да обсъждам глупости. Вашето положение не ви дава право да се пазарите. Няма какво повече да си кажем. Магарешки Бодил, върви да съобщиш на капитан Върбинка, че искам всички да се качат тук горе веднага.
	Магарешки Бодил, върви да съобщиш на капитан Върбинка, че искам всички да се качат тук горе веднага.
	— А този заек, сър? — попита Кемпиън. — Да го убия ли?
	— Не — отговори Ранилист. — След като са го изпратили да пита какви са нашите условия, най-добре ще е да им ги съобщи. После Ранилист се обърна към сакатия заек и му каза:
	— Иди да кажеш на _Тлайли_, че ако зайките не чакат пред селището ви, заедно с него самия и Черния Аварин, преди още аз да съм пристигнал там, ще извия врата на всеки един заек в селището, още преди ни-Фриш на утрешния ден.
	Сакатият заек искаше нещо да отговори, но Ранилист вече се бе обърнал на другата страна и обясняваше на Кемпиън какво трябва да се направи. Никой от тях не си даде труд да погледне как сакатият заек накуцва обратно по пътеката, по която бе дошъл.


>>	44. Послание от _Ел-Ахрейра_

E>
	Принудителната пасивност на тяхната отбрана и безкрайното чакане станаха непоносими. Ден и нощ чуваха отгоре приглушените удари на кирки и си представяха как каменната галерия ще се срути, както и всякакви други нещастия. Бяха обхванати от крепостния манталитет, в неговата най-остра форма.
@	Робин Федън, „Крепостите на кръстоносците“
E$

	— Те спряха да копаят, Леско-Ра — каза Великденчето. — Доколкото мога да кажа, в момента няма никой в дупката.
	Леско си проправи път в тъмнината на Медената Пита между трима-четирима от неговите, зайци, приклекнали в близост до корените, и се изкачи до най-високото място в подземната зала, където Великденчето внимателно слушаше звуците отгоре. Ефрафците бяха достигнали буковата горичка по свечеряване и веднага бяха започнали да търсят из скатовете и дърветата наоколо заешки дупки, за да разберат колко голямо е селището. Останаха изненадани от многото на брой дупки на сравнително малка площ, защото повечето от тях не бяха виждали друго селище, освен _Ефрафа_, а там малко на брой дупки се използват от много зайци. Отначало предположиха, че сигурно под земята се крият много зайци. Тишината и пустотата на буковата горичка събуди подозрения и повечето останаха извън нея, боейки се от някаква засада. Наложи се Ранилист да ги успокоява. Той обясни, че неприятелите са глупави и затова са направили повече входове, отколкото са необходими на едно добре организирано селище. Но те скоро щели да установят грешката си, защото след като всички входове бъдат отворени, отбраната на селището би станала невъзможна. Също така, нямаше никакви признаци птицата да е наблизо. Но въпреки тези успокоителни думи, много от редовите зайци продължаваха да се оглеждат предпазливо наоколо. Един-двама дори се втурнаха да бягат при неочакваното обаждане на една калугерица някъде от върха на хълма и се наложи офицерите да ги връщат. Явно, че при преразказването й в бърлогите на _Ефрафа_, историята за птицата, сражавала се на страната на _Тлайли_ по време на бурята, не бе загубила нищо от своя драматизъм.
	Ранилист нареди на Кемпиън да разположи постове и да патрулира наоколо. Що се отнася до Върбинката и Кръстовчето, те се заеха с блокираните входове. Кръстовчето се хвана за работа по ската, а в това време Върбинката се насочи към гората, където входовете в дупките бяха разположени сред корените на дърветата. Веднага откри оставената отворена дупка. Заслуша се, но всичко бе тихо. Върбинката (който имаше повече опит със затворници, отколкото с неприятели) нареди на двама от неговите зайци да слязат надолу. Откритият отворен и тих подземен ход му даде надежда, че ще успее да превземе селището чрез внезапно нападение в самия му център. Но нещастните зайци, които изпълниха заповедта му, бяха пресрещнати от Сребърен Блясък и Зърнастеца на мястото, където подземният ход се разширява. Получиха такива удари, че едва успяха да се измъкнат живи. Видът им нямаше особено окуражителен ефект върху останалите зайци в групата на Върбинката. Те не проявиха особена охота да копаят и напреднаха съвсем малко в тъмнината, преди да изгрее луната.
	От другата страна, Кръстовчето реши да даде личен пример и си прокопа път в рохката почва, натрупана в един от отворите. Ровейки в меката пръст, подобно на някоя муха в прясно масло, той изведнъж се оказа лице в лице с Черния Аварин, който го захапа за шията. Кръстовчето нямаше как да се възползва от голямото си тегло в тесния ход, ето защо, след като изпищя, той направи всичко възможно да се върне назад. Черният Аварин продължаваше да виси на шията му и Кръстовчето, който като всички _ефрафски_ офицери бе тежък заек, започна да го влачи към изхода, преди да успее да се освободи от захвата му. Черния Аварин отскочи назад, с уста пълна с козина, и продължи да замахва с предните си лапи. Но Кръстовчето вече се бе измъкнал. Имаше късмет, че не бе ранен по-сериозно.
	На Ранилист му стана ясно, че щеше да е много трудно да се превземе селището чрез атаки срещу добре защитените подземни ходове. Имаше известни шансове за успех, ако можеше да бъдат разчистени няколко хода и после да бъдат атакувани едновременно. Той, обаче, се съмняваше дали зайците му ще се съгласят да направят това, след видяното досега. Осъзна, че не бе обмислил достатъчно какво точно да прави, ако загуби елементът на изненада и се наложи да превземе селището със сила — най-добре щеше да е да помисли по въпроса сега. След изгрева на луната, той повика Кемпиън и обсъди нещата с него.
	Кемпиън предложи те просто да принудят неприятелите да гладуват. Времето бе топло и сухо и би могло без проблеми да обсаждат селището в продължение на два-три дни. Това предложение Ранилист веднага отхвърли. Дълбоко в себе си той не бе сигурен, дали през деня все пак нямаше да се появи бялата птица. Ето защо, на зазоряване те трябваше вече да са влезли под земята. Също така, той чувстваше, че собствената му репутация зависеше от спечелването на победа с бой. Бе довел своята _Аусла_ да се заеме с тези зайци, да ги разбие и да ги победи. В това отношение, една продължителна обсада щеше да е само жалък провал. Да не говорим, че искаше да се върне в _Ефрафа_ колкото може по-бързо. Като повечето военни водачи, той никога не бе сигурен какво точно става зад гърба му.
	— Доколкото си спомням — каза той, — след като основната част от селището при горичката Нътли бе превзета и боевете почти бяха приключили, останаха няколко зайци, които се бяха барикадирали в по-малка бърлога и бе трудно да се стигне до тях. Тогава аз наредих да бъде решен някак въпросът и тръгнах обратно за _Ефрафа_, заедно с пленниците. Как точно бе превзета бърлогата, дали знаеш?
	— Капитан Слез го направи — отговори Кемпиън. — Той сега е мъртъв, разбира се, но вероятно можем да намерим тук някого, който да е бил тогава с него. Ще ида да разбера.
	Скоро Кемпиън се върна, придружен от Спорежа — един флегматичен и тежък часови от _Ауслата_. Спорежа отначало не можа да разбере какво точно искаше да знае Генералът. Най-сетне, обаче, той обясни, че когато е бил с капитан Слез, преди повече от година, капитанът им е наредил да изкопаят дупка право надолу в земята. В крайна сметка, пръстта пропаднала под тях и те се намерили сред няколко заека, с които започнали да се бият и ги победили.
	— Е, това май е единственият начин, по който атаката може да успее — каза Ранилист на Кемпиън. — И ако накараме всички да копаят на смени, ще успеем да проникнем долу преди зазоряване. Най-добре постави отново постове, не повече от двама-трима, а ние започваме веднага да копаем.
	Не след дълго, Леско и зайците му, както бяха долу в Медената Пита, чуха звукове от драскане по пръстта над тях. Бързо установиха, че се копае на две места. Едното бе над северната страна на Медената Пита, където корените образуваха нещо като свод на тавана на подземната зала. Тук покривът бе целият набразден с тънки корени и бе много здрав. Другото място бе някъде над центъра на Медената Пита, но по-близо до южната й част, където от залата тръгваха няколко подземни хода, със земни колони между тях. Тези ходове водеха към спалните бърлоги на селището. Една от тях Детелина бе постлала с козина, която бе изскубнала от себе си. Там, в легло от трева и листа, спяха новородените й дечица.
	— Е, струва ми се, че им създаваме големи трудности — каза Леско. — Всичко това е добре. Така ноктите им ще се притъпят и предполагам, че ще се уморят, преди да успеят да прокопаят покрива. Ти какво ще кажеш, Къпина?
	— Боя се, че изгледите не са добри, Леско-Ра — отговори Къпината. — Вярно е, че над оттатъшния край на залата изпитват затруднения. Там над покрива има доста земя и корените ще ги забавят продължително време. Тук, в този край, обаче, ще им е много по-лесно. Вероятно скоро ще прокопаят покрива и тогава той ще пропадне. А ние не можем нищо да направим, за да ги спрем.
	Леско усети как Къпината трепери, докато говори. Звукът от копаене продължи да се чува и той почувства как навсякъде в бърлогата се появява страх.
	— Те ще ни върнат обратно в _Ефрафа_ — прошепна _Вилтурил_ на _Тетутинанг_. — Полицията…
	— Тихо — прекъсна я _Хайзънтлей_. — Мъжките зайци не говорят така, защо тогава ние да го правим? Лично аз бих предпочела да съм тук, в сегашното положение, вместо никога да не бях напускала _Ефрафа_.
	Това бе смело казано, но Леско не бе единственият, който се досещаше за истинските й мисли. Голям Перчем си спомни за разговора им една вечер в _Ефрафа_, когато той я бе успокоил с разкази за високите хълмове и за сигурното им бягство. Той подуши в тъмнината рамото на Леско и го бутна настрани в обширната бърлога.
	— Слушай, Леско — каза той, — още не е свършено с нас. Далеч сме от това. Като пропадне покривът, те ще нахлуят в Медената Пита. Но ние можем да изведем всички наши в спалните бърлоги и да блокираме ходовете към тях. Така те пак ще трябва да копаят.
	— Е, ако направим това, всичко ще продължи малко по-дълго — отговори Леско. — Но после те ще успеят да проникнат и в спалните бърлоги, след като веднъж са влезли тук.
	— Там, обаче, ще срещнат мен — отговори Голям Перчем, — и сигурно още един-двама, готови за бой. Не бих се учудил, ако решат да си тръгнат.
	С чувство едновременно на ирония и завист, Леско осъзна, че Голям Перчем действително очакваше с нетърпение битката. Явно той не мислеше за нищо друго. Не го интересуваше фактът, че положението им е безнадеждно. Дори звукът от копаенето, който вече бе станал по-ясен, само го подтикваше да мисли как най-скъпо да продаде живота си. Но какво друго им оставаше да направят? Поне защитните приготовления на Голям Перчем щяха да заангажират и останалите с някаква дейност и така щеше да им се отвлече вниманието от страшните мисли.
	— Съвсем прав си, Голям Перчем — каза Леско. — Нека подготвим подходящ прием. Ще кажеш ли на Сребърен Блясък и останалите какво е необходимо да се направи?
	Докато Голям Перчем започна да обяснява какво иска на Сребърен Блясък и Зелениката, Леско изпрати Великденчето до северния край на Медената Пита — да слуша как върви копаенето и да докладва колко бързо напредват _ефрафците_. Разбира се, нямаше да има голямо значение къде точно ще се срути покривът. Леско просто се опитваше да покаже на останалите, че държи нещата под контрол.
	— Не можем да срутим тези стени, за да блокираме ходовете между тях, Голям Перчем — каза Зелениката. — Те носят покрива в тази част на залата, нали разбираш.
	— Знам — отговори Голям Перчем. — Ще копаем пръст отвътре, от стените на спалните бърлоги. Те и без това трябва да се разширят, за да можем да се съберем там заедно. После ще набутваме изкопаната пръст в пространствата между колоните. Така ще спрем достъпа навсякъде.
	Откакто се бе завърнал от _Ефрафа_, авторитетът на Голям Перчем бе станал много висок. Като го видяха така пълен с енергия, останалите забравиха за малко страховете си и започнаха да правят всичко възможно, за да изпълнят каквото им бе казал. Започнаха да разширяват бърлогите отвъд южния край на Медената Пита и да натрупват меката почва в ходовете към нея. Така колонадата лека-полека се превърна в плътна стена. В една от почивките, Великденчето дойде и докладва, че копаенето над северната страна на залата е спряло. Леско отиде и приклекна до него, ослушвайки се известно време. Нищо не се чуваше. Върна се обратно до мястото, където Зърнастеца пазеше изхода към единствения оставен свободен ход — хода на _Киа_, както го наричаха.
	— Сещаш ли се какво стана? — каза Леско. — Разбрали са, че там горе е пълно с букови корени, затова са зарязали онзи край. Сега сигурно ще се съсредоточат на отсамния край.
	— Вероятно е така, Леско-Ра — отговори Зърнастеца.
	Помълча малко и добави:
	— Помниш ли плъховете в плевнята? Оттам успяхме да се измъкнем без проблеми, нали? Но боя се, че сега няма да успеем. Жалко, след всичко, което преживяхме заедно.
	— Напротив, ще се измъкнем — отговори Леско с всичката убедителност, която съумя да изрази. Но той добре знаеше, че няма да успее дълго да поддържа тази теза. Ето например Зърнастеца — с неговия тъй почтен и прям характер, къде щеше да е той утре по време на _ни-Фрит_? А той самият — докъде бе довел всички останали, с всичките си умни планове? Нима те прекосиха общинската мера, избягаха от бляскащите жици на капаните, устояха на гръмотевичната буря, преплуваха тунелите под моста на голямата река, само за да загинат накрая под ноктите на генерал Ранилист? Какво би могло да ги спаси сега? Те не заслужаваха смърт; това не бе правилният завършек на умно подбрания им път. Но какво можеше да спре Ранилист? Какво можеше да ги спаси сега? Нищо — той добре знаеше това. Нищо, освен някой мощен удар върху _ефрафците_, нанесен отвън — а това нямаше как да стане. Леско се отдалечи от Зърнастеца.
	Драс-драс, драс-драс. Отгоре продължаваше да се чува копаенето. Докато прекосяваше тъмната зала, Леско се доближи до един друг заек, клекнал от отсамната страна на новопостроената стена. Спря се и го подуши. Бе Петко.
	— Ти не участваш ли в работата? — попита равнодушно Леско.
	— Не — отговори Петко. — Аз слушам. — Искаш да кажеш, слушаш копаенето?
	— Не, не копаенето. Има нещо. Опитвам се да го доловя — нещо, което другите не могат да чуят. Само че, този път и аз не го чувам. Но то е близо. Дълбоко. Натрупани листа, дълбоко. Аз се отнасям, Леско, отнасям се.
	С все по-бавен и сънлив глас, Петко добави:
	— Пропадам. Но е студено. Студено. Колко… много… студено!
	Последва дълго мълчание.
	— Петко? — обади се Леско. — Петко? Чуваш ли ме? Изведнъж откъм Петко се чу страшен глас. Глас, от който всеки заек в селището подскочи от страх. Глас, с какъвто никога никой заек не е говорил, какъвто никой заек не можеше да има. Той бе дълбок и крайно неестествен. Зайците, които работеха от отсрещната страна на стената застинаха ужасени. Една от зайките започна да пищи.
	— Мръсни малки животни! — джафкаше Петко. — Как-как смеете? Бързо вън-вън! Вън-вън!
	Веднага се появи Голям Перчем — бе си пробил път през натрупаната пръст и дойде, залитащ и запъхтян.
	— В името на _Фрит_, накарай го веднага да млъкне! — прошепна Голям Перчем задъхано. — Иначе всички ще полудеят!
	Разтреперан, Леско започна да драска Петко и извика:
	— Събуди се Петко, събуди се!
	Но Петко бе изпаднал в дълбок унес.
	През ума на Леско премина картината на обдухвани от силен вятър зелени клони. Те се люшкаха нагоре-надолу, огъваха се и скърцаха. Имаше нещо — нещо, което можеше да зърне зад клоните. Какво бе то? Усети, че там има вода, а и страх. После изведнъж ясно забеляза малка групичка зайци, скупчили се на брега на един поток в ранни зори, как слушат джафкане в гората над тях, а също и гълченето на една сойка. Един от тях каза: „Ако бях на твое място, не бих чакал до _ни-Фрит_. Бих тръгнал веднага. Всъщност, струва ми се, че ще ни се наложи да го направим. Едно голямо куче се разхожда на свобода в гората.“
	Вятърът продължаваше да духа и да люлее хилядите листа. Бурята отмина. Потокът вече го нямаше. Той беше отново в Медената Пита, лице в лице с Голям Перчем, до безжизненото тяло на Петко. Драскането отгоре бе вече по-силно и по-близо.
	— Голям Перчем, направи каквото ти кажа, ти си добър заек — каза Леско. — Ако се изпълни това, което съм намислил, то ще означава края на Ранилист, веднъж завинаги. Но нямам време да обяснявам. Сега всяка секунда е ценна. Глухарче и Къпина, вие идвате с мен.
	Ще излезете направо по този ход и после отидете през горичката при върха на хълма. След това тръгнете на север, по хребета и слезте в полето. Не спирайте, каквото и да става. Аз няма да мога да следвам вашето темпо. Чакайте ме чак при металното дърво, в подножието на хълма.
	— Но, Леско… — започна да казва нещо Къпината.
	— Веднага след като тръгнем — прекъсна го Леско, който сега се бе обърнал към Голям Перчем, — ти ще затвориш този изход и ще прибереш всички зад стената, която изградихте. Ако успеят да проникнат през нея, задръжте ги колкото може по-дълго. Не отстъпвайте на никаква цена. _Ел-Ахрейра_ ми показа какво трябва да сторя.
	{img:kuche_i_zaek.jpg|#"Едно голямо куче се разхожда на свобода из гората."}
	— Но къде отиваш, Леско? — запита Голям Перчем.
	— До фермата — отговори Леско, — за да прегриза още едно въже. Сега, вие двамата, следвайте ме нагоре по подземния ход и не забравяйте — недейте да спирате по каквато и да е причина, докато слезете от хълма. Ако отвън има зайци, не се бийте — бягайте.
	После, без да каже и дума повече, Леско се втурна нагоре по подземния ход, а Къпината и Глухарчето го следваха по петите.


>>	45. Отново във фермата Нътхенгър

E>
	Викнете: „Напред!“ и отвържете кучетата на войната.
@	Шекспир, „Юлий Цезар“
E$

	Точно по същото време, генерал Ранилист бе застанал срещу Магарешкия Бодил и Спорежа, в пъстреещата жълтеникава лунна светлина на малките часове.
	— Вие не бяхте поставени на изхода от онзи подземен ход, за да слушате — каза той. — Вашата задача бе да спрете всеки, който се опитва да избяга. Не е трябвало да напускате поста си. Връщайте се там веднага.
	— Давам Ви честната си дума, сър — отговори Магарешкият Бодил с нотка на оплакване в гласа си, — че долу има някакво животно, което не е заек. И двамата го чухме.
	— А подушихте ли го? — попита Ранилист.
	— Не, сър. Нито пък видяхме следи или изпражнения. Но и двамата чухме животното. То определено не беше заек.
	Мнозина от копачите спряха за момент работата си и приближиха, за да слушат. Чу се тихо мърморене сред тях:
	— Те имаха хомба, която уби капитан Слез. Брат ми е бил там и е видял всичко това със собствените си очи.
	— Имаха голяма птица, която се преобрази в светкавица.
	— А после друго животно ги отнесе по реката.
	— Защо да не си тръгнем обратно?
	— Спрете! — извика Ранилист. — Кой каза това? Ти ли беше? Много добре, тръгвай си! Хайде, побързай. Аз чакам. Пътят е ей натам.
	Заекът не се помръдна. Ранилист бавно се огледа.
	— Добре — каза той. — Всеки, който иска да си тръгва, може да стори това. Пътят е доста дълъг и вие няма да имате офицери, защото те ще са заети с копаене, включително и аз. Капитан Върбинка, капитан Кръстовче, идвате ли с мен? Ти, Магарешки Бодил, иди да извикаш капитан Кемпиън. А ти, Спореж, иди при изхода на онзи подземен ход, който изобщо не е трябвало да напускаш.
	Скоро копаенето бе подновено. Дупката вече бе станала дълбока, по-дълбока, отколкото Ранилист бе очаквал, а все още нямаше признаци, че земята ще пропадне. Но и трите заека усещаха, че наблизо под тях има кухина.
	— Продължавайте да копаете — нареди Ранилист. — Още малко остава.
	Дойде Кемпиън и докладва, че е забелязал три заека да бягат на север. Единият приличал на куция заек. Кемпиън тъкмо се готвел да тръгне да ги преследва, когато трябвало да се върне, в изпълнение на предадената от Магарешкия Бодил заповед.
	Няма значение — каза Ранилист. — Остави ги да си вървят. Така ще имаме три противника по-малко, когато проникнем долу. Какво, пак ли си ти?! Какво има този път?
	— Последното възклицание бе по адрес на Спорежа, който отново се бе приближил.
	— Свободният подземен ход, сър — каза Спорежа. — Сега той е блокиран отдолу.
	— Тогава можеш да се заемеш с нещо полезно. Измъкни този корен. Не другия, глупак такъв!
	Така копаенето продължи, а небето от изток вече започна леко да просветлява.

	* * *

	Голямото поле в подножието на хълма бе вече ожънато, но сламата още не бе изгорена и стоеше на откоси, в дълги белезникави редове на фона на по-тъмния цвят на стърнището, изпъстрено тук-там с останалите след жътвата бурени — пача трева и огнивчета, флюелини* и великденчета, полски теменуги и персикарии — които сега на лунна светлина изглеждаха безцветни и неподвижни. Между редовете слама, стърнището бе така открито, както и повърхността на хълма.
	[* Пълзящо едногодишно растение с кръгли листа и жълти цветове, което често се среща из обработваемата земя в южна и източна Англия през периода юли — октомври; латинското наименование е Kickxia spuria. — Б.‍пр]
	— Е — каза Леско, като излезе от глога и кучешкия дрян при металния стълб, — разбрахте ли добре, какво ще правим?
	— Ами, задачата е много тежка, нали, Леско? — отговори Глухарчето. — Но трябва да опитаме, това е сигурно. Нищо друго не би могло да спаси селището.
	— Хайде да тръгваме тогава — каза Леско. — Поне придвижването ни ще е лесно. Не се занимавайте да търсите прикритие — ще тичаме направо през откритото пространство. Но ме изчаквайте — а аз ще се старая да тичам колкото мога по-бързо.
	Полето прекосиха с лекота, като Глухарчето тичаше най-отпред. Единствената тревога дойде от това, че стреснаха четири яребици, които излетяха над живия плет и после бавно, с разперени крила, се спуснаха в отвъдната нива. Скоро стигнаха до пътя и Леско се спря сред храстите над ската.
	— Къпина — каза той, — ти оставаш тук. Легни на земята и не мърдай. Като дойде моментът, недей да побягваш прекалено рано. Ти си с най-умната глава между нас. Използвай я, а също я и пази. Като стигнеш до нашето селище, скрий се в леговището на _Киа_ и стой там, докато опасността премине. Ориентираш ли се накъде е посоката?
	— Да, Леско-Ра — отговори Къпината. — Но мисля, че ще трябва да тичам оттук до желязното дърво без да поглеждам назад. Дотам няма никакви укрития.
	— Знам — каза Леско, — но няма какво да се прави. В краен случай, изтичай до живия плет и започни да влизаш и излизаш от него. Ти прецени. Няма време да стоим и да обсъждаме плана. Но на всяка цена трябва да стигнеш до селището ни. Всичко зависи от теб.
	Къпината се зарови в мъха и бръшляна при корените на една трънка, а Леско и Глухарчето прекосиха пътя и се насочиха към навесите, при пътеката.
	— Вкусни корени държат тук — каза Леско, докато минаваха покрай навесите и се насочиха към живия плет. — Жалко, че точно сега няма време. Когато цялата тази история свърши, ще направим един хубав и тих набег насам.
	— Надявам се така да стане, Леско — каза Глухарчето. — Право по пътеката ли ще вървиш? Ами котките?
	— Оттам е най-близо — отговори Леско. — Сега само това има значение.
	По това време, небето бе вече просветляло и първите чучулиги се бяха събудили. Като наближиха големия кръг от брястове, чуха припряно прошумоляване над главите си и едно жълтеещо листо се понесе надолу към ръба на канавката. Достигнаха върха на склона и видяха пред себе си плевните и двора на фермата. Навсякъде наоколо започваше чуруликането на птици, враните също започваха да се обаждат от върховете на брястовете, но на земята всичко бе неподвижно — дори и врабчетата ги нямаше. Право срещу тях, от другата страна на двора, при сградата на фермата, бе кучешката колиба. Кучето не се виждаше, но пък въжето, завързано за един пръстеноглав болт на плоския покрив на колибата, си личеше съвсем ясно — как се вие по земята и продължава навътре в колибата, отвъд покрития със слама праг.
	— Дойдохме навреме — каза Леско. — Онзи звяр още спи. Сега виж какво, Глухарче, не трябва да допускаш никаква грешка. Легни в тревата — ето там, срещу колибата. Когато въжето бъде прегризано, ще го видиш да пада. Кучето, освен ако не е болно или глухо, по това време вече ще се е събудило. Боя се, че може дори и по-рано да се събуди, но това си е моя грижа. Ти трябва да направиш така, че да те забележи и да хукне след теб по посока на пътя. Ти си много бърз, така че внимавай — да не те изгуби. Използвай живия плет, ако така предпочиташ, но помни, че кучето ще влачи и въжето. Просто го заведи до Къпината. Това сега е най-важно.
	— Ако някога пак се видим, Леско-Ра — каза Глухарчето, докато се скриваше в тревата — ще имаме сюжет за най-великата възможна история.
	— И точно ти ще съумееш да я разкажеш — отговори Леско.
	Той се затича в полукръг по посока на утринното слънце и достигна стената на фермата. После започна да се придвижва с предпазливи подскоци покрай стената, като от време на време влизаше в тясната цветна леха. Почувства се като във водовъртеж от миризми — на цъфнал флокс, пепел, говежди тор, куче, котки, кокошки, застояла вода. Отиде до задната страна на колибата, която пък миришеше на креозот и гнила слама. Там бе подпряна наполовина използвана сламена бала — без съмнение за смяна на постелята на кучето. Тъй като времето бе сухо, балата бе оставена на открито. Това си бе чист късмет, защото той очакваше трудно да може да се качи на покрива на колибата. Но при това положение се покатери лесно по сламата. Част от покрива бе покрита с едно скъсано старо одеяло, което сега се бе навлажнило от росата. Леско го подуши и стъпи на него с предните си лапи. Одеялото не се приплъзна и Леско се качи горе.
	Колко силен шум бе вдигнал? Дали миризмата му можеше да се усети, в смесица с миризмите на смола, слама и селскостопански двор? Той се спря за момент, готов да скочи, ако чуе движение отдолу. Но нищо не се чу. И в една ужасна атмосфера на кучешка миризма, която сякаш крещеше на всеки негов нерв: „Бягай! Бягай!“, Леско бавно пропълзя напред и отиде до мястото, където пръстеноглавият болт бе захванат за покрива. Докато се движеше, се чу леко изскърцване под ноктите му, затова отново се спря. Но пак нямаше никакво движение под него. Той приклекна и започна да гризе въжето.
	Прегризването на въжето се оказа по-лесно, отколкото си бе представял. Много по-лесно в сравнение с въжето на лодката, въпреки че двете въжета бяха с горе-долу еднаква дебелина. Но въжето на лодката бе цялото просмукано от дъждовна вода, еластично, хлъзгаво и влакнесто. А това въже, макар и навлажнено отвън от росата, бе със суха и лека сърцевина, която много скоро се показа. Острите му предни зъби здраво я захапаха и той усети как нишките започват да се късат. Въжето бе вече наполовина прегризано.
	В този момент усети как едрото тяло на кучето се раздвижва под него. Кучето се протегна, потрепери и се прозя. Въжето леко се раздвижи и сламата прошумоля. Подобно на облак се надигна силна миризма на гнило.
	Леско си помисли: „Вече няма значение дали ще чуе. Само да успея достатъчно бързо да прегриза въжето. Кучето ще се затича след Глухарчето, стига въжето да се скъса, като го дръпне.“
	Той гризна още веднъж въжето и после седна за малко — да си поеме въздух и да погледне към мястото, където Глухарчето чакаше. Но изведнъж застина на място.
	{img:vyje.jpg|#"Прегризването на въжето се оказа по-лесно, отколкото си бе представял."}
	В тревата, съвсем близо зад Глухарчето, бе дошла тигровата котка, с бялата козина на гърдите. С ококорени очи и извита като камшик опашка, тя бе приклекнала на земята. Бе забелязала както Леско, така и Глухарчето. Докато Леско я наблюдаваше, тя пропълзя още малко по-близо. Цялото й тяло се напрегна, в готовност за скок.
	Без дори и за миг да се замисли, Леско тропна с крак по покрива на колибата. Тропна два пъти и после се обърна, за да скочи на земята и да побегне. Глухарчето реагира инстинктивно, веднага избяга от тревата и отиде на покритата с чакъл пътека. В същия момент скочи котката и се приземи точно на мястото, където допреди миг бе лежало Глухарчето. Кучето бързо излая два пъти с остър глас и се втурна навън от колибата. Веднага видя Глухарчето и се спусна към него. Въжето се опъна, удържа за момент на силното дърпане и после се скъса на мястото, където Леско го бе изгризал. Колибата се заклати, наклони се напред и след това тупна пак назад. Леско, вече загубил равновесие, впи нокти в одеялото, препъна се и отхвърча от покрива. Падна тежко върху болния си крак и започна да рита във въздуха. Кучето си бе отишло.
	Леско спря да рита и остана да лежи неподвижен. Усети остра болка в хълбока си, но знаеше, че ще може да се движи. Сети се за повдигнатия под на плевнята. Би могъл да изтича с накуцване дотам, да се скрие в пространството под пода и после да пропълзи до канавката. Изправи се на предните си лапи.
	Но внезапно бе ударен отстрани и затиснат към земята. Усети леко, но остро бодване през козината на гърба си. Ритна със задните си лапи, но не уцели нищо. Обърна глава. Над него бе котката, клекнала върху тялото му. Усети как мустаците й докоснаха ухото му. Големите й зелени очи, със свити като тънки процепи зеници — заради силната дневна светлина, гледаха втренчено към него.
	— Можеш ли да тичаш? — изсъска котката. — Струва ми се, че не.


>>	46. Голям Перчем не отстъпва

E>
	Труден бой е този, господа. Нека видим кой ще се бие по-дълго.
@	херцог Уелингтън (при Ватерлоо)
E$

	Кръстовчето се покатери по стръмния наклон на изкопаната шахта и се приближи до Ранилист, който бе застанал горе в по-широко изкопан трап.
	— Няма нужда повече да се копае, сър — каза той. — Дъното ще пропадне, ако някой скочи върху него.
	— Можеш ли да разбереш какво има отдолу? — попита Ранилист. — Дали ще попаднем в подземен ход или в бърлога?
	— Напълно съм сигурен, че е бърлога, сър — отговори Кръстовчето. — Всъщност, имам чувството, че отдолу има необичайно голямо пространство.
	— Колко зайци има там, как мислиш?
	— Не можах да чуя нито един. Но те може да стоят тихо и да чакат да ни нападнат, веднага щом проникнем там.
	— Досега не са ни атакували кой знае колко — отбеляза Ранилист. — Бих казал, че са слабаци — крият се под земята и някои от тях побягват в тъмното. Не мисля, че ще имаме кой знае какви трудности.
	— Освен ако, сър… — заговори Кръстовчето.
	Ранилист го погледна, в очакване какво ще каже.
	— Освен ако… не ни нападне животното, сър — продължи Кръстовчето. — Каквото и да е то. Спорежа не е такъв заек, който да си въобразява разни работи. Той е много флегматичен.
	После, като видя, че Ранилист все още нищо не казва, Кръстовчето допълни:
	— Само се опитвам да предвидя нещата.
	— Виж какво — отговори най-сетне Ранилист. — Ако там _наистина_ има животно, то скоро ще разбере, че и _аз_ също съм животно.
	После излезе на ската, където чакаха Кемпиън, Върбинката и част от другите зайци.
	— Вече свършихме трудната работа — каза Ранилист. — Скоро ще можем да върнем зайките ни у дома, веднага щом приключим нещата долу. Ще направим това по следния начин. Аз ще срутя дъното на шахтата и веднага ще проникна в бърлогата под него. Искам само трима да ме следват, иначе ще настъпи пълно объркване и ще започнем да се бием помежду си. Върбинка, ти идваш зад мен. Доведи още двама. Ако има някакъв проблем, ние ще го решим. Кръстовче, приготви се и ти да дойдеш след това. Но ще стоите в трапа, разбрахте ли? Недейте да скачате долу, докато не ви кажа. Като се ориентираме в положението и разберем какво имаме да правим, може още няколко зайци да слязат долу.
	Нямаше заек в _Ауслата_, който да не изпитва пълно доверие в Ранилист. Щом всички чуха как се готви пръв да слезе в дълбините на неприятелското селище и говори за това така спокойно, все едно че става дума за търсене на глухарчета, духът на офицерите се повиши. Струваше им се доста вероятно селището да се предаде, без изобщо да се стигне до бой. Когато по-рано Генералът бе предвождал щурма срещу селището в горичката Нътли, той лично бе убил три заека под земята и след това вече никой от останалите не бе посмял да се съпротивлява, макар предния ден да бе имало няколко доста ожесточени схватки в по-отдалечените подземни ходове.
	— Много добре — каза Ранилист. — Сега, не искам никой да се шляе наоколо. Кемпиън, ти ще внимаваш за това. Веднага щом успеем да отворим отвътре някой от блокираните ходове, ще стане възможно всички наши да слязат и да заемем цялото селище. Така че дръж цялата останала група на едно място и, като ти дам сигнал, пращай ги веднага долу.
	— Желая Ви късмет, сър — каза Кемпиън.
	Ранилист слезе в трапа, сниши ушите си и скочи надолу в шахтата. Бе вече решил, че няма да спира да се ослушва, дали се чува нещо отдолу. Нямаше смисъл — той бе решил да проникне надолу, независимо дали би чул нещо или не. По-важно бе да не проличи, че се двоуми, както и да не предизвиква никакво колебание от страна на Върбинката. Също така, по този начин враговете щяха да имат възможно най-кратко време да го чуят как идва. Отдолу щеше да има или подземен ход, или бърлога. Имаше две възможности — да се наложи веднага да се бие, или да има време да се огледа наоколо и да разбере в какво място е попаднал. Но това нямаше значение. Важното бе да намери скритите зайци и да ги убие.
	Достигна до дъното на шахтата. Както бе казал Кръстовчето, оставаше да се пробие съвсем тънък слой пръст, крехък като леда върху някоя локва — състоеше се от креда, камъчета и лека почва. Ранилист започна да дращи с предните си лапи. Пръстта бе леко влажна и се задържа още за момент, а после се срути надолу. Още докато почвата падаше, Ранилист веднага я последва.
	Той пропадна на дълбочина, колкото бе дължината на тялото. Тази сравнително голяма височина ясно показваше, че е попаднал в бърлога. Щом стигна до пода, ритна силно със задните си крака и се спусна напред — отчасти за да се отстрани от пътя на Върбинката и отчасти за да достигне до някоя стена и така да не допусне да бъде атакуван откъм гърба. Озова се срещу купчина мека пръст (това очевидно бе краят на някой блокиран подземен ход, водещ навън от селището) и се извъртя. В следващия момент и Върбинката застана до него. Третият заек, който и да бе, очевидно бе изпаднал в затруднение. Чуха го да рови в падналата пръст.
	— Насам! — извика рязко Ранилист.
	Оказа се, че третият заек е един силен и тежък ветеран, на име Гръмотевицата. Той се присъедини към тях, препъвайки се.
	— Какво става? — попита Ранилист.
	— Нищо, сър — отговори Гръмотевицата. — Само дето има един мъртъв заек на пода и това ме стресна за момент.
	— Мъртъв заек? — учуди се Ранилист. — Сигурен ли си, че е мъртъв? Къде е той?
	— Ей там, сър, до шахтата.
	Ранилист бързо прекоси бърлогата. От оттатъшната страна на шахтата лежеше инертното тяло на един мъжки заек. Ранилист го подуши, докосна го с носа си и каза:
	— Съвсем наскоро е умрял. Почти е изстинал, но тялото му не е вдървено. Какво мислиш за това, Върбинка? Зайците не умират под земята.
	— Той е много малък заек, сър — отговори Върбинката. — Може би не е искал да се бие с нас и като е казал това, другите да са го убили.
	— Не, не е така. По него няма никакви белези. Е, както и да е, да го оставим. Трябва да продължаваме нататък, а един толкова малък заек не е от значение, независимо дали е жив или мъртъв.
	Ранилист започна да се движи покрай стената, душейки по пътя си. Мина покрай два блокирани подземни хода, стигна до едно по-открито място сред корени на дървета и се спря. Мястото очевидно бе много голямо, по-голямо от бърлогата на Съвета в _Ефрафа_. Тъй като не бяха атакувани, той можеше да използва това голямо пространството в своя изгода, като вкара долу веднага още няколко от своите зайци. Бързо отиде до подножието на шахтата. Изправен на задните си лапи, успя да достигне с предните си лапи горния ръб на шахтата.
	— Кръстовче! — извика Ранилист.
	— Да, сър? — отговори Кръстовчето отгоре.
	— Идвай долу и доведи още четирима със себе си. Скочете от тази страна… — тук той леко се раздвижи. — На пода има един мъртъв заек… Един от техните.
	Ранилист все още очакваше внезапна атака, но мястото продължаваше да е спокойно. Продължаваше да се ослушва и да души наоколо, докато петте заека скочиха един по един в бърлогата. После извика Кръстовчето при двата блокирани хода на източната страна.
	— Отвори тези два хода, колкото може по-бързо! — нареди Ранилист. — Също изпрати два заека да видят какво има оттатък дървесните корени. Ако бъдат нападнати, веднага иди да ги подкрепиш.
	— Знаете ли, има нещо странно относно стената на другия край, сър — каза Върбинката, докато Кръстовчето даваше разпорежданията си на своите зайци какво да правят. Голяма част от нея се състои от твърда земя, която никога не е била копана. Но на едно-две места има купчини от много по-рохкава почва. Бих казал, че това са били ходове през стената, които са били зарити съвсем скоро — може би от снощи насам.
	Ранилист и Върбинката обходиха внимателно южната стена на Медената Пита, като тук-там драскаха по стената и се ослушваха.
	— Струва ми се, че си прав — каза Ранилист. — Чу ли някакво движение от другата страна на стената?
	— Да, сър, точно тук — отговори Върбинката.
	— Ще съборим тази купчина рохка почва — нареди Ранилист. — Доведи два заека да се заемат с това веднага. Ако съм прав и _Тлайли_ е от другата страна, скоро ще си имат неприятности. Точно това искаме — да го принудим да атакува.
	И така, Гръмотевицата и Магарешкият Бодил започнаха да копаят, а Ранилист мълчаливо седна зад тях и зачака.

	* * *

	Още преди да чуе пропадането на покрива на Медената Пита, Голям Перчем знаеше, че е въпрос само на време _ефрафците_ да намерят рохките места в южната стена и да започнат да копаят, за да проникнат през някое от тях. Това нямаше да продължи дълго. Щеше да му се наложи да се бие — най-вероятно със самия Ранилист. А ако Ранилист съумееше да влезе в близък бой и да използва по-голямото си тегло, шансовете на Голям Перчем бяха малки. Трябваше някак да успее да го рани още в самото начало, преди Ранилист да очаква това. Но как?
	Голям Перчем обсъди проблема със Зелениката.
	— Бедата е, че това селище не е строено по начин, който да улесни защитата — каза Зелениката. — Точно това е било предназначението на Ронливия Ход в старото ни селище, така ми каза веднъж _Триара_. Бил е изграден така, че ако някога ни се наложи, да можем да слезем в него под врага и да изскочим на място, където той не ни очаква.
	— Точно така! — извика Голям Перчем. — Точно тази идея ми бе необходима! Виж сега — аз ще се заровя в пода точно зад този блокиран отвор. После вие ще ме покриете с пръст. Няма да ме забележат — наоколо има толкова много рохка пръст от копаенето. Знам, че това е рисковано, но все пак е по-добро отколкото да се опитам да се изпреча лице в лице със заек като Ранилист.
	— Но какво ще стане, ако те пробият стената на друго място? — попита Зелениката.
	— Трябва да ги насочите да дойдат точно тук — отговори Голям Перчем. — Като ги чуете от другата страна, вдигнете малко шум, точно над мястото, където съм аз. Каквото и да е — колкото да ги заинтересува. Хайде, помогни ми да копая. А ти, Сребърен Блясък, изведи всички от Медената Пита и затвори тази стена изцяло!
	— Голям Перчем — каза Съдинката, — не мога да събудя Петко. Той все още е легнал там, по средата на залата. Какво да правя?
	— Боя се, че нищо не можем да направим сега — отговори Голям Перчем. — Жалко, но ще се наложи да го изоставим.
	— О, Голям Перчем! — извика Съдинката. Нека и аз да остана с него! Аз няма да ви липсвам кой знае колко, а мога да продължа да опитвам…
	— _Хлао-ру_ — каза Зелениката, колкото можеше по-благо, — ако Петко остане единствената ни жертва, преди да завърши тази история, това би значило, че самият Господ _Фрит_ се бие на наша страна. Съжалявам, приятел, нито дума повече. Ние се нуждаем от теб, нуждаем се от всеки. Сребърен Блясък, прибери го с останалите.
	Така че, когато Ранилист пропадна през тавана на Медената Пита, Голям Перчем бе вече легнал неподвижно под тънък слой почва, от другата страна на южната стена, недалеч от бърлогата на Детелина.

	* * *

	Гръмотевицата захапа парче счупен корен и го измъкна. Веднага рохката пръст около него се срути. Почвата вече не стигаше до покрива на блокирания ход. Бе останала само една рохкава купчина, запълнила наполовина прохода. Ранилист, който продължаваше мълчаливо да чака, вече можеше да помирише и чуе значителен брой зайци от другата страна на преградата. Надяваше се сега те да дойдат в голямата бърлога и да се опитат да го атакуват. Но те не се и помръднаха.
	Като се стигнеше до бой, Ранилист не бе склонен да е особено внимателен и пресметлив. Хората, а също и някои големи животни — например вълците, имат известна представа какъв е собственият им брой и какъв е броят на противника. Тази представа влияе на тяхната готовност и желание за бой. Но на Ранилист никога не му се бе налагало да се занимава с такива мисли. Неговата опитност относно битките бе, че винаги има такива, които искат да се бият и други, които се бият само защото нямат друг изход. Неведнъж той бе влизал в битка сам и бе налагал волята си на цели тълпи зайци. Той успяваше да ръководи голямо селище с помощта само на няколко предани офицери. Така че, сега изобщо не му дойде на ум, че повечето от зайците му са все още навън, че може зайците от другата страна на стената да са повече от неговите и че докато Кръстовчето не успееше да освободи блокираните ходове, неговите зайци нямаха възможност да излязат обратно навън. А дори и да се бе сетил за всичко това, той не му отдаваше особено значение. Този вид мисли не са съществени за зайците по време на бой. Най-важни са свирепостта и агресивността. Ранилист разбираше, че зайците оттатък стената ги е страх от него и че по тази причина има предимство.
	— Кръстовче — каза той. — Веднага щом освободиш блокиралите ходове, кажи на Кемпиън да изпрати всички тук долу. А вие останалите, следвайте ме. Ще приключим тази работа, преди още другите да са дошли.
	Ранилист изчака само докато Кръстовчето доведе двата заека, изпратени да търсят какво има зад корените — в северната част на голямата бърлога. После, с Върбинката зад себе си, той се покатери на купчината рохка пръст и си проправи път през тесния проход. В тъмнината той усети пред себе си мириса и шумоленето на цяла тълпа зайци — както самци, така и зайки. Два заека бяха застанали директно на пътя му, но той ги избута в пръстта и те паднаха назад. Втурна се след тях, но изведнъж усети земята под него да се преобръща. В следния миг един заек изскочи от земята под краката му и захапа предната му лапа, точно на мястото, където тя е свързана с тялото.
	Ранилист бе спечелил почти всички битки в живота си чрез използване на голямото си тегло. Другите зайци не можеха да го спрат и, веднъж съборени, рядко успяваха пак да се изправят. Затова сега той се опита да бута напред, но лапите му нямаха здрава опора в купчината рохка пръст. Отстъпи и видя, че врагът под него бе застанал в малък ров, с размерите на тялото му. Удари и усети как нанася дълбока рана с ноктите си по гърба и хълбока на противника. Тогава другият заек, здраво опрян със задните си лапи на пода на окопа, се изправи нагоре. Ранилист, чиито две предни лапи бяха във въздуха, се преобърна и падна по гръб върху купчината пръст. Веднага посегна да нанесе нов удар, но противникът му вече бе пуснал рамото му и бе извън неговия обсег.
	Ранилист се изправи. Усети как потече кръв по вътрешната страна на едната му предна лапа. Мускулът бе засегнат. Не можеше да стъпи с цялата си тежест на този крак. Но ноктите му също бяха окървавени и кръвта по тях не бе негова.
	— Добре ли сте, сър? — запита Върбинката зад него.
	— Разбира се, че съм добре, глупак такъв! — отговори Ранилист. — Следвай ме отблизо.
	Другият заек заговори някъде пред него:
	— Казахте ми веднъж да започна да ви впечатлявам, Генерале. Надявам се да съм успял.
	— А при друг случай ти казах, че лично ще те убия. Тук няма бяла птица, _Тлайли_ — отговори Ранилист и веднага се впусна пак напред.
	Голям Перчем нарочно заговори така подигравателно. Искаше да предизвика Ранилист да го нападне втори път и да го захапе пак. Но докато чакаше, притиснат към земята, осъзна, че няма така лесно да го излъже. Ранилист винаги бързо успяваше да се ориентира в нови ситуации и затова сега напредваше бавно и предпазливо, съвсем близо до земята. Явно възнамеряваше да използва ноктите си. Видимо уплашен, Голям Перчем чуваше неравномерното приближаване на предните му лапи, почти в обсега за нанасяне на удар. Инстинктивно се дръпна назад и в този момент се сети, че Ранилист влачи едната си предна лапа и следователно не може да я използва ефективно. Затова, оставяйки незащитен левия си хълбок, го нападна откъм страната на ранената лапа.
	Ноктите му попаднаха в крака на Ранилист и го одраскаха странично. Но преди да успее да отстъпи, усети върху себе си цялата тежест на Ранилист и в следващия миг Ранилист го захапа за ухото. Голям Перчем изпищя, както бе затиснат и се мяташе насам-натам. Ранилист, усещайки страха и безпомощността на противника си, пусна захапаното ухо и се изправи, готов да захапе Голям Перчем за задната част на врата. За миг той застана над безпомощния Голям Перчем, изпълвайки целия проход с раменете си. Но раненият му крак поддаде и той залитна настрани към стената. Голям Перчем го удари два пъти по лицето, а трети удар мина покрай мустаците му, защото Ранилист навреме отскочи назад. Ясно се чуваше учестеното му дишане откъм върха на купчината земя. Голям Перчем, с процеждаща се кръв от гърба и ушите, стоеше на мястото си, в очакване на нова атака. И изведнъж осъзна, че вижда как силуета на генерал Ранилист ясно се очертава, както е приклекнал над него. Първата утринна светлина вече бе проникнала през пробития покрив на Медената Пита.


>>	47. Надвисналото небе

E>
	Пред мен застана бик с насочени рога. Но аз не трепнах… Тръгнах срещу него и в крайна сметка трепна той.
@	Флора Томсън, „Полета на чучулигата“
E$

	Щом Леско тропна с крак, Глухарчето инстинктивно подскочи от мястото в тревата, където бе легнал. Ако наблизо имаше дупка, щеше да се затича към нея. За един кратък миг той се огледа. След това кучето се втурна към него. Той се обърна и избяга към плевнята. Но още преди да стигне там се сети, че не бива да се крие в пространството под повдигнатия под. Защото кучето щеше да започне да го търси там и най-вероятно някой човек щеше да го повика обратно. А той трябваше да примами кучето извън двора и нататък по пътя. Затова промени посоката си и се затича с всички сили към брястовете.
	Не бе очаквал, че кучето ще е така близо зад него. Можеше да чуе дишането му и как се търкалят камъчета под лапите му.
	„То е по-бързо от мен. Ще ме хване!“ — помисли си Глухарчето.
	Още миг и кучето щеше да го настигне, а после да го събори и да го разкъса. Знаеше, че някои диви зайци, като бъдат застигнати, внезапно се обръщат и започват да тичат в противоположната посока. „И аз ще трябва да направя така. Но в такъв случай то ще ме подгони нагоре по пътеката и човекът ще дойде да го извика. Или пък ще трябва да се скрия в живия плет — тогава целият план ще се провали.“
	Глухарчето изкачи ската и се насочи надолу към кошарата. Когато Леско му бе казал какво да прави му се бе сторило, че задачата му ще е да води кучето и да го примамва да го следва. А сега му се налагаше да бяга — просто за да спаси живота си, със скорост, каквато никога не бе постигал преди, каквато не бе и подозирал, че може да постигне.
	Реално Глухарчето пробяга 300 ярда до кошарата за по-малко от половин минута. Но когато стигна до сламата при входа, стори му се, че е тичал цяла вечност. Леско и дворът на фермата бяха нещо много, много отдавнашно. Нищо друго не бе правил в живота си, освен да бяга през глава надолу по пътеката, чувствайки дъха на кучето със задните си лапи. Вътре в кошарата един голям плъх прекоси пътя му и кучето за миг се обърна след него. Глухарчето се спусна към най-близкия сенник и се свря между две бали слама, в основата на цял куп от бали. Мястото бе тясно и той едва успя да се обърне. Кучето бе точно при изхода на цепнатината, дращеше по балите, разхвърляше изтръгната от тях слама и душеше наоколо.
	— Стой мирен — обади се един млад плъх, надничайки откъм съседната бала. — След минута ще си тръгне. Те не са като котките, нали разбираш.
	— В това е проблемът — отговори Глухарчето, както бе задъхан и въртеше очите си на всички посоки. — Той не трябва да ми изгуби следата. А най-важно е да побързам.
	— Какво? Какво каза? — попита озадачен плъхът.
	Без да отговори, Глухарчето се промуши в съседна цепнатина, възвърна самообладанието си, излезе от купчината бали и се спусна да прекоси кошарата до отсрещния сенник. Той бе празен и Глухарчето отиде право при дъсчената ограда в задната му част. Една от дъските се бе отчупила в края си и, през този процеп, Глухарчето можа да излезе в открито поле. Кучето, което го следваше по петите, промуши глава в процепа и натисна дъските, лаейки от вълнение. Постепенно счупената дъска поддаде и така то също можа да премине оградата.
	Сега вече Глухарчето имаше известна преднина и бягаше на открито, направо през полето. Той знаеше, че вече тича по-бавно, но изглежда и кучето го следваше по-бавно. Нарочно избра една гъсто обрасла част на живия плет, за да мине от другата страна и да прекоси пътя. Къпината дойде да го срещне, като се спусна от отсрещния скат. Глухарчето, съвсем изтощен, се свря в канавката. Кучето бе само на около двадесетина фута*, от другата страна на живия плет. Още не можеше да намери откъде да се провре.
	[* Около шест метра. — Б.‍пр.‍]
	— Това куче е по-бързо, отколкото си мислех, — задъха се Глухарчето — но все пак успях да му избягам. Не съм в състояние да направя нищо повече. Трябва да легна на земята. Силите ми свършиха.
	Явно бе, че Къпината е уплашен.
	— _Фрит_ да ми е на помощ! — прошепна той. — Никога няма да успея!
	— Бързо тръгвай — подкани го Глухарчето. — Преди още да е загубило интерес. Аз ще ви настигна и ще помогна, ако успея.
	Къпината нарочно изскочи на пътя и приклекна на място. Като го видя, кучето изджавка и се хвърли с цялата си тежест в живия плет, но не можа да го премине. Къпината бавно се затича по пътя — по посока на една врата в живия плет, разположена малко по-надолу. Кучето тичаше успоредно с него. Веднага щом се увери, че кучето е забелязало вратата, Къпината смени посоката си, изкачи се по ската и навлезе в стърнището. Там отново изчака кучето да се появи.
	Измина доста време. Най-сетне, кучето успя да се провре между единия кол на вратата и ската и да изскочи в полето. Но сега то изобщо не обърна внимание на Къпината. Започна да души подножието на ската, изплаши една яребица и се спусна след нея, а после започна да рови в туфа киселец. Известно време Къпината бе прекалено уплашен, за да направи каквото и да е движение. После, в отчаянието си, той започна бавно да подскача към кучето, преструвайки се, че не го е забелязал. Кучето се спусна след него, но като че ли почти веднага загуби интерес и се зае пак да души нещо по земята. Явно нищо не откри и, в крайна сметка, само се насочи към полето. Затича се с лекота покрай един ред окосена слама, влачейки скъсаното въже и втурвайки се веднага по посока на всяко писукане или шумолене. Къпината, скрит зад един успореден ред слама, се движеше паралелно на него. По този начин изминаха пътя до линията на стълбовете. Там ги настигна Глухарчето.
	— Не се движим достатъчно бързо, Къпина! Ние трябва да продължим. Голям Перчем може вече да е загинал.
	— Знам, но поне кучето се движи в правилната посока. Аз от самото начало не можах да го накарам да тръгне. Дали да не…
	— То трябва да се качи по хълма с голяма скорост, иначе ще се загуби ефектът на изненада. Хайде, нека го примамим заедно. Само че първо трябва да го изпреварим.
	Те бързо се затичаха в стърнището и наближиха дърветата. После завиха и прекосиха пътя на кучето, без изобщо да се крият. Този път то веднага ги подгони и като достигнаха храстите в подножието на скалата, имаха не повече от десетина ярда* преднина. Започнаха да се изкачват и чуха как кучето се провира сред чупливите клони на бъзовите храсти. То излая веднъж и след това те вече бягаха нагоре по открития склон, а кучето безмълвно тичаше по петите им.
	[* Около 9–10 метра. — Б.‍пр.‍]

	* * *

	Струйки кръв се стичаха по врата на Голям Перчем и надолу по лапата му. Той гледаше втренчено как Ранилист е приклекнал върху купчината пръст и очакваше всеки миг той да се втурне отново напред. Чу един заек да се движи зад него, но проходът бе така тесен, че нямаше как да се обърне да види кой е, дори и ако това бе безопасно.
	— Всички ли са добре? — попита Голям Перчем.
	— Да — отговори Зелениката. — Хайде, Голям Перчем, нека сега аз да застана на мястото ти. Нуждаеш се от почивка.
	— Няма как — задъха се Голям Перчем. — Не можеш да минеш покрай мен — няма място. А ако аз отстъпя, онзи звяр там ще ме последва и ще проникне в бърлогата. Остави това на мен. Знам какво правя.
	Голям Перчем се бе досетил, че в тесния проход, дори и мъртвото му тяло щеше да представлява значително препятствие. Ефрафците щяха да бъдат принудени или да го измъкнат оттам, или да копаят встрани от него, а това означаваше допълнително спечелено време. От бърлогата зад себе си дочу гласа на Синчеца, който явно разказваше някаква история на зайките. Помисли си:
	„Добра идея. Така им отклонява вниманието. Аз ако бях там, не бих се справил така добре.“
	— И така, _Ел-Ахрейра_ казал на лисицата: „Може да миришеш на лисица и дори да _си_ лисица, но аз мога да предскажа бъдещето, като гледам водата.“
	Изведнъж Ранилист проговори:
	— _Тлайли_, защо искаш да си захвърлиш така живота? Аз мога, ако пожелая, да пращам непрекъснато един подир друг зайци със свежи сили в този проход. Ти си толкова силен, че не заслужаваш да загинеш така. Върни се с нас в _Ефрафа_. Обещавам ти, че ще ти дам командването на който Знак поискаш. Давам ти думата си.
	— _Силфлей храка, у емблир ра_ — отговори Голям Перчем.
	— Тогава лисицата отвърнала: „А-ха, да предскажеш бъдещето, значи? И какво виждаш във водата, приятелю? Как тичат в тревата тлъсти зайци, да?“
	— Много добре — каза Ранилист. — Но помни, _Тлайли_, че ти сам можеш да спреш тази глупост тук, когато пожелаеш.
	— А _Ел-Ахрейра_ отговорил: „Не, не тлъсти зайци виждам във водата, а бързи хрътки и неприятеля ми, побягнал да спасява живота си.“
	Голям Перчем съобрази, че Ранилист също бе разбрал какво препятствие щеше да е тялото му в тесния проход — независимо дали е жив или мъртъв. Помисли си: „Иска да изляза оттук на собствените си крака. Само че след това ще ме прати не в _Ефрафа_, както казва, а направо в _Инле`_.“
	Изведнъж Ранилист скочи напред и се стовари върху Голям Перчем с цялата си тежест, като някой паднал от голямо дърво клон. Не се и опита дори да използва ноктите си. Буташе с всичката си сила, застанал гърди срещу гърди с Голям Перчем. И двамата се опитваха да ухапят противника по рамото. Голям Перчем усети как бавно отстъпва назад. Не можеше да устои на такъв страхотен натиск. Ноктите на задните му лапи започнаха да очертават бразди в пода, докато се приплъзваше назад. Още малко и щеше да бъде избутан в бърлогата зад гърба му. Напрягайки и последните си сили, за да остане на мястото си, той пусна захапаното рамо на Ранилист и наведе глава, като някой изнемогващ от товара си впрегнат кон. Въпреки всичко, продължаваше да се приплъзва назад. Но после, като че ли страхотният натиск започна постепенно да отслабва. Бе забил ноктите си здраво в земята. Ранилист, който го бе захапал за гърба, започна да се дави. Макар и Голям Перчем да не знаеше това, с по-раншните си удари бе раздрал носа му. Сега ноздрите на Ранилист бяха пълни с кръв и, след като бе затворил челюстите си в козината на Голям Перчем, нямаше как да диша. Още миг натиск и Ранилист се дръпна назад. Голям Перчем, изтощен до краен предел, остана да лежи на мястото си. Малко по-късно опита да се изправи, но почувства слабост и си представи как се търкаля в пълна с листа канавка. Затвори очи. Настъпи пълна тишина и после много ясно чу как Петко казва във високата трева: „Ти си по-близо до смъртта от мен. Ти си по-близо до смъртта от мен.“
	Голям Перчем изпищя: „Жицата!“. Целият се разтресе и отвори очи. Проходът пред него бе празен. Генерал Ранилист си бе отишъл.

	* * *

	Ранилист пропълзя обратно в Медената Пита, сега вече леко осветена от дневната светлина, проникваща през шахтата. Никога не се бе чувствал толкова уморен. Видя как Върбинката и Гръмотевицата го гледат с недоумение. Седна на хълбоците си и се опита да си почисти лицето с предните лапи. После каза:
	— _Тлайли_ няма да ни създава повече проблеми. Най-добре ти, Върбинка, иди да приключиш с него, след като не се съгласява да излезе.
	— Вие искате аз да отида да се бия с него, сър? — попита Върбинката.
	— Е, просто го поеми за известно време — отговори Ранилист. — В това време аз ще организирам пробиването на стената на още едно-две места. После ще се върна пак.
	Върбинката усети, че току-що се бе случило нещо, считано до този момент за невъзможно. Генералът бе отстъпил. Истинското значение на думите му бе: „Прикрий ме. Недей да позволяваш и другите да разберат.“
	После Върбинката се запита: „Ама какво всъщност става, в името на _Фрит_? Истината е, че _Тлайли_ непрекъснато бе излизал победител, още откакто за пръв път го срещнахме в _Ефрафа_. И колкото по-рано се върнем там, толкова по-добре.“
	Той се спогледа с Ранилист, поколеба се за момент и после се покатери на купчинката пръст. Ранилист отиде накуцвайки до двата подземни хода на източната стена, които Кръстовчето трябваше да освободи. И двата сега вече бяха с ясно очертани входове и копачите бяха влезли някъде навътре в тунелите. Като се приближи, Кръстовчето отстъпи към по-далечния тунел и започна да чисти ноктите си на един стърчащ корен.
	— Как напредвате? — попита Ранилист.
	— Този подземен ход вече е отворен, сър — отговори Кръстовчето, но боя се, че за другия ще ни е необходимо повече време. Много здраво е запушен.
	— Един е предостатъчен, каза Ранилист, щом като по него могат да слязат подкрепления. Нека ги докараме тук и да започнем да пробиваме онази стена.
	И той се накани сам да се качи по подземния ход, когато изведнъж забеляза Върбинката до себе си. За момент си помисли: „Ей сега ще каже, че е убил _Тлайли_.“ Но като го погледне по-внимателно разбра, че не е така.
	— На мен, ъ-ъ, ми влезе пясък в окото, сър — каза Върбинката. Отивам да го почистя и после ще нападна отново.
	Без да каже дума, Ранилист отиде в далечната страна на Медената Пита, а Върбинката го последва.
	— Страхливец такъв! — прошепна Ранилист в ухото му. — Ако моят авторитет се срине, какво мислиш, че ще стане с твоя, само след половин ден? Не си ли ти най-ненавижданият офицер в _Ефрафа_? Този заек трябва да бъде убит.
	И за пореден път Ранилист се покатери на купчината пръст. Но изведнъж спря. Върбинката и Магарешкият Бодил, които надничаха отстрани, можаха да видят и защо стана така. _Тлайли_ се бе придвижил напред и сега бе застанал съвсем наблизо. Големият кичур козина на главата му бе окървавен, а едното му ухо, наполовина откъснато, висеше настрани. Дишането му бе бавно и тежко. Като видя Ранилист, му каза:
	— Оттук ще ти е много по-трудно да ме избуташ, Генерале.
	Ранилист с изненада и досада осъзна, че изпитва страх. Нямаше никакво желание да атакува отново _Тлайли_. С внезапна сигурност усети, че не е способен да се справи с такъв противник. „А и кой ли би могъл да стори това?“ — помисли си той. Не, налагаше се да проникнат от друго място и, за съжаление, всички щяха да разберат причината за това. Обърна се към Голям Перчем и му каза:
	— _Тлайли_, ние вече освободихме един от подземните ходове. По него мога да доведа много зайци и след това да разрушим стената на четири места едновременно. При това положение, защо все пак не излезеш?
	Отговорът на _Тлайли_ бе изречен с тих и задъхан, но напълно отчетлив глас:
	— Моят Главен Заек ми нареди да защитавам този проход и докато той не каже нещо друго, аз ще стоя тук.
	— Неговият Главен Заек? — повтори смаяно Върбинката.
	Нито Ранилист, нито някой друг от _ефрафците_ не бе допускал дори и за миг, че _Тлайли_ може да не е Главният Заек на своето селище. При все това, току-що казаните думи носеха в себе си абсолютна убедителност. А след като той не бе Главният Заек, значи някъде наблизо имаше друг заек, още по-силен от него, заемащ тази длъжност. По-силен заек от _Тлайли_. Къде бе той? Какво правеше в момента?
	Ранилист забеляза, че Магарешкият Бодил вече не е застанал до него. Обърна се към Върбинката и запита:
	— Къде отиде оня младеж?
	— Изглежда се е измъкнал, сър — отговори Върбинката.
	— Трябваше да го спреш! — каза остро Ранилист. — Докарай го обратно.
	Но вместо това, след малко при Ранилист се появи Кръстовчето и каза:
	— Съжалявам, сър. Магарешкият Бодил се изкачи по отблокирания ход. Помислих си, че вие сте го пратили с някаква задача, иначе щях да го питам накъде отива. Един-двама от моите зайци също тръгнаха с него — не знам по каква причина.
	— Ще им дам аз една причина! — ядоса се Ранилист. — Елате с мен.
	Сега вече знаеше какво трябва да направят. Всички зайци, които бе довел, трябваше до един да слязат под земята да копаят и всички блокирани проходи в стената трябваше да бъдат пробити. Що се отнася до _Тлайли_, щяха да го оставят да си стои, където е и колкото по-малко се обсъждаше този въпрос, толкова по-добре. Нямаше да има повече боеве в тесни проходи, а когато се покажеше най-сетне страшният Главен Заек, щяха да го нападнат едновременно от всички страни.
	Ранилист се обърна да прекоси отново бърлогата, но застина на място от изненада. В осветеното пространство под пробития покрив бе застанал един заек, който не бе _ефрафец_ и бе абсолютно непознат на Генерала. Той бе много малък и се оглеждаше с напрегнат поглед наоколо — с ококорени очи, като някое малко зайче, излязло за пръв път над земята. Все едно че не разбираше къде е попаднал. Докато Ранилист го гледаше, той вдигна трепереща предна лапа и я прекара колебливо пред лицето си. За момент едно отдавна забравено усещане проблесна в паметта на Генерала — ароматът на влажни зелеви листа в градината на самотна вила, чувството за едно приятно и безопасно място, отдавна забравено и изгубено.
	— Кой, по дяволите, е това? — запита генерал Ранилист.
	— Това… това трябва да е заекът, който лежеше там, сър — отговори Кръстовчето. — Заекът, когото помислихме за умрял.
	— А, така ли! — възкликна Ранилист.
	После продължи саркастично:
	— Е, той е горе-долу от твоята категория, нали, Върбинка? Във всеки случай, него би могъл да пребориш. Побързай!
	Тъй като Върбинката се колебаеше, Генералът добави вече по-сериозно:
	— И веднага, щом свършиш, ела навън!
	Върбинката бавно се запъти към непознатия. Дори и той не изпитваше особено удовлетворение от перспективата да убие един вцепенен от страх заек, два пъти по-малък от него, в изпълнение на презрително-подигравателна заповед. Малкият заек дори не се и помръдна — било да отстъпи или да се защити. Само го гледаше втренчено с големите си очи, които, макар и смутени, съвсем не изглеждаха като очите на победен враг или на някоя жертва. Смутен и нерешителен, Върбинката се спря и известно време двамата се взираха един в друг, в приглушената светлина. После странният заек заговори, много тихо и без ни най-малка следа от страх:
	— Съжалявам ви от цялото си сърце. Но не може да ни упреквате, след като дойдохте с намерение да ни убиете.
	— Да ви упрекваме? — учуди се Върбинката. — За какво да ви упрекваме?
	— За вашата смърт. Повярвай ми, много ми е мъчно за вашата смърт.
	Върбинката бе имал случай да говори с много и най-различни затворници, които преди смъртта си го бяха проклинали или заплашвали, често и със свръхестествено възмездие — както например Голям Перчем бе проклел Ранилист по време на бурята. Ако такива неща можеха да му повлияят, не би станал началник на _Ауслафата_. Нещо повече, Върбинката имаше готови отговори за всяка възможна фраза в такава ужасна ситуация. Но сега, като продължаваше да среща погледа на този непонятен враг — единствения, срещу когото се бе изправил през цялата тази нощ на търсене на кръвопролитие, почувства ужас и внезапен страх от думите му, изпълнени с мекота и неизбежност, подобно на щипещ сняг, който вали върху поле без никакво подходящо за подслон място. В полутъмните пространства на странната бърлога, като че изведнъж се появиха шептящи недоброжелателни призраци и той разпозна гласовете на много зайци, убити месеци по-рано в канавките на _Ефрафа_.
	— Оставете ме! — извика ужасен Върбинката. — Пуснете ме да си ида! Пуснете ме да си ида!
	Препъвайки се и с блуждаещ поглед, Върбинката се запъти към отблокирания подземен ход и пропълзя нагоре. Щом излезе, натъкна се на Ранилист, който слушаше копачите на Кръстовчето — разтреперани от страх и с ококорени очи.
	— О, сър — каза най-младият от тях. — Всички казват, че вътре има огромен Главен Заек. Освен това са чули някакво странно животно…
	— Млък! — прекъсна го Ранилист. — Хайде, следвайте ме.
	Той излезе на ската и примижа от силната слънчева светлина. Разпръснатите наоколо зайци го погледнаха ужасени, много от тях не можеха да повярват, че това наистина бе Генералът. Носът му и единият клепач бяха наранени, а цялото му лице бе в кръв. Като излезе, куцайки, на ската, едната му предна лапа започна да се влачи и целият залитна настрани. Покатери се до тревата и се огледа. После заговори:
	— Вижте какво сега. Остава последното нещо, което трябва да направим. То няма да продължи дълго. Там долу има нещо като стена…
	Тук Ранилист сам се прекъсна, защото усети навсякъде около себе си чувство на неохота и страх. Обърна очи към Спорежа, който гледаше някъде настрани. Два други заека се отдалечаваха в тревата. Повика ги:
	— Вие там, какво смятате, че правите?
	— Нищо, сър — отговори единият. — Само си помислихме, че…
	В този момент, изведнъж капитан Кемпиън изскочи от ъгъла на буковата горичка, тичайки с все сила. От открития склон зад него се чу единичен силен крясък. В същия момент два непознати заека, които тичаха един до друг, се изкачиха по ската, влязоха в гората и изчезнаха в един от блокираните тунели.
	— Бягайте! — извика Кемпиън и тропна с крак. — Бягайте, ако ви е мил животът!
	Тичешком, той премина сред тях и изчезна по посока на върха на хълма. Без да са разбрали добре какво искаше да каже Кемпиън и накъде трябва да бягат, _ефрафците_ се втурнаха в различни посоки. Петима се спуснаха по отблокирания ход, а други няколко побягнаха към гората. Но още преди всички да са се разпръснали, сред тях скочи едно голямо черно куче, което започна да се зъби, да ги хапе и да ги гони насам-натам, подобно на някоя лисица, попаднала в кокошарник.
	Единствено Ранилист не отстъпи. Докато другите се разбягаха във всички посоки, той остана на мястото си — наежен и ръмжащ, с окървавени зъби и нокти. Кучето, което изскочи от високите треви и внезапно се озова точно срещу него, се сепна за момент, обърка се и отстъпи. Но после веднага скочи напред. И тогава побягналите зайци от _Ауслата_ ясно чуха яростния и пронизителен вик на своя Генерал:
	— Върнете се, глупаци такива! Кучетата не са опасни! Върнете се и се бийте!


>>	48. Неочакван обрат

E>
	Безгрижен и зелен аз бях, а също знаменит сред двора селски и весело и радостно аз пях във фермата — мой роден дом; огряна бе тя от слънце — само веднъж младо…
@	Дилън Томас, „Папратовия хълм“
E$

	Когато Люси се събуди, в стаята бе вече светло. Пердетата не бяха спуснати и в стъклото на отворения прозорец се отразяваше слънчев лъч, който си играеше по възглавницата й — ту попадаше в очите й, ту се отместваше малко встрани. Един гривяк се обади сред брястовете. Но тя знаеше, че я е събудил някакъв друг, остър звук, превърнал се в част от съня й, който току-що бе отминал — подобно на изтичаща от ваната вода. Може би кучето бе излаяло. Но сега всичко бе мирно и тихо — само слънчевият лъч проблясваше от прозореца и гривякът продължаваше да се обажда — две усещания, подобни на първите щрихи, нанесени с четка върху бял лист хартия, когато още не знаеш какво ще бъде изобразено на картината. Утринта бе ясна и безоблачна. Дали не са се появили вече гъби? Заслужаваше ли си човек да стане и да излезе в нивята да провери? Но все още времето бе доста сухо и горещо — неподходящо време за гъби. Те са също като къпините — и за едните, и за другите е необходимо да капне малко дъжд, преди да станат хубави. Скоро щяха да дойдат влажни утрини и из синорите щяха да се появят големи паяци — от тези, които имат бял кръст на гърба. Люси си спомни как Джейн Покок избяга чак на последната седалка на училищния автобус, когато зърна един, дето Люси го носеше в кибритена кутия, за да го покаже на госпожица Телънт.
P>
	Паяк, паяк в автобус се вози,
	смотаната Джейн той разтревожи,
	но докара паякът пет плюс.
P$
	Сега вече не успяваше да хване слънчевия лъч с очите си. Слънцето се бе изместило. Какво щеше да се случи днес? Четвъртък е — значи в Нюбъри има пазар. Татко ще отиде там. Докторът ще дойде, да прегледа Мама. Той има смешни очила, които се защипват за носа. Оставят му лек червеникав белег от всяка страна. Ако не бърза, сигурно ще си поговори с Люси. Докторът изглежда малко чудак, ако не го познаваш добре, но като свикнеш с него ти става симпатичен.
	Изведнъж се чу друг остър звук. Той разкъса утринната тишина, подобно на нещо, което се е разпиляло точно по средата на чистия под. Бе писък и изразяваше уплаха и отчаяние. Люси скочи от леглото и изтича до прозореца. Каквото и животно да бе изпищяло така, то явно бе съвсем наблизо. Тя се наведе навън, с висящи над пода крака и притиснат към рамката на прозореца стомах. Отдолу бе тигровата котка — точно до кучешката колиба. Хванала бе нещо — сигурно плъх, щом пищеше така.
	— Шари! — извика остро Люси. — Шари! Какво си хванала?
	Като чу гласа й, котката за момент вдигна глава, а после веднага погледна пак надолу към плячката си. Но това не бе плъх, а заек, легнал настрани, точно до кучешката колиба. Съвсем бе загазил — риташе във въздуха и изобщо не бе на себе си. После пак изпищя.
	Както бе по нощница, Люси изтича надолу по стълбите и отвори вратата. Камъчетата на пътеката й убиваха на краката и затова тя бързо премина в цветната леха. Като достигна до кучешката колиба, котката погледна нагоре и изсъска срещу нея, но продължи да притиска заека за врата, с едната си лапа.
	— Махъй се, Шари! — кресна Люси. — Жестоку животну тъковъ! Пусни го веднага!
	Тя плесна котката, която в отговор се опита да я одраска и застана с прилепнали надолу уши. Вдигна ръка отново да я плесне и котката изръмжа, избяга няколко крачки настрани, пак се спря и я изгледа намръщено и яростно. Люси вдигна заека. Той се опита да се изскубне за момент, а после целият се напрегна в ръцете й.
	— Стой мирен! — каза му Люси. — Аз нямъ да те наръня.
	Върна се обратно към къщата, със заека в ръце.
	— Къде беши, а? — обади се баща й, а ботушите му заскърцаха по плочите. — Я си погледни кръката! И нали съм ти казвал… я, какво носиш там?
	— Заек — отговори Люси, с извинителен тон.
	— По нощница и тъка нататък, търсиш си билята! И за къкво ти’й тоя заек?
	— Шъ гу отглеждам.
	— Не думай!
	— Амъ Татко, виж колко’й хубъв!
	— Нищу добро нямъ да ти донесе. Ако гу сложиш в клеткъ, само шъ умре. Не можиш да отглеждъш див заек. А ако избягъ, шъ направи всякъкви поразий.
	— Ама той е пострадъл, Татко! Котката гу бе хваналъ.
	— Котката значи си е вършилъ работатъ. Трябвало е да я оставиш да свърши — имала е право на тува.
	Люси се разплака. След като цял живот бе живяла във ферма, тя много добре знаеше, че всичко, казано от баща й, е правилно. Но се натъжи от мисълта, че заекът може така хладнокръвно да бъде убит. Вярно, тя наистина не знаеше какво да прави с него в по-далечно бъдеше. Просто искаше да го покаже на Доктора. Знаеше, че Докторът я смята за истинско селско момиче. Като му показваше разни намерени от нея неща — например яйце от щиглец или дяволска пеперуда*, пърхаща в някой буркан и изглеждаща точно като обелка от портокал, той разговаряше сериозно с нея, като с възрастен човек. А да поиска съвета му за ранен заек и после да го обсъди с него, щеше да е точно като разговор между възрастни. Дотогава баща й можеше и да отстъпи, макар това съвсем да не бе сигурно.
	[* На английски език — Painted Lady, латинското наименование е Pyrameis cardui. — Б.‍пр.‍]
	— Аз саму исках да гу покажъ на Доктора, Татко. Няма да му разрешъ да прави пакости, честна думъ. Просто е приятну да се говори с Доктора.
	Макар и никога да не бе казвал това, баща й бе горд от начина, по който тя се разбираше с Доктора. Всъщност тя бе наистина способно дете — имаше голяма вероятност да продължи да учи в класическа гимназия*, всички така му казваха. Докторът му бе споменавал един-два пъти, че тя проявява голяма разумност при събирането на разните неща, които му показва. И все пак, да иска да спаси сега един от тези проклети зайци! Както и да е, вреда няма да има, стига да не го пусне да се движи свободно наоколо.
	[* Става дума за „grammar school“ — така се наричат едни от най-добрите средни училища в Англия. — Б.‍пр.‍]
	— Защо не вземеш да направиш нещо разумно — каза баща й, — вместо да продължаваш да се червиш и да носиш заека като някоя крадла? Най-добре го затвори някъде, а после го сложи в оная стара клетка там в навеса, дето едно време държеше в нея птички.
	Люси спря да плаче и се качи по стълбите, като продължаваше да носи заека. Затвори го в едно чекмедже, облече се и отиде да вземе клетката. На връщане мина покрай кучешката колиба, за да вземе малко слама. Баща й се появи откъм дългата плевня и попита:
	— Да си виждалъ Боб?
	— Не — отговори Люси. — Къде е изчезнал?
	— Скъсъл си е въжету и е избягъл. Знаех си, че онова стару въже е вече слабо, но не мислех, че може да го скъса. Както и да е, трябва да ходя до Нюбъри тази сутрин. Ако се пуяви пак, завържи го здраву.
	— Ще внимавам за него, Татко — каза Люси. — Сега мисля, преди закуска, да ида малко при Мама.
	— Дубро момиче. Ще видиш, че утре Мама вече ще е оздравялъ.
	Доктор Адамс пристигна малко след десет часа. Люси, която си оправяше леглото и подреждаше стаята малко по-късно от обикновено, го чу как спря колата си чак при брястовете. Отиде да го посрещне, чудейки се защо не е спрял пред къщата, както правеше друг път. Той бе слязъл от колата, стоеше с ръце на гърба и гледаше надолу по алеята. Като я забеляза, извика я с малко срамежливия и забързан тон, с който тя бе свикнала:
	— Ей, Люси!
	Тя изтича нагоре. Докторът свали пенснето си и го прибра в джоба на сакото.
	— Това вашето куче ли е?
	Лабрадорецът се изкачваше по алеята. Изглеждаше определено уморен и влачеше след себе си скъсаното въже. Люси успя да улови въжето.
	— Той бе избягъл, Докторе. Никуга друг път не сме се безпокоили толкова многу за него.
	Лабрадорецът започна да души обувките на д-р Адамс.
	— Бил се е с някакво животно, както ми се струва — каза д-р Адамс. — Носът му е одраскан доста лошо, а има и следи от някакво ухапване по крака.
	— Къкво смятате, че е било тува животно, Докторе?
	— Ами, вероятно голям плъх, или може би белка. Нещо, което като го е подгонил, е започнало да се бие.
	— Тази сутрин имам заек, Докторе. Див заек. Той е жив. Измъкнах го от идна коткъ. Но мисля, че е ранен. Искъте ли да го прегледате?
	— Ами, най-добре първо да ида да прегледам г-жа Кейн — отговори Докторът. („Не каза «майка ти», обаче.“ — помисли си Люси.) — А после, ако ми остане време, ще прегледам и тоя приятел.
	Двадесет минути по-късно, Люси държеше заека — да е колкото може по-мирен, а д-р Адамс внимателно го докосваше тук-там с върховете на два пръста.
	— Ами, май не е много пострадал, доколкото разбирам — каза най-сетне той. — Няма нищо счупено. Нещо странно се е случило с едната му задна лапа, но това е било преди време и сега вече тя е повече или по-малко зараснала, поне доколкото изобщо ще се излекува. Котката го е одраскала ето тук — нали виждаш, но това не е нещо сериозно. Струва ми се, че скоро ще е съвсем добре.
	— Ама не е добре да го държа тук, нали, Докторе? Искам да кажа, в клетка.
	— А не, той няма да може да живее затворен в клетка. Ако не успее да излезе, скоро ще умре. Не, аз бих пуснал бедния приятел да си върви — освен ако не искате да го изядете.
	Люси се засмя и каза:
	— Но баща ми ще пощурее, ако го пусна някъде наоколо. Той винаги казва, че един заек означава да се появят сто и един.
	— Тогава, виж какво ще ти кажа — предложи д-р Адамс, като извади хубавия си джобен часовник на пръстите на едната ръка и го погледна от голямо разстояние (защото той имаше далекогледство). — Трябва да ида още няколко мили нагоре по пътя, за да прегледам една възрастна госпожа в Кол Хенли. Ако искаш, ела с колата — ще го пуснеш при хълма, а аз ще те докарам обратно, преди да е станало време за обед.
	Люси подскочи от радост:
	— Само ще ида да кажа на Мама.
	Като стигнаха хребета между Хълма Уотършип и Заешкия Хълм, д-р Адамс спря колата.
	— Струва ми се, че това място не е по-лошо от което и да е друго — каза той. — Тук няма как да прави кой знае какви поразии, ако се замисли човек.
	Повървяха малко на изток от пътя и Люси сложи заека на земята. Той почти половин минута остана да седи слисан на едно място, а след това изведнъж се втурна да тича в тревата.
	— Да, наистина му има нещо на едната задна лапа, нали виждаш — посочи с ръка д-р Адамс. — Но като нищо може да продължи да живее с години. Както се казва: „Роди ме, Мамо, с късмет, пък ме хвърли на смет“*.
	[* В английския оригинал игрословицата е: „Born and bred in a briar patch, Brer Fox“. — Б.‍пр.‍]
	{img:kola.jpg|#"Ако искаш, ела с колата — ще го пуснеш при хълма, а аз ще те докарам обратно, преди да е станало време за обед."}


>>	49. Леско се завръща

E>
P>
	Ний бяхме двама хитреци с късмет
	и нужда нямаше от клетва, ни обет
	за свързване на славната ни дружба.
	С по-силни връзки тя бе заздравена.
@	Робърт Грейвз, „Двамата стрелци“
P$
E$

	Макар и Ранилист в крайна сметка да се бе проявил като напълно лудо същество, все пак стореното от него не бе съвсем безполезно. Ако той не бе постъпил така, много повече зайци щяха да загинат на Хълма Уотършип. Вървейки по петите на Глухарчето и Къпината, кучето се бе изкачило по хълма толкова бързо и така тихо, че един от часовите на Кемпиън, полузаспал до една туфа трева след дългата, безсънна нощ, загина още в момента, когато тръгваше да бяга. По-късно, след като бе оставило Ранилист, кучето започна да обикаля целия скат, лаейки и втурвайки се към всеки храст или буренак наоколо. Но дотогава _ефрафците_ бяха имали време да се разпръснат и се бяха изпокрили — кой където свари. А освен това и кучето, след като така неочаквано бе одраскано и ухапано, прояви известно нежелание да влиза в следващи схватки. Най-накрая, обаче, то успя да открие и да убие заека, който на предния ден се бе наранил на парче стъкло, след което си тръгна по същия път, откъдето бе дошло и изчезна зад ръба на стръмнината.
	Не можеше и дума да става за подновяване на _ефрафската_ атака срещу селището. Всеки мислеше само как да си спаси живота. Водачът им вече го нямаше. Кучето бе насъскано срещу _ефрафците_ точно от нападнатите зайци, които те възнамеряваха да убият — в това никой не се съмняваше. Станалото напомняше за случаите с тайнствената лисица и с бялата птица. Нещо повече, Спорежа — заек с възможно най-трезвото въображение, бе чул как кучето лае под земята. Кемпиън, клекнал сред една полянка с коприва, заедно с Върбинката и още четири-пет заека, получи страхлив положителен отговор на предложението си да напуснат веднага това опасно място, където и без това бяха стояли прекалено дълго.
	Ако не бе Кемпиън, може би нито един заек нямаше да успее да се прибере в _Ефрафа_. Но дори и неговите умения за патрулиране не можаха да помогнат за завръщането у дома без загуби. Прибраха се не повече от половината от зайците, тръгнали към Хълма Уотършип. Трима-четирима бяха побягнали още при пристигането на кучето толкова далеч, че не успяха да ги открият. Така и никой не разбра, какво се е случило с тях. Заедно с Кемпиън тръгнаха да се връщат четиринадесет или петнадесет заека — не повече. Потеглиха малко преди _ни-Фрит_, в опит да пробягат възможно най-бързо дългия път до _Ефрафа_. Но не успяха да изминат цялото разстояние преди да се свечери, а скоро трябваше да се изправят и пред неща, по-неприятни от умората или понижения дух. Лошите новини се разпространяват бързо. Чак до Цезаровия Пояс и отвъд него се понесоха слуховете, че страшният генерал Ранилист и неговата _Аусла_ са претърпели пълно поражение на Хълма Уотършип и че остатъците от тази войска се влачат на юг, в лошо състояние и с притъпена бдителност. _Елилите_ започнаха да се приближават — няколко белки, една лисица, дори някой и друг котарак от близките ферми. При всяко спиране бе констатирана липсата на един или друг заек и никой не помнеше да е видял, какво се е случило с него. Сред тези безследно изчезнали бе и Върбинката. За него специално от самото начало бе ясно, че положението му е безнадеждно — какъв смисъл имаше той да се връща в _Ефрафа_, без Генерала.
	Сред всичките тези тревоги и трудности, Кемпиън запази самообладание и бдителност, внимаваше да не се изгуби никой от оцелелите, мислеше, предвиждаше опасностите и насърчаваше изтощените да не изостават. На следния ден, докато _силфлееха_ зайците от Оттатъшния Преден Знак, той премина, куцайки, кордона на часовите, с влачеща се подире му група от шест-седем заека. Самият той вече бе на прага на пълното изтощение, но все пак можа да докладва на Съвета за сполетялото ги нещастие.
	Само Кръстовчето, Магарешкият Бодил и три други заека се бяха сетили, след появата на кучето, да изтичат надолу по отблокирания подземен ход. Щом се озоваха вътре в Медената Пита, Кръстовчето веднага се предаде на Петко — заедно с другите бегълци. Петко от своя страна бе все още като унесен от дългия си транс и с усилие успя да разбере какво точно се случва. Постепенно, обаче, след като видя как петте _ефрафци_ продължават да стоят клекнали в бърлогата и като чу кучешкия лай отгоре, Петко дойде на себе си. Насочи се към изхода на прохода, където продължаваше да лежи в полусъзнание Голям Перчем и успя някак да съобщи на Зелениката и Сребърен Блясък, че обсадата е вдигната. Веднага се намериха желаещи да освободят блокираните проходи в южната стена. Така се случи, че първи в Медената Пита проникна Синчеца и в продължение на много дни след това той все продължаваше да усъвършенства своята имитация на сцената, как капитан Петко контролира цяла тълпа _ефрафски_ пленници — „подобно на синигер, обикалящ около група чавки, които си сменят перушината“, както той се изрази.
	Но точно тогава никой не се интересуваше особено от пленниците — всички мисли бяха насочени към Голям Перчем и Леско. Голям Перчем изглеждаше смъртно ранен. С кървави рани на поне дванадесет места, той продължаваше да лежи със затворени очи в защитавания от него проход и нищо не отговори, когато _Хайзънтлей_ му каза, че _ефрафците_ са победени и селището е спасено. Като мина малко време, зайците внимателно разшириха прохода и в течение на целия ден зайките, една по една, стояха при него, лижеха му раните и се вслушваха в тихото му и неритмично дишане.
	Но преди това, Къпината и Глухарчето бяха успели да си пробият път през тунела на _Киа_ (който не бе запушен много здраво) и разказаха своята история. Глухарчето не знаеше какво се бе случило с Леско, след като кучето се бе отскубнало от колибата. В ранния следобед всички започнаха да се боят от най-лошото. Най-сетне Съдинката, силно развълнуван и тревожен, настоя да тръгне към Нътхенгър. Петко веднага реши да го придружи и така двамата заедно излязоха от буковата горичка и се насочиха на север. Бяха изминали съвсем кратко разстояние, когато Петко се покачи на един мравуняк да огледа наоколо и забелязаха как се приближава един заек, откъм билото на запад. И двамата се затичаха към него и познаха Леско. Петко отиде да го посрещне, а Съдинката се втурна обратно към Медената Пита, за да съобщи добрата новина.
	Веднага щом научи за всичко случило се, включително и каквото имаше да каже Кръстовчето, Леско нареди на Зелениката да тръгне с два-три заека и да установи със сигурност, дали _ефрафците_ наистина са си тръгнали. А самият той отиде при прохода, където лежеше Голям Перчем. Щом се появи там, _Хайзънтлей_ вдигна глава, погледна го и каза:
	— Той преди малко бе буден, Леско-Ра. Попита къде си. А после се оплака, че много го боли ухото.
	Леско допря нос до потъмнялата козина над главата. Кръвта се бе съсирила и бе образувала остри стрелички, които го убодоха по носа. После каза:
	— Ти успя, Голям Перчем. Те всички избягаха.
	Известно време Голям Перчем не се помръдна. После отвори очи, повдигна глава, наду бузите си и започна да души двата заека пред себе си. Нищо не каза и Леско се запита, дали го е разбрал. Но най-накрая Голям Перчем прошепна:
	— Свършил Гу’син Ранилист, да?
	— Да — отговори Леско. — Дойдох да ти помогна да _силфлееш_. Това ще ти се отрази добре, а освен това вън ще можем по-добре да ти почистим раните. Хайде ела — навън е чуден следобед, всичко е в слънце и листа.
	Голям Перчем се надигна и залитна напред в разрушената Медена Пита. Там се свлече на пода, направи малка почивка, отново се изправи и стигна до подножието на тунела на _Киа_.
	— Мислех, че ме е убил — каза той. — Повече няма да се бия — стига ми толкова. Ами ти, твоят план успя, Леско-Ра, нали така? Браво! Кажи ми какъв беше планът. И как успя да се прибереш от фермата?
	— Един човек ме докара с _хрудуду_ — отговори Леско. — Почти дотук.
	— А останалото разстояние си прехвърчал, предполагам, с горяща бяла пръчица в уста? Хайде, Леско-Ра, кажи ми какво стана наистина. Какво ти е, _Хайзънтлей_?
	— О! — възкликна _Хайзънтлей_ с втренчен поглед. — О!
	— Какво има?
	— Ама значи това наистина се случи!
	— Какво се случи?
	— Той наистина се е върнал с _хрудуду_. Аз го бях видяла как идва, през онази нощ в _Ефрафа_, когато бях с теб, в твоята бърлога — помниш ли?
	— Помня — отговори Голям Перчем. — Помня също и какво ти казах тогава — че най-добре ще е да разкажеш всичко на Петко. А това и сега е добра идея — хайде да идем и да го направим. И ако той ти повярва, Леско-Ра, тогава и аз ще ти повярвам.


>>	50. И накрая

E>
	Тъй като съм убедена, че несправедливата намеса на Генерала не само не навреди на тяхното щастие, а всъщност значително допринесе за него, защото им позволи да се опознаят по-добре и засили любовта им, оставям на тези, които се интересуват, да определят…
@	Джейн Остин, „Абатството Нортангър“
E$

	Бе хубава и ясна октомврийска вечер, около шест седмици по-късно. При все, че листата още стояха по клоните на буковете и слънцето грееше с топлите си лъчи, усещаше се една нарастваща пустота из широкото пространство на хълма. Цветята бяха намалели. Тук-там сред тревата се показваше по някой жълт очеболец, закъсняла камбанка или пък се виждаха моравите цветове на кафяви снопчета усойче. Но повечето растения, които още можеха да се забележат, бяха вече във фазата с узрели семена. Покрай края на горичката, едно островче с див повет изглеждаше отдалеч като кълба пушек — до такава степен всичките благоуханни поветови цветове бяха заприличали на старческа брада. Дори песните на насекомите бяха намалели и се чуваха на пресекулки.
	Широките пространства с висока трева, които преди изглеждаха като лятна джунгла, сега бяха почти опустели, само тук-там някой забързан бръмбар или задрямал паяк напомняха за хилядите им обитатели през лятото. Комарите все още танцуваха в ясния въздух, но лястовиците — бързолети, които преди пикираха подире им, сега вече бяха отлетели и, вместо пронизителните им викове, се чуваше само цвърченето на една червеношийка, кацнала на върха на близкото дряново дърво. Полята под хълма бяха изцяло ожънати. Една от нивите дори бе вече изорана и краищата на синора се очертаваха с еднообразен отблясък, ясно забележим откъм хълма. Небето също бе опустяло, с отслабнала яркост, подобна на отблясъка на вода. През юли, наситено синият простор се виждаше току до зеленината на дърветата, а сега синият цвят бе избледнял дори и нависоко в небето, а слънцето се плъзгаше на запад в по-ранен час. Веднъж стигнало там, то вече даваше признаци за приближаващия студ, като залязваше бавно и сънливо, по-голямо от друг път и тъмночервено на цвят — подобно на шипковите плодове. Южният вятър започна да застудява и пожълтелите букови листа зашумяха с доста по-крехък и рязък звук, в сравнение с нежното шумолене от предишните дни. Настанало бе времето на тихите заминавания, на отпътуването на всички, които не могат да издържат суровата зима.
	Много човешки същества твърдят, че харесват зимата. Но истината е, че те харесват своето чувство на защитеност от нейните несгоди. За тях не съществува проблемът с изхранването през този сезон. Те си имат печки и топли дрехи. Зимата не може да им навреди и това увеличава самочувствието им за интелигентност и осигуреност. Но за птиците и животните, както и за бедните хора, зимата е съвсем друго нещо. Зайците, подобно на повечето диви животни, изживяват големи изпитания. Действително, те са по-добре от някои други същества, защото някаква храна за тях винаги има на разположение. Но като навали сняг, те остават под земята дни наред и се хранят само от преживянето на пелети. През зимата те по-често боледуват. Студът понижава тяхната жизненост. И все пак, често бърлогите са топли и уютни, особено ако са добре населени. Всъщност зимата е сезон на по-активно чифтосване, в сравнение с късното лято и есента, а периодът на най-голяма плодовитост на зайките започва от февруари. Има и хубави зимни дни, когато _силфлеенето_ отново се превръща в приятно занимание. А що се отнася до авантюристичните натури, за тях и тогава набезите в зеленчуковите градини си имат своето очарование. Под земята също има интересни занимания — разказване на истории, игри (на камъчета и други подобни). Изобщо, за зайците зимата си остава това, което е била и за хората в средновековието, а и в други отдавна отминали епохи — труден сезон, но все пак поносим за справящите се, при това не съвсем лишен от известни компенсации.
	Леско и Петко бяха седнали заедно със Зелениката, Сребърен Блясък и Кръстовчето, недалеч от западния край на буковата горичка, под лъчите на залязващото слънце. На _ефрафските_ пленници бе разрешено да се присъединят към селището и след едно колебливо начало, когато всички се отнасяха към тях с подозрение, те започнаха да свикват с тукашния живот, главно защото Леско бе твърдо решен да стане така.
	От нощта на обсадата насам, Петко започна да прекарва много време сам и дори като идваше в Медената Пита или участваше в сутрешното или вечерно _силфлеене_, пак често беше мълчалив и угрижен. Както веднъж каза Синчеца: „Той гледа към теб с такова мило и приятелско изражение, а всъщност не те вижда“. Всеки вече усещаше посвоему, че Петко все повече и повече, независимо дали иска това или не, се ръководи от ритъма на този тайнствен свят, за който веднъж бе споменал на Леско в края на юни — по времето, когато прекараха няколко дни в подножието на хълма. Дори Голям Перчем веднъж каза (тогава Петко отсъстваше от Медената Пита точно във времето за разказване на истории), че Петко е заплатил за победата над _ефрафците_ по-скъпо дори и от него. При все това, Петко бе предано привързан към неговата зайка — _Вилтурил_, а тя започна да го разбира почти толкова добре, колкото само Леско можеше.
	Съвсем близо до буковата горичка си играеха в тревата новородените зайчета на _Хайзънтлей_ — четири на брой. За пръв път ги бяха извели да пасат преди около седем дни. Ако _Хайзънтлей_ бе имала и втора бременност, тя по това време вече щеше да ги остави да се грижат сами за себе си. Но тъй като случаят не бе такъв, тя сега пасеше наблизо, наблюдаваше играта им и от време на време се намесваше, като плясваше най-силния и го възпираше, да не тормози останалите.
	— Те са много добро поколение, да знаете — каза Зелениката. — Надявам се да имаме повече като тях.
	— Не можем да очакваме много нови деца до края на зимата — отговори Леско, — но се надявам да се появят все пак и още.
	— Всичко можем да очакваме, както ми се струва — възрази Зелениката. — Три раждания през есента! Да сте чували да се е случвало подобно нещо преди? _Фрит_ не е имал предвид зайците да се чифтосват посред лято.
	— Не знам точно как стоят нещата при Детелина — каза Леско. — Тя е питомен заек и може би за нея е естествено да се чифтосва по всяко време. Но за _Хайзънтлей_ и _Вилтурил_ съм сигурен, че заченаха посред лято, защото не са водили естествен живот в _Ефрафа_. Впрочем, те са единствените две _ефрафки_, които родиха засега.
	— Ако става въпрос, _Фрит_ никога не е имал предвид и да се бием посред лято — отбеляза Сребърен Блясък. Всичко случило се е неестествено — боевете, чифтосването, и то все заради Ранилист. Ако той не бе неестествен, чудя се тогава, кой ли е?
	— Голям Перчем имаше право като каза, че той изобщо не се държеше като заек — потвърди Зелениката. — Той бе борбено животно — свирепо като плъх, или може би като куче. Той се би, защото считаше боя за по-безопасен от бягството. Наистина бе смел. Но това съвсем не бе естествено — затова и в крайна сметка точно тази негова черта го погуби. Опита се да стори нещо, което _Фрит_ никога не е възнамерявал да бъде извършено от който и да е заек. Струва ми се дори, че той би ловувал като някой _елил_, ако имаше тази възможност.
	— Той не е загинал, да знаете! — обади се Кръстовчето.
	Останалите замлъкнаха.
	— Не е спрял да тича — продължи Кръстовчето развълнувано. — Да сте видели трупа му? Не сте. Някой изобщо да го е виждал? Не е. Него нищо не можеше да го убие. Той направи зайците по-велики от всякога — по-смели, по-умели, по-хитри. Знам, че скъпо заплатихме за това. Някои загинаха. Но си заслужаваше да се гордеем, че сме _ефрафци_. За пръв път в историята зайците не хукваха веднага да бягат. _Елилите_ започнаха да се страхуват от нас. И всичко това се дължеше на Ранилист — само на него, на никой друг. Ние не го заслужавахме. Можете да сте сигурни, че си е отишъл, за да основе ново селище — някъде другаде. Но никой _ефрафски_ офицер няма да може да го забрави.
	— Сега, виж какво ще ти кажа… — започна да отговаря Сребърен Блясък.
	Само че Леско веднага го прекъсна и каза на Кръстовчето:
	— Не бива да казваш, че не сте го заслужавали. Вие сторихте за него всичко, което е във възможностите на зайците, а дори и много повече. Ами колко много неща научихме от вас! Що се отнася до _Ефрафа_, чух, че под ръководството на Кемпиън селището се развива добре, макар и някои неща да са се промениш. И слушай какво ще ти кажа — напролет, ако не греша, тук вече ще имаме прекалено много зайци, за да се чувстваме комфортно. Смятам да насърча някои младежи да започнат да изграждат ново селище, между нашето и _Ефрафа_. Надявам се, че и Кемпиън ще е готов да изпрати там няколко от своите зайци. Точно ти си най-подходящ, за да поемеш ръководството на това начинание.
	— Няма ли да е трудно да се уреди всичко това? — запита Зелениката.
	— Не и след като дойде _Киа_ — отговори Леско, докато всички започнаха полека да подскачат обратно към дупките в североизточния ъгъл на горичката. — Той ще се появи в някой зимен ден, като започнат бурите при неговата Голяма Вода. _Киа_ ще може да отнесе послание до Кемпиън за съвсем кратко време — колкото на теб ти е нужно, за да изтичаш до желязното дърво и да се върнеш.
	— В името на _Фрит_ в листата, а аз пък се сещам за някой, който много ще се зарадва да го види! — възкликна Сребърен Блясък. — Някой, който не е много далеч оттук.
	Бяха достигнали източния край на горичката и тук, на открита и все още огряна от слънцето поляна, една малка групичка от три млади заека — по-големи от децата на _Хайзънтлей_, бяха приклекнали във високата трева и слушаха един тромав ветеран, с наранено ухо и белези по цялото тяло. Това не бе никой друг, а самият Голям Перчем — в ролята на капитан на една много безгрижна _Аусла_. А младите зайци — синовете на Детелина, изглеждаха вече като истински здравеняци.
	— О, не, не, не, не! — викаше тъкмо в този момент Голям Перчем. — О, мои човка и криле, това няма да свърши работа! Ти как се казваше? Заешките Уши? Виж какво. Представи си, че аз съм котарак и съм те забелязал в края на градината си, как ми изяждаш марулите. И така, какво ще направя аз? Дали ще се запътя спокойно към теб по средата на пътеката, размахвайки опашка? А, така ли ще направя?
	— Моля, сър, аз никога не съм виждал котарак — отговори младият заек.
	— Не, наистина не си — съгласи се сърцатият капитан. — Виж сега, котаракът е страшно животно, с дълга опашка. Покрит е с козина, има наежени мустаци, а когато се бие, издава свирепи и злобни звуци. И е хитър, разбираш ли?
	— О, да, сър — отвърна младият заек.
	А след малко допълни учтиво:
	— А Вие да не сте си загубил опашката?
	— Ще ни разкажете ли за боя в бурята, сър? — запита друг от младите зайци. — И за водния тунел?
	— Да, по-нататък — отговори неумолимият инструктор. — Виж сега, аз съм котарак, разбра ли? Заспал съм на слънце. И ти трябва да преминеш покрай мен. Хайде сега…
	— Абе, малко се занасят с Голям Перчем — засмя се Сребърен Блясък, — но иначе биха сторили всичко за него.
	Зелениката и Кръстовчето вече бяха слезли под земята, но Сребърен Блясък и Леско решиха още малко да постоят на слънце.
	— Мисля, че всички така бихме направили — отговори Леско. — Ако не бе той тогава, кучето щеше да пристигне прекалено късно. Ранилист и цялата му група вече нямаше да са над земята. Щяха отдавна да са слезли долу и да довършват това, за което бяха дошли.
	— Той всъщност победи Ранилист, така си беше! — възкликна Сребърен Блясък. — Бе го победил, още преди да се появи кучето. Точно това се готвех да кажа преди малко, но предполагам, че стана по-добре, дето замълчах.
	— Чудя се, как ли напредват работите с онази зимна бърлога там надолу по хълма? — запита се Леско. — Тя ще ни е необходима, щом застудее. Тази дупка в покрива на Медената Пита много обърква нещата. Сигурно някой ден естествено ще се затвори, но дотогава ще причинява големи неудобства.
	— А, ето че се задават и копачите — забеляза Сребърен Блясък.
	Иззад хребета се появиха Съдинката и Синчеца, заедно с три-четири зайки.
	— А-ха, а-ха, Леско-Ра, Леско-Ра — започна да декламира Синчеца. — Бърлога уютна прокопана е, без бръмбар, охлюв гол или червей. Щом сняг завали, ще слезем долу ний…
	— И колко много на вас ще дължим ний тогаз — завърши стихчето Леско. — Това съвсем сериозно го казвам. Дупките добре ли са скрити?
	— Точно като в _Ефрафа_, бих казал — отговори Синчеца. — Впрочем, нося една тук, да ти я покажа. Виждаш я, нали? Не? Е, значи наистина са добре скрити. Ама я погледнете Голям Перчем, с онези малчугани там. Знаете ли, че ако сега той се появи в _Ефрафа_, няма да знаят в кой Знак да го поставят. Ами че той има белези на местата на всичките знаци.
	— Ще дойдеш ли с нас, Леско-Ра, при онази страна на горичката, дето се огрява от залязващото слънце? — предложи Съдинката. — Нарочно се връщаме по-рано, за да постоим малко на слънце, преди да се стъмни.
	— Добре — съгласи се добродушно Леско. — Ние със Сребърен Блясък тъкмо се връщаме оттам, но с радост бихме се поразходили още малко.
	— Нека отидем до онази малка падинка, където навремето открихме _Киа_ — предложи Сребърен Блясък. — Там ще сме на завет от вятъра. Спомняте ли си как той отначало започна да ни ругае и се опита да ни клъвне?
	— Ами как му носихме червеи? — допълни Синчеца. — Недей да пропускаш това.
	Като доближиха падинката, обаче, чуха звуци, които показваха, че тя не е празна. Очевидно на някои от другите зайци им бе хрумнала същата идея.
	— Дали да не се приближим, без да ни забележат — предложи Сребърен Блясък. — В истински Кемпиънов стил. Хайде!
	Приближиха се много тихо, откъм подветрената страна. Надникнаха над ръба на падинката и забелязаха _Вилтурил_ и четирите й деца, как лежат на слънце. Майката разказваше история на малките зайчета.
	— И така, след като преплували реката — продължи да разказва _Вилтурил_, — _Ел-Ахрейра_ повел народа си в тъмнината, през едно диво и самотно място. Някои от зайците се страхували, но той знаел пътя и на сутринта ги довел благополучно до красиви зелени поля, с хубава и сладка трева. И тук те открили селище — но селището било омагьосано. Всички зайци в това селище били подвластни на зловещо заклинание. Носили бляскави яки на вратовете си, пеели като птици, а някои от тях дори можели да летят. Но колкото и изящни да изглеждали на външен вид, сърцата им били в тъмнина и вцепенение. Като ги видели, приятелите на _Ел-Ахрейра_ си казали: „Я, вижте тези чудни зайци на принц Дъга! Те самите са като принцове. Хайде да заживеем с тях, за да се превърнем и ние в принцове.“
	_Вилтурил_ погледна нагоре и забеляза новодошлите. Спря се за момент, а после пак продължи:
	— Но _Фрит_ се явил на Зайофейкал насън и го предупредил, че селището е омагьосано. Затова Зайофейкал започнал да копае земята, за да открие къде е заровено заклинанието. Много дълбоко копал той и трудно било търсенето, но в края на краищата открил злото заклинание и го измъкнал навън. Всички побягнали от него, но то се превърнало в огромен плъх и се втурнало след _Ел-Ахрейра_. Той се сбил с плъха, мятал го нагоре-надолу, докато най-сетне успял да го хване под ноктите си и тогава плъхът се превърнал в голяма бяла птица, която му проговорила и го благословила.
	— Аз като че ли знам тази история — прошепна Леско, — но не мога да се сетя, къде съм я чувал.
	Синчеца седна на тревата и почеса врата си с единия си заден крак. Малките зайчета завъртяха глави и само след миг пролазиха извън падинката, втурнаха се към Леско от всички страни и записукаха:
	— Леско-Ра! Леско-Ра!
	— Е, чакайте за малко — опита се да ги спре Леско. — Аз не съм дошъл тук да участвам в боевете между такива здравеняци като вас! Нека да чуем как продължава историята.
	— Но един човек идва на кон, Леско-Ра — каза едно от малките зайчета. — Не трябва ли да се скрием в гората?
	— Откъде знаеш? — попита Леско. — Аз нищо не чувам.
	— Нито пък аз — каза Сребърен Блясък, който бе наострил уши.
	Малкото зайче се затрудни в отговора си.
	— Не знам как съм разбрал, Леско-Ра — каза то, — но съм сигурен, че не греша.
	Изчакаха известно време, докато червеното слънце се спускаше надолу към хоризонта. Най-сетне, тъкмо когато _Вилтурил_ се готвеше да продължи да разказва, чуха далечен тропот на копита и един конник се появи на запад. С лек галоп по конската писта, конникът се насочи към хълма Кенън Хийт.
	Той нас няма да ни закача — обади се Сребърен Блясък. — Не е необходимо да бягаме — просто ще ни отмине. Но ти си голям чудак, млади _Триар_, щом успя да го усетиш толкоз отдалеч.
	— А, той често прави подобни неща — обясни _Вилтурил_. — Онзи ден ми разказа как изглеждат реките — бил видял една насън. Това е наследственост от Петко, нали разбирате? Какво друго би могло да се очаква, при такава наследственост?
	— Наследственост от Петко? — възкликна Леско. — Е, докато тя присъства тук, смея да кажа, че всичко ще е наред. Ама сега май взе да става студено, нали? Хайде, нека да слизаме под земята и да чуем останалата част от тази история в уютна и топла бърлога. Погледнете, ей го Петко там на ската. Кой ще стигне при него пръв?
	След няколко минути вече не се виждаше нито един заек на хълма. Слънцето залезе зад височината Ледъл и на изток, в настъпилия сумрак, започна да се вижда блясъкът на есенните звезди — Персей и Плеадите, Касиопея, белезникавото съзвездие Риби и големият квадрат на Пегас. Вятърът захладня и скоро хиляди листа започнаха да запълват канавките и падините, както и да се носят по затревените пространства. Вече под земята, разказът продължи.


>	Епилог

E>
P>
	Той надалеч прозря,
	на времената в служба, а и от най-дръзките
	бе той обучен; и дълго той живя,
	но възраст старческа на двама ни се отрази
	и от актьорската игра ни тя извади…
@	Джейн Остин, „Абатството Нортангър“
P$
E$
E>
	Той бе част от моя сън, разбира се, но от друга страна, и аз също бях част от неговия сън.
@	Луис Керъл, „Алиса в огледалния свят“
E$

	„И какво се случи накрая?“ — ще запита читателят, проследил всичките приключения на Леско и приятелите му и завърнал се с тях в селището, където Петко ги бе довел от Сендълфордските поля. Мъдрият г-н Локли вече ни е обяснил, че зайците живеят обикновено две до три години. Разбира се, той знае всичко за зайците. При все това, Леско живя по-дълго от този срок. Той изживя няколко спокойни лета — както казват в нашата част на света, и се научи да разпознава всички промени по хълмовете, като се започне от пролетта, чак до зимата и отново до следващата пролет. Видя повече малки зайчета, отколкото можеше да запомни. Дори понякога, като си разказваха приказки в някоя слънчева вечер, покрай буковата горичка, вече не успяваше точно да си припомни, дали те се отнасят за него, или за някой друг заешки герой от отминалите времена.
	Заешкото селище процъфтя, както впрочем и новото селище при Цезаровия Пояс — където половината от жителите бяха от Уотършип, а другата половина — от _Ефрафа_. Идеята за това ново селище бе хрумнала на Леско в онази ужасна вечер, докато отиваше да преговаря с генерал Ранилист и се бе опитал така да спаси другарите си. Главен Заек в новото селище стана Кръстовчето, но до него бяха винаги готови със съвет Ягодата и Зърнастеца. А и Кръстовчето вече бе научил някои нови неща — не поставяше знаци по зайците и само в много редки случаи се разпореждаше за провеждането на Далечен Патрул. Кемпиън с готовност се съгласи да изпрати в новото селище зайци от _Ефрафа_ и първата група бе водена не от някой друг, а от капитан Омайниче, който се държа разумно и изпълни отлично задачите си.
	Генерал Ранилист никога повече не бе видян. Но, без съмнение, казаното от Кръстовчето бе вярно — никой не бе намерил трупа му. Затова, възможно бе и наистина този необикновен заек да бе тръгнал да скита нанякъде и да живее свирепия си живот на друго място, като се противопоставя на _елилите_ не по-зле от едно време. _Киа_, когато бе помолен да го потърси при полетите си над хълмовете, отговори само: „Тоз проклет заек, аз не го вижда, аз не го иска!“ Като изминаха няколко месеца, никой в Уотършип вече не помнеше и не се интересуваше особено, дали той самият или неговата съпруга произлизат от един или двама _ефрафски_ родители, или изобщо нямат _ефрафска_ кръв. И все пак си остана легендата, че някъде отвъд хълма живее грамаден и самотен заек, гигант, който гони _елилите_ сякаш са мишки и понякога отива да _силфлее_ на небето. И ако се случеше да се появи някаква голяма опасност, той щеше да се върне и да се бие за тези, които почитат името му. А майките пък казваха на малките зайчета, че ако не слушат, ще дойде да ги вземе Генералът — онзи Генерал, който е пръв братовчед на самия Черен Заек. Такъв се оказа паметникът на Ранилист. Впрочем, най-вероятно той не би останал недоволен от него.
	В една мразовита и ветровита мартенска утрин, не мога да кажа точно колко пролети по-късно, Леско дремеше и започваше да се събужда в бърлогата си. Напоследък доста време прекарваше в нея, защото чувстваше вече по-силно студа, а и не можеше да тича и да улавя миризмите, както едно време. Бе сънувал странен сън — нещо за дъждове и за цъфнали брястове, когато изведнъж се събуди и видя, че при него има и друг заек. Сигурно бе някой млад заек, дошъл да иска съвет. Часовоят отвън в подземния ход не би трябвало да го пусне, без първо да попита. „Няма нищо“ — помисли си Леско. Вдигна глава и каза:
	— Сигурно искаш да говориш с мен.
	— Да, за това съм дошъл — отговори другият заек. Ти ме познаваш кой съм, нали?
	— Да, разбира се — отговори Леско, с тайната надежда, че след миг ще успее да се сети кой е.
	После изведнъж забеляза, в тъмнината на бърлогата, как ушите на странника светят с едва доловим сребърен блясък.
	— Напоследък си уморен — каза странникът, — но аз мога да оправя нещата. Дошъл съм да те попитам, дали би желал да се присъединиш към моята _Аусла_. Всички ще се радваме, ако дойдеш при нас, а и на теб наистина ще ти хареса. Ако си готов, би могло да тръгнем още сега.
	Те излязоха, минаха покрай младия часови, който изобщо не обърна внимание на посетителя. Навън грееше слънце и, въпреки студа, няколко зайци и зайки бяха излезли да _силфлеят_. Гледаха да стоят на завет, докато хрупаха стръковете пролетна трева. На Леско му се стори, че няма да се нуждае повече от тялото си, така че го остави да лежи на края на канавката, но се спря за момент — да погледне зайците си и да свикне с необичайното усещане, че неизтощима сила и бързина се вливат от него в младите им, загладени тела и будни сетива.
	— Няма нужда да се тревожиш за тях — каза спътникът му. — Те ще са много добре, а също и хиляди други като тях. Ако дойдеш с мен, ще ти покажа какво имам предвид.
	После той се покачи на върха на склона с един-единствен, мощен скок. Леско го последва. И така, те бързо се понесоха заедно и прекосиха с лекота горичката, където първите бледожълти примули започваха вече да цъфтят.

>	Приложение

T>
#	Таблица на съответствие на имената в българския превод с имената в английския оригинал (по азбучен ред)
!	№ | Имена в българския превод | Имена в английския оригинал
	1 | Бартсия | Bartsia
	2 | Боровите Иглички | Pine-needles
	3 | Великденчето | Speedwell
	4 | Вилтурил | Vilthuril
	5 | Вирнатото Носле | Nose-in-the-Air
	6 | Вълшебното Куче | Fairy Wogdog
	7 | Върбата | Willow
	8 | Върбинката | Vervain
	9 | генерал Ранилист | General Woundwort
	10 | Глухарчето | Dandelion
	11 | Голям Перчем (_Тлайли_) | Bigwig (_Thlayli_)
	12 | Гръмотевицата | Thunder
	13 | Детелина | Clover
	14 | Ел-Ахрейра (_Елил-Храир-Ра_, принца с хиляда врагове) | El-ahrairah (_Elil-Hrair-Rah_, The prince with a Thousand Enemies)
	15 | Жълтурчето | Celandine
	16 | Жълъда | Acorn
	17 | Заешките Уши | Scabious
	18 | Зайофейкал | Rabscuttle
	19 | Златния Дъжд | Laburnum
	20 | Зърнастеца | Buckthorn
	21 | Игликата | Cowslip
	22 | Йона (таралеж) | Yona the hedgehog
	23 | капитан Върболист | Captain Loosestrife
	24 | капитан Еспарзета | Captain Sainfoin
	25 | капитан Зеленика | Captain Holly
	26 | капитан Кемпиън (Пукащия) | Captain Campion
	27 | капитан Кервил (кервел, шушан) | Captain Chervil
	28 | капитан Паче Гнездо | Captain Bugloss
	29 | капитан Салеп | Captain Orchis
	30 | капитан Синап | Captain Charlock
	31 | капитан Слез | Captain Mallow
	32 | Киа | Kehaar
	33 | Крал Дарзин | King Darzin
	34 | Крепис | Hawkbit
	35 | Кръстовчето | Groundsel
	36 | Къпината | Blackberry
	37 | Лавър | Laurel
	38 | (стария) Лайкучка | (old) Feverfew
	39 | Ленивчето | Moneywort
	40 | Леско | Hazel
	41 | Луличката | Toadflax
	42 | Лютичето | Butterbur
	43 | Магарешкият Бодил | Thistle
	44 | Младият Заешки Уши | Young Scabious
	45 | Младият Триар | Young Threar
	46 | Нилдро-хаин (Косова Песен) | Nildro-hain (song of the blackbird)
	47 | Нелтилта | Nelthilta
	48 | Нощна Сянка | Nightshade
	49 | Огнивчето | Pimpernel
	50 | Омайничето | Avens
	51 | Орехчо (име, с което Триара погрешно нарича Леско) | Walnut
	52 | Очеболеца | Silverweed
	53 | Петко | Fiver
	54 | Принц Дъга | Prince Rainbow
	55 | (лечебен) Ранилист | Betony
	56 | Ригана | Marjoram
	57 | Роузби Джаф | Rousby Woof
	58 | Сенка | Haystack
	59 | Синчеца | Bluebell
	60 | Снежинко | Snowdrop
	61 | Спорежа | Ragwort
	62 | Сребърен Блясък | Silver
	63 | Съдинката (_Хлао-ру_) | Pipkin (_Hlao-roo_)
	64 | Тетутинанг (движещи се листа) | Thethuthinang (Movement-of-leaves)
	65 | Трейонлоза | Thrayonlosa
	66 | Триара (лорд Калиново Дърво) | The Threarah (Lord Rowan Tree)
	67 | Фиорин | Fiorin
	68 | Фрит | Frith
	69 | Хайзънтлей (Блестяща като роса) | Hyzenthlay (hine-Dew-Fur)
	70 | Хеуок (фазан) | Hawock the pheasant
	71 | Хуфса | Hufsa
	72 | Чемшира | Boxwood
	73 | Черният Аварин | Blackavar
	74 | Черният заек от _Инле`_ | The Black Rabbit of _Inlé_
	75 | Шари (котката тигрова порода) | Tab (the tabby cat)
	76 | Ягодата | Strawberry
	77 | Ясена | Ash
T$
