	В едно село расла хубава мома Богданка. Тя била едничко галено чедо на майка.
	Порасла Богданка, станала хубава мома, но нищо не умеела да работи.
	Почнали да идат сватове да я искат за снаха. Майка й на всички казвала:
	— Наша Богданка е галена. Тя не е научена да работи.
	Щом чуели това, сватовете се връщали.
	Дошъл веднаж един старец и казал:
	— Чух, че имате хубава мома. Дойдох да я искам за снаха.
	Майката и нему казала същото:
	— Наша Богданка е много галена. Тя нищо не знае да работи…
	— Нищо — рекъл старецът, — у нас никой никого не кара на работа. Който иска — работи, който не ще — така си седи.
	След седмица-две станала сватбата…
	Старецът имал трима синове и две снахи.
	На другия ден след сватбата всички се заловили за работа. Само невястата стояла пременена и нищо не похващала.
	Дошло време за обяд. Събрали се всички и седнали на трапезата. Седнала и Богданка. Другите снахи донесли гозбата и сложили пред свекъра хляб. Той взел питата, разчупил я на парчета и я раздал.
	— А за невястата? — рекла свекървата.
	— Тя не е гладна — отвърнал старецът. — Когато човек не работи, не огладнява.
	След обяд всички пак започнали работата. Невястата седяла и нищо не похващала.
	Събрали се да вечерят.
	Старецът взел питата, разчупил я и пак я раздал.
	— А на Богданка? — запитала свекървата.
	— Тя не е гладна — отговорил старецът. — Когато човек не работи, не огладнява.
	Вечеряли, поприказвали кой какво ще работи на другия ден и легнали да спят.
	Легнала и невястата, но гладно спи ли се? Едвам дочакала да съмне, тя станала тихичко, измила си очите, измела двора, издоила кравите, изкарала телците.
	Станали и другите и като видели невястата, спогледали се и се усмихнали.
	На обяд невястата сложила първа трапезата и седнала последна.
	Старецът разчупил питата, подал едно голямо парче на невястата и рекъл:
	— Ти, невясто, днес работи най-много, ето и за тебе от питата.
	Изминала се седмица-две. Невястата по цял ден шетала. На третата седмица родителите й дошли на гости. Съгледали ги отдалеч и излезли на двора да ги посрещнат.
	Невястата припнала най-напред, отворила портите и тихо им зашушнала:
	— Мамо… Тате… Слизайте по-скоро от колата и се хващайте за работа. Тука не е като у дома. Тука, който не работи, не му дават да яде!…
