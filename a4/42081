	Веднъж Хитър Петър отишъл в едно село. Двама лъжци, които се мислели за много умни, почнали да се подмилкват около него. Те донесли вино, храна и една печена гъска.
	Двамата лъжци предложили, който през нощта сънува най-страшен сън, той да изяде гъската. Хитър Петър се съгласил. През нощта Хитър Петър станал и изял гъската. На сутринта първият лъжец разказал съня си:
	— Сънувах, че съм се изкачил на седмото небе. Като погледнах надолу, свят ми се зави.
	— А аз сънувах, че земята се разцепи и паднах в пъкъла — казал вторият.
	Хитър Петър им рекъл:
	— Като ви видях, че сте отишли толкова далече, помислих, че няма да се върнете скоро и изядох гъската, за да не се вмирише.
