E>
	Ако никога не се бе появил на този свят, нямаше да прочетеш това.
	И нямаше да има значение. И когато вече няма да те има, ще е сякаш че никога не е трябвало да го четеш. Без значение е. Но сега, докато четеш, се случва нещо:
	То поглъща лакомо няколко секунди от времето ти като животинче, обрасло с букви, и премлясквайки, прегражда пътя между теб и твоята следваща минута. Никога няма да си я върнеш.
	Хрупа невъзмутимо и поглъща микроорганизмите на времето. Никога няма да се засити.
	Нито пък ти.
@	Тур Улвен
E$


D>
	С благодарност към Терие Рингста и Тур Бюксру
D$


>
	_Общинският съвет. Четвърти септември, 16:00 ч._
	_Якоб Скаре погледна часовника си. Смяната му беше свършила. Той обаче измъкна една книга от вътрешния си джоб и прочете стихотворението на първата страница. „Като да играеш «Virtual Reality*» — помисли си. — Пуф! И се озоваваш в друг пейзаж“. Вратата към коридора стоеше отворена и той изведнъж получи усещането, че някой го изучава с поглед. Жената стоеше извън зрителното поле, покривано от отличното му периферно зрение. Чисто и просто едно друго съзнание докосваше неговото. Съвсем слаба и почти недоловима вибрация, която накрая го достигни. Затвори книгата._
	[* Virtual Reality. (англ.) — Виртуална реалност. — Бел.прев.]
	_— Мога ли да ви помогна?_
	_Тя не се помръдна, само стоеше и се взираше в него със странен поглед. Скаре погледна напрегнатото лице и си помисли, че му изглежда много познато. Не беше вече съвсем млада, някъде под шейсетте, облечена в палто и тъмни боти. На шията имаше шал. Част от десена се виждаше под брадичката й. Контрастираше силно с всичко, което тя вероятно можеше да покаже като бързина и елегантност. Беше на състезателни коне с разноцветни жокеи на тъмен син фон. Издадената й брадичка изтегляше допълнително надолу широкото й безизразно лице, веждите й бяха тъмни и почти сключени. Притискаше дамска чантичка към корема си. Но най-забележителното в нея беше погледът й. Насред бледото лице се намираха две светещи очи. Държаха го със страшна сила и той не можеше да премести погледа си. Тогава си я спомни. „Странна среща — помисли си и зачака напрегнато“. Седеше като прикован за стола във въпросителната тишина. Следващата секунда от устата и щеше да излезе нещо много важно._
	_— Става дума за изчезнал човек — съобщи тя._
	_Гласът й звучеше грубо. Ръждясал инструмент, проскърцващ след дълъг покой. Зад бялото чело гореше огън. Скаре видя неспокойното сияние през ирисите й. Не искаше да бъде предубеден, но тя очевидно беше обсебена от нещо. Бавно осъзна за какъв случай става въпрос. Прехвърли в мислите си докладите от деня, ала не си спомни да е чел за липсващи пациенти от психиатричните заведения в района му. Тя дишаше тежко, сякаш й е струвало безкрайно много да дойде, но беше решена, като че ли тласкана от нещо съдбовно. Скаре се зачуди как ли е минала покрай рецепцията и соколовия поглед на госпожа Бренинген и е стигнала до кабинета му, без никой да я спре._
	_— Кой е изчезнал? — попита дружелюбно._
	_Тя продължаваше да гледа втренчено. Срещна погледа й със същата сила, за да провери дали ще отстъпи. Изведнъж тя видимо се смути._
	_— Знам къде е._
	_Скаре се озадачи._
	_— Знаете все пак. Значи не е изчезнал?_
	_— Едва ли ще живее още дълго — отвърна тя. Тънките й устни се разтрепериха._
	_— Кой? — попита Скаре. А после, понеже внезапно му стана ясно, попита: — Съпруга си ли имате предвид?_
	_— Да, съпругът ми._
	_Тя кимна бързо. Продължаваше да стои изправена и неподвижна с чанта, притисната към корема. Скаре, се облегна назад в стола си._
	_— Мъжът ви е болен и вие се притеснявате за него? Възрастен ли е?_
	_Какъв неподходящ въпрос. Животът е живот, докато някой е жив и това означава нещо за някого другиго. Може би всичко. Съжали и взе една химикалка от масата. Започна да я върти._
	_— Той е почти дете — отговори тя тъжно._
	_Изненада се от отговора. За какво говореше тя всъщност? Човекът е болен, вероятно умира. И сенилен, досети се. Върнал се е в детството си. Същевременно той имаше странното усещане, че тя се опитва да му каже нещо друго. По плата на палтото и върху гърдите се бяха образували малки топченца, а понеже средното копче беше зашито леко накриво, материята образуваше гънка._
	_„Защо обръщам внимание на това?“ — помисли си той._
	_— Далеч ли живеете? — Хвърли поглед към часовника си. Може би жената имаше пари за такси._
	_Тя се изправи._
	_— Улица „Принс Оскар“ 17._
	_Произнесе го с отчетливи съгласни._
	_— Не исках да преча — добави тя._
	_Скаре стана от стола._
	_— Имате ли нужда от помощ, за да се приберете?_
	_Тя продължаваше да се взира в сините му очи. Сякаш в тях имаше нещо, което искаше да отнесе със себе си. Пламък, спомен за нещо напълно живо, каквото представляваше младият сержант. Изведнъж Скаре почувства нещо особено. Такова странно чувство те спохожда рядко, когато тялото ти проявява някой от своите капризи. Погледна към ръцете си. Светлите косъмчета бяха настръхнали. В същото време жената бавно се обърна и тръгна към вратата. После изчезна надолу по коридора. Скаре я проследи с поглед. Вървеше със ситни, вдървени крачки, сякаш се опитваше да скрие нещо. Той влезе обратно в кабинета. Часът беше 16:03. За забавление нахвърли нещо в един бележник._
	_„Жена под шейсет години се появи в кабинета точно в 16:00 ч. Изглежда объркана. Казва, че мъжът и, на когото не му остава много, е изчезнал. Облечена е в кафяво палто, със син шал около врата. Носи кафява чанта и черни боти. Възможна деменция. Тръгна си след няколко минути. Отказа помощ, за да се прибере.“_
	_Замисли се. Тя беше просто една изгубена душа, имаше толкова много такива. После сгъна листа и го пъхна в джоба на ризата си. Епизодът нямаше място в Доклада._

	* * *

	__Някой виждал ли е Андреас?__
	__Думите стояха в най-големия градски вестник с удебелен шрифт. Така се изразяват вестниците, обръщат се директно към нас с неофициален тон, сякаш сме на ти и се познаваме отдавна. Да свалим бариерите на официалността и да възприемем директен, младежки тон в това здраво, устремено напред общество. Затова, въпреки че само неколцина го познават и му говорят на малко име, да попитаме направо: „Някой виждал ли е Андреас?“__
	__Ето снимката му. Красиво момче на осемнайсет години с тясно лице и непокорна коса. Казвам красиво, достатъчно щедра съм. Толкова красив, че прекалено лесно получаваше каквото иска. Перчеше се наоколо с красивото си лице и приемаше нещата за даденост. Добре позната схема на поведение. Да изглеждаш така не носи нищо добро. Универсална, почти неподдаваща се на определение красота. Очарователно момче. Думата е изтъркана. И все пак. Очарователно.__
	__На първи септември следобед той излезе от къщата на улица „Капелен“. Не каза накъде е тръгнал. „Къде отиваш?“ „Навън“. Така отговаря човек на тази възраст. Проявява невероятно скъперничество. Мисли си, че е изключителен. А на майка му не й хрумна да го притисне. Вероятно използва непокорството му, за да подхранва собственото си мъченичество. Синът й бе на път да я напусне и тя мразеше мисълта за това. А всъщност въпросът е в това да изискваш уважение. Трябвало е да възпита момчето така, че и наум да не му дойде да не отговори на въпроса й — точно и с уважение. Ще изляза, да, с този или с онзи. Мислехме да отидем до града. Ще се прибера преди полунощ. Все пак не е толкова трудно, нали? Но тя се беше провалила в това, както толкова много други. Така става, когато човек използва всичките си сили за себе си, за собствения си живот, за собствената си скръб. Знам за какво говоря. А скръбта щеше да стане по-голяма. Той никога не се върна вкъщи.__
	__Да, аз видях Андреас. Виждам го, когато си поискам. Доста хора ще се учудят, когато накрая бъде намерен. И, естествено, ще разсъждават и ще правят догадки, ще пишат доклади, ще обсъждат и ще попълват архивите. Всеки със собствената си теория. И ще сгрешат, разбира се. Хората крещят с много гласове. В тази шумотевица аз живея тихо от почти шейсет години. Казвам се Ирма. Сега, накрая, аз съм тази, която говори. Няма да ви отнема много време и не твърдя, че единствената истина е моята. Но това, което четете в момента, с моята версия.__
	__Имам спомен от детството. Мога да го извикам, когато си пожелая. Стоя пред вратата с ръка на дръжката. Вътре е тихо, но аз знам, че те са там. И все пак не се чува и звук. Отварям вратата много тихо и влизам в кухнята. Мама стои до кухненския плот, маха кожата на една сготвена скумрия. Все още усещам миризмата — блудкав, неприятен мирис. Тя помръдва тежкото си тяло, лек знак, че ме е забелязала. Татко е зает до прозореца. Слага маджун в пролуките, за да не духа. Къщата е стара. Маджунът е бял и мек като глина, със сух мирис на вар. Сестрите ми седят до кухненската маса. И двете са погълнати от книги и домашни. Спомням си бледата, леко замайваща слънчева светлина, жълта в зелената кухня. Може би съм на около шест години. Инстинктивно се страхувам да не вдигна шум. Оставам на мястото си, сама посред стаята, и ги гледам. Всички са заети с нещо. Изведнъж се чувствам страшно безполезна, почти излишна, сякаш родена прекалено късно. Често си мислех, че вероятно съм инцидент, който не са успели да предотвратят. Разликата между двете ми сестри е две години. Осем години по-късно съм се появила аз. Какво би накарало майка ми да поиска да има дете след толкова много време? Но мисълта, че може би представлявам неприятно задължение, не ми носи отчаяние. Прекалено стара е, прекалено дълго съм я премисляла.__
	__Споменът е толкова истински, че усещам как ръбът на роклята ми ме гъделичка над коляното. Стоя в жълто-зелената светлина и усещам колко съм сама. Никой не ме поздравява. Аз съм най-малката. Не се занимавам с нищо важно. Не искам да кажа, че би трябвало баща ми да зареже всичко, да ме вдигне и да ме подхвърли във въздуха; бях прекалено тежка за него. Той страдаше от ревматизъм, а аз бях едра и закръглена, с костна структура като на кон. Така казваше мама. Като кон. Та нали това беше просто Ирма. Нищо, за което да вдигаме шум. Незабележимото помръдване на главите им, в случай че е нещо важно, а после следва откритието, че е просто Ирма. Ние бяхме тук първи, казваха те.__
	__Безразличието им ме остави без въздух. Същото почувствах, когато убедих мама да ми разкаже за раждането ми. Тя сви рамене, но все пак призна, че било посред нощ, а времето било ужасно. Буря с гръмотевици. Ликувах при мисълта, че съм се появила на тоя свят с гръм и трясък. Но тогава тя добави със сух смях, че всичко свършило за няколко минути. Плъзна се навън като котенце, каза. Хубавото чувство си отиде. Все още чаках с вдървени крака, забити в пода. Въпреки всичко бях излязла навън за малко. Всичко можеше да се случи. Та не живеехме ли до морето? Чуждестранни кораби акостираха на равни интервали. Улиците гъмжаха от матроси, които се зазяпваха по всичко над десет години. Е, аз бях на шест, но бях силна като кон, нали току-що го споменах. Или пък можеше да съм размазана на асфалта при „Гартнерхален“, където обикновено играехме на плоския покрив. След време там пазеха три немски овчарки, но преди това играехме ние и нищо не пречеше да съм паднала през ръба. Или да лежа, смачкана под гумите на някое ремарке. Понякога имат двайсет колела и дори моите кости нямаше да издържат. Но те никога не се безпокоиха. Не и за подобни неща. За други — да. Ако се появях с ябълка — дали някой ми я е дал, нали не съм я откраднала? Не? Тогава трябва да съм благодарила учтиво? А не са ли изпратили поздрави вкъщи на мама и татко?__
	__Мозъкът ми работеше трескаво да си намери задача. За да успея да се влея незабелязано в малката затворена общност, която смятах, че представляваха. Е, не ме отхвърляха, но не ме и канеха. Ще ви кажа едно: Тези четирима души имаха обща аура: силна и осезаема, червено-кафява на цвят и почти не трептеше, както се случва при други. Беше ги обвила плътно като обръч на бъчва. А аз стоях отвън, обгърната от безцветна мъгла. А решението беше да върша нещо! Който прави нещо, не може да бъде поставен под съмнение. Не се сещах за нищо, нямах домашни, защото това се случи, преди да тръгна на училище. Затова стоях и зяпах — сварената скумрия, разпръснатите книги, татко, който работеше тихо и внимателно. Ако можех да получа парченце от белия маджун! Да го въртя между пръстите си.__
	__За една смайваща секунда ме осени нещо, струва ми се, важно. Важно, за да обясня на себе си и на вас, които четете, как случи това. Това е Андреас. Изведнъж разбрах целия могъщ ред, установен в кухнята. В тишината, в заетите ръце, в затворените лица. Ред, в който трябваше да се впиша и да го следвам до най-малката точка. Все още стоях в тишината на кухнята, усещайки как редът пада отгоре ми като капан от тавана. И ме удари със стихийна сила. Вътре в реда бях недосегаема! Вътре в тези ясни рамки за послушание и прилично поведение никой не можеше да ме пипне. В понятието „вътре“ влизаше възможността да общуваш с хората без погледи накриво, без да обиждаш никого и същевременно да се радваш на спокойствие, защото си като другите. Мислиш като другите. Но вътре в себе си видях улица с високи стени, наложена ми насилствено. Това щеше да бъде моят живот. Обзе ме силна тъга. Дотогава, предполагам, бях вярвала в Свободата. Както всички деца — те вярват, че всичко е възможно. Но аз направих избор, въпреки че бях малка и сигурно не разбирах всичко. Следвах някакъв древен инстинкт за оцеляване. Не исках да съм сама, по-скоро щях да бъда като тях и щях да спазвам правилата. Но в онзи момент нещо поддаде, аз олекнах, а то изтече и изчезна завинаги. Затова си спомням този момент така добре. Там, в кухнята, в зелената светлина, на шест години, аз изгубих своята свобода.__


	__Вижте това тихо, възпитано дете. На снимки от Коледа и рождени дни седя в скута на мама и гледам в обектива с кротка усмивка. Сега имам челюст от желязо, която изпраща болки нагоре към слепоочията ми. Как се стигна дотук? Със сигурност причините са много и различни, а някои неща се дължат на чиста случайност, например че пътищата ни се пресякоха точно през онази нощ. Но какво да кажа за самото престъпление? Самият импулс — откъде идва той? Кога ще се случи убийството? Там и тогава? В такъв случай ще подели вината си с обстоятелствата. Той просто застана на пътя ми и беше такъв, какъвто беше. Защото с него аз вече не бях Ирма, а Ирма и Андреас. И това беше различно от Ирма и Ингемар. Или Ирма и Руни. Знаете — химия. Всеки път се получава нова формула. Ирма и Андреас се погубиха един другиго. Или не е така? Нима то израства през годините? Нима престъплението дреме някъде в персоналния код на тялото? Нима убийството е краят на дълъг и неизбежен процес? Налага ми се да гледам живота си в светлината на ужасяващото нещо, което се случи, както и да гледам на него в светлината на онова, което е било животът ми. Така ще направят и всички край мен. Оглеждаш се назад за нещо, което би обяснило онази част от цялото, която подлежи на обяснение. Останалото остава да се носи в сивата зона от догадки.__
	__Но нека се върнем обратно. Стоях значи там, в тишината на кухнята. Безшумното ми присъствие я накара да вие. Било е хубаво, сега вече не го издържаха. Мама се обърна и се доближи до мен. Наведе се и подуши косата ми.__
	__— Трябва да я измием — констатира тя. — Мирише.__
	__За кратко обмислях да си донеса нещата за рисуване. Да усетя миризмата на маслените пастели, които обичах да използвам. Но излязох от кухнята в градината, минах през оградата покрай старата затворена ковачница и навлязох в гората. Между смърчовете се стелеше приятен сиво-зелен мрак. Вървях с кафявите си сандали по сухата пътека и се натъкнах на мравуняк. Започнах да го мушкам с една клечка и се наслаждавах на хаоса, който бях в състояние да предизвикам. В това добре подредено общество настъпи катастрофа и навярно щеше да им отнеме седмици да я поправят. Желанието да разрушавам! Изпитвах чувство на радостна власт, докато създавах бъркотия в мравуняка с пръчката. Беше хубаво. Огледах се за нещо, с което да ги нахраня. Умряла мишка или каквото и да е. Щях да стоя и да ги гледам, докато я изяждат. Щяха да оставят всичко и да забравят за катастрофата, храната щеше да застане на първо място. Бях сигурна. Но не намерих нищо, затова продължих навътре. Стигнах до изоставено стопанство, давано в миналото под аренда. Седнах на прага и се замислих за историята на някогашните обитатели. Гюстав и Нигер и дванадесетте им деца. Уно, Секунда, Тревор, Фирмин, Фемер, Сексус, Сюнер, Ото, Нилс, Тидеман, Елеф и Толеф. Беше невероятно и все пак напълно вярно. Но те вече не са живи.__
	__Да. Чрез Бог, в когото изобщо не вярвам, видях Андреас. В мислите си се връщам към ужасния момент, когато почувствах то да приближава — желанието да го унищожа. В същия момент видях собственото си лице в стъклото на прозорец. И си спомням усещането: едно сладко напрежение като топло олио, преминаващо през тялото ми. Съзнавам, че това е лошо. Лицето ми се отразява в синкавото стъкло и виждам онова противно, зло същество, в което човек се превръща, когато Дяволът държи свещта.__


>
	Първи септември.
	Едно момче вървеше само по улиците, облечено в дънки и яке „Найк“, черно, с маслиненозелена нашивка и червено-бяло лого на гърба. Трябваше да е вкъщи в 6 часа. Можеше и да успее. Над града се носеше леко сияние от мъгливото небе. Започваше да духа. Беше септември и може би малко тъжно, но той не мислеше така. Досега животът му бе чудесен.
	Момчето беше около седемгодишно, слабо и хубаво. Крачеше с ръце в джобовете. В единия имаше пликче с бонбони. Вървеше от петнайсет минути и започваше да се поти в якето.
	Вдигна ръка и си избърса челото. Кожата му имаше цвят на кафе. Косата му беше гъста, къдрава и черна, а очите блестяха върху тъмното лице.
	Тогава се случи нещо. Към него отзад се приплъзна кола. В нея седяха двама мъже и разучаваха наоколо. И на двамата им се струваше, че точно в този момент животът е страшно отегчителен. Градът не предлагаше изненади. Просто си стоеше там, разделен на две от сива река, доволен в цялата си посредственост. Колата беше зелен голф. Собственикът й се подвизаваше под името Зип. То идваше от звука, който се получава при разкопчаваното на ципа на много тесни дънки и по-точно, когато човек прави това с треперещи пръсти и нервно потрепващи страни. В действителност се казваше Сиверт Скорпе. Зип имаше светла четинеста коса и изражение на несекващо любопитство върху младото си лице. На границата с тъповатото, би допълнил някой. Но като цяло му вървеше с мацките. Външността си казваше думата, освен това беше мил, закачлив и непринуден. Не че му липсваше каквато и да е дълбочина, но той никога не се вглеждаше навътре в себе си, затова и живееше в невежество относно онова, което се намира там. Приятелят му до него изглеждаше като фавн или нещо друго от приказките. Не представляваше конкуренция. Ловът на момичета сякаш бе недостоен за него. Те трябваше да започнат или нещо подобно. Това Зип никога не го бе разбирал. Караше бавно. И двамата тихо се надяваха на едно и също — нещо да се случи. Тогава забелязаха момчето.
	— Спри! — подвикна единият.
	— По дяволите. Защо?
	Зип изсумтя и остави колата на полусъединител. Не обичате неприятностите.
	— Да побъбря малко.
	— Зарежи, Андреас. Той е просто дете.
	— Малко негърче! Скучно ми е.
	Свали бавно стъклото.
	— Няма да намериш пари в тоя сополанко. Пари ни трябват. Дяволски съм жаден.
	Колата леко се изравни с момчето. То им хвърли бърз поглед и се обърна на другата страна. Човек не бива да зяпа хората в очите, нито пък кучетата. Вместо това се концентрира върху обувките си и не забави крачка.
	— Здрасти, човече!
	Млад мъж с червеникавокафяви къдрици се взираше в него през прозореца на колата. Да отговори ли? Мъжът беше възрастен — почти, във всеки случай.
	— Здрасти — отговори тихо и сякаш без интерес, за да покаже, че няма време. Сигурно щяха да питат за пътя. Той продължаваше да върви, а колата го следваше.
	— Дявол го взел, много хубаво яке имаш.
	Мъжът кимна с възхищение.
	— „Найк“, а! Баща ти явно има пари?
	— От дядо ми е — промърмори момчето.
	— Ако беше няколко номера по-голямо, щях да ти го гепя — ухили се той, — но това ще ми е леко малко.
	Момчето не отговори, но яростно се съсредоточи върху върховете на обувките си.
	— Само те будалкам — продължи мъжът. — Исках да те питам за пътя. До залата за боулинг.
	Момчето се осмели да вдигне поглед.
	— Ами, тя е ей там. Виждаш табелата оттук — информира го той.
	— Да. Будалкам те, както казах.
	Засмя се тихо и подкупващо и провря цялата си глава през прозореца.
	— Да те откараме ли до вкъщи?
	Момчето разпалено поклати глава. Малко по-напред забеляза врата.
	— Живея ей там — излъга то.
	— Аха, наистина ли?
	Мъжът буйно се разсмя.
	— Как се казваш?
	Не отговори. Достатъчно често си бе казвал името, за да знае каква ще е реакцията.
	— Тайна ли е?
	— Не — промърмори.
	— Ами, кажи тогава, бе момче!
	— Матеус — прошепна.
	Настана пълна тишина. Двамата в колата се спогледаха.
	— Дяволите го взели — изкрещя той. — Това е супер яко, казвам ти. Матеус значи. Евангелието* и тем подобни!
	[* Името отговаря на българското Матей. — Бел.прев.]
	Млясна с език.
	— Откъде идваш?
	Погледна окуражително към черните къдрици и кафявите бузи. За кратък миг в очите му блесна копнеж, за чието съществуване момчето нямаше как да знае.
	— Точно ей там — посочи то.
	— Не, имам предвид от коя част на света. Ти си осиновен, нали?
	— Какво ти пука, Андреас — простена Зип. — Остави го на мира.
	— Сомалия — отговори момчето.
	— Защо не са ти дали норвежко име както на другите осиновени? Не че ми е дотрябвало — той метна глава. — Не ми е по-приятно, когато виждам негри и китайци, които се казват Петер или Коре. Мамка му, не се издържа.
	Засмя се силно и показа ред остри, бели зъби.
	Матеус нацупи устни. Казваше се Матеус и в деня, когато тези, които днес наричаше свои майка и баща го намериха. В едно сиропиталище в Могадишу. Не пожелаха да сменят името му. Понякога му се искаше да го бяха направили. Сега само се взираше в портата там, отпред. Стисна плика с бонбони в кафявото си юмруче и хвърли поглед вътре в колата. После зави и направи няколко крачки по чакълената пътека към чуждата къща, където, естествено, не живееше. Забеляза стойка с кофи за боклук. Шмугна се зад тях и клекна. От боклука миришеше тежко, на загнило. Колата даде газ и изчезна. Когато реши, че трябва да са се отдалечили достатъчно, за да не го видят, се измъкна иззад кофите и продължи. Вървеше по-бързо от преди. Сърцето му досега биеше тежко, но вече се успокои. Случката го остави с топка в стомаха — слабо предчувствие за онова, което го чакаше в бъдеще. По улицата се зададе кола. За един див миг си помисли, че са обърнали и се връщат. Разбрали са, че не живее там, и сега идваха да го пипнат! Чуваше как колата се приближава и сърцето му отново заби по-бързо. Колата спря от другата страна на улицата.
	— Аха, Матеус? Пак ли излизаш? Ужасно много скиташ, човече!
	Матеус се затича. Мъжете се засмяха и форсираха мотора; колата изчезна към центъра. В шест и седемнайсет минути той отвори вратата на дома си.


	Зип и Андреас живееха със заблудата, че се познават един другиго. В действителност ставаше дума за познаване на малки, незначителни неща — какво харесват или не харесват и по нещо за това как я кара другият. Пък и двамата бяха прекалено обсебени от самите себе си, за да търсят нови черти у другия. Зип знаеше, че Андреас предпочита бирата със синя капачка, Doors, яде наденичките без горчица и че никое момиче не е достатъчно добро за него. Това, последното, не го разбираше. Повечето от тях го гледаха с ококорени очи. „Андреас е прекалено красив“, мислеше си той. Това го правеше ленив и бездеен характер, което понякога провокираше Зип. Около Андреас витаеше нещо непоклатимо, недосегаемо и мудно; човек изпитваше желание да удря или да подложи крак, за да го види излязъл от равновесие. Ако това изобщо бе възможно. Освен това той знаеше къде живее и работи Андреас. Беше ходил и на работното му място и „Cash & Carry“. Прекарваше деня сред кутии с боя, ножове за хляб и тефлонови тигани. Беше женско място. Той беше единственото момче, което работи там.
	Андреас знаеше, че бащата на Зип е умрял преди много години, но не си спомняше как се казваше или как е починал. Въпреки че Зип беше безработен и постоянно муфтеше пари от него, на Андреас му харесваше компанията му и факта, че има кола. Колата, естествено, беше наследена от баща му, а майка му не умееше да шофира. Обаче тя плащаше бензина. Майката на Зип работеше на смени в някакъв дом и постоянно отсъстваше. Или работеше, или спеше. На приземния стаж имаха малка стаичка — убежище в моментите, когато нямаха пари. Беше приятно винаги да се мотаеш с един и същи човек. Зип беше предвидим и на него това му харесваше. И на последно място, но не и по значение: беше безопасно.
	Нямаха кой знае какво да си дадат един на друг. И все пак висяха постоянно заедно. Всичко беше по-добре от самотата. Решеше ли Зип да привлече трети или четвърти човек в компанията им, Андреас го разубеждаваше. Твърдеше, че всичко ставало по-сложно, че нямало да им остане място за мацки в колата, а това все пак беше добър аргумент. Случваше им се понякога да възникне някое дребно разногласие, но то никога не прераствате в караница. Обикновено постигаха съгласие. Най-често Андреас успяваше да извърта конфликта в своя полза с такава ловкост, че Зип никога не разбираше. Случваше се да престъпят някои граници — незначителни неща. Веднъж измъкнаха стекове цигари и пари от един сейф в павилион. Друг път откраднаха кола. Акумулаторът на голфа падна, а идеята да се тътрят по улиците като някои ученици не ги привличаше. Но не караха дълго. Всъщност бяха сравнително страхливи. Не прибягваха до насилие и никога не бяха притежавали оръжие, но Андреас имаше нож, който беше получил като подарък за първото си причастие. Понякога висеше на колана му, скрит под ризата. Зип не обичаше да се заглежда в ножа. Случваше се да препият. Ножът висеше като махало пред тънкото бедро и беше така достъпен. Не че той провокираше някого или се оставяше да бъде провокиран. Образът му действаше по противоположния начин на хората, чувстваха се добре в неговата компания, отпускаха се, седяха и се взираха в светлите му очи. Но когато пиеше, се променяше. У него се надигаше някаква нервност и в ленивото момче се развиваше почти трескаво безпокойство. Тънките пръсти не можеха да стоят мирни, а пъплеха наоколо и опипваха всичко. Зип винаги се чудеше на това. Прекалеше ли с алкохола, неговите сетива бавно се притъпяваха и накрая му се доспиваше. А Андреас беше наистина странен. Той представляваше по-скоро някакво настроение, сякаш не присъстваше напълно. Не се оригваше, когато беше пиян. Не кашляше, не хълцаше. Всичко покрай него беше тихо. Освен това не миришеше на нищо. Зип използваше афтършейв „Hugo Boss“, стига да можеше да си го позволи, или дръпваше шишенце от „Cash & Carry“, когато му се отдадеше удобен случай. Андреас не използваше нищо. Винаги изглеждаше по един и същи начин, косата му никога не се омазняваше, винаги беше чист, но не прекалено, ще речеш винаги същият. Случваше се Зип да дойде и да го събуди в неделя предобед и той се появяваше по халат и не изглеждаше уморен. Очите му винаги бяха отворени. Косата — винаги еднакво дълга. Обувките му никога не се износваха. Беше странно.
	Сега Андреас беше пред заплата. Заедно притежаваха главозамайващата сума от шейсет крони. Не стигаха дори за две бири.
	— За какво мислиш? — попита изведнъж Андреас.
	Зип направи гримаса.
	— За Анита.
	— Мамка му, намерил си за какво да мислиш.
	— Какво имаш предвид?
	Зип се нацупи.
	— Та девойката е студена като камък.
	— Имаш право.
	Трябваше да погледне през прозореца, за да скрие лицето си.
	— Колко патрона има в един пълнител? — попита беззвучно.
	— Предполагам, че зависи. Защо?
	— Мисля си за лицето й. Как изглеждаше преди това. Беше красива, нали.
	Андреас вдигна рамене.
	— Ако си достатъчно близо, пълнителят идва като един-единствен разкъсващ куршум. Говорих за малко с Роджър. Костта на носа стърчала и цялата челюст зеела. Едното око липсвало.
	Дръпна си от цигарата.
	— А Андерш? — продължи да разпитва. — Той нали е стоял зад Анита, когато се появил изстрелът. Горният му капак е бил целият перфориран.
	Зип мълчеше и рисуваше картината пред себе си. Детайлите нямаха край. Мозъкът му гъмжеше от кадри от филми, забранени за лица под осемнайсет, широкоекранни, с дигитални звукови ефекти.
	— По дяволите.
	Андреас дигна очи към небето.
	— От какво се оплакваш? Не беше сестра ти. That’s life, Zipp. All will be lost like tears in rain.*
	[* That’s life, Zipp. All will be lost like tears in rain. (англ.). — Това е животът, Зип. Всичко ще изчезне като сълзи в дъжда. — Бел.прев.]
	Андреас цитираше Рой Бети*. Но Зип все още мислеше за Анита. Спомняше си смеха й, гласа и аромата. Спомняше си малкото зелено камъче на носа й. Всичко беше пръснато на парчета.
	[* Рой Бети — герой от фантастичния филм „Блейд Рънър“. — Бел.прев.]
	— Все пак съм спал с Анита. Странно е, като се замислиш — подхвърли тихо той.
	— Има ли поне едно гърненце с мед в целия град, в което да не си си топвал нещото?
	— Не, хе-хе. Не са много — подсмръкна така, сякаш носът му щеше да потече. — Робърт сигурно е бил обзет от самия дявол — промърмори. — Познавам го. Нещо сто процента е завладяло главата му.
	— Така да го кажем. Беше напълно обсебен. Но не от дявола.
	— Не?
	— Боже Господи, човече. Беше мъртво пиян! Обладан от промилите. Мозъкът му беше парализиран. Изтощен, неспособен да отговаря за постъпките си и умопомрачително пиян. Ето ти го твоя дявол.
	— Смятам да спра алкохола — обяви Зип мрачно.
	При което Андреас избухна в смях, защото мисълта му се видя чудовищна. После всичко приключи. Атмосферата се разведри и Зип изхвърли кървавата картина от главата си. За кратко караха в мълчание.
	— И вчера беше у Жената?
	С ъгълчето на окото си видя бедрото на Андреас в светлите панталони.
	— Да — отговори той.
	Зип чу усмивката до себе си и молбата да не разпитва повече. Не представляваше някаква тайна. Беше му казал истината, че спят заедно. Или не беше? Изглежда само се подиграваше с него. Андреас се държеше толкова потайно, всъщност съвсем неразбираемо.
	— Умът ми не побира как успяваш — засмя се Зип.
	— Малко допълнителни крони — отвърна Андреас кратко. Гласът му не издаваше раздразнение, но все пак прозвуча предпазливо. — Нали постоянно си жаден.
	И добави с огромен патос:
	— Правя го заради нас, Зип.
	Зип се опита да открие в думите му онова, което оставаше недоизказано. Андреас позираше на една художничка, която го рисуваше без дрехи. Опита се да си представи в каква поза — дали лежи на диван, или седи във фотьойл, или пък стои в някоя невъзможна престорена стойка. Не посмя да попита. Но любопитството го гризеше. Мисълта да захвърли дрехите си пред жена и да се остави да го наблюдават, докато стои напълно бездеен, предизвикваше в него единствено неприятно чувство. След това, разбира се, правили секс. Според думите на Андреас. И все пак, мислеше си той, какво ли е да стоиш неподвижно, докато някаква жена поглъща тялото ти до най-малкия детайл. Не че бе недоволен от себе си. Не беше дебел или прекалено малък, или нещо подобно. Но да те оглежда така жена.
	— Проклетата картина ще бъде ли някога завършена? Ходиш там от месеци — Зип си дръпна по-здраво от цигарата. Не разбираше защо му се струва, че се приближава до нещо опасно. Същевременно нещо го теглеше натам. Хрумна му, че никога не е виждал Андреас разгневен. Винаги се държеше спокойно, говореше тихо и изглеждаше задоволително по същия начин. От единайсет години си бе все същият.
	— Отнема година да създадеш добра картина — уточни Андреас, сякаш поучаваше някой малък дрисльо. Преплете краищата на шала си — подхождаше на ризата му.
	— По дяволите, една година? Има да събереш още много сладости.
	Зип изтръска цигарата си през прозореца.
	— Представи си, че стане известна, и изложат картината, така че всеки да може да я види. В банката, например! Или в „Сага Кино“. Господи, това би ме довършило.
	Зип изключи колата от скорост. Андреас наблюдаваше търпеливо червената светлина.
	— Никой няма да ме познае — отвърна спокойно.
	— О, така ли? Да не е нещо от рода на Пикасо, с уши от едната страна на главата?
	От Андреас се разнесе уморен смях, издигнат над това безгранично невежество.
	— Картината ще стане добра — заключи той просто.
	— Колко е възрастна тя всъщност?
	Андреас намигна благо.
	— Достатъчно възрастна, за да владее повече изкуства от ученичките, с които ти се занимаваш.
	Зип обожаваше подобен тип. Обожаваше всичко, намекващо за постиженията му в леглото, за които лично той имаше доста високо мнение. Ах!
	— Кучи син — ухили се дръзко. — Възможно ли е едно хористче да научи някой и друг номер?
	Именно тогава Андреас се обърна към него, точно когато светлината се смени с жълта. Измери Зип от горе до долу — от четинестата коса, която никога не искаше да легне, чипия нос и трапчинката на брадичката, закръглените бедра и неизменните му претенциозни дънки. ЛАСТИЧНИ. С малката си глава и силния торс Зип напомняше на онова, което всъщност представляваше. Бройлер. Започна да се поти. Андреас седеше и го преценяваше — тялото му, всяко дребно нещо. И ги отхвърляше. Зип нямаше да има шанс при Жената. Съжаляваше, че започна разговора. Винаги свършваше така. Опитваше се, но не стигаше до никъде. Мамка му, как няма пари за по едно! Тайно изучаваше приятеля си. Андреас имаше стил. Ходеше с широки панталони и свободни ризи. Нищо друго. Носеше мокасини, никога маратонки. През лятото навиваше ръкавите и разкопчаваше копчетата. Но никога не сменяше широките дрехи, светли и леки. Развяваха се около него, правеха го да изглежда по-слаб, с още по-издължени крайници. Зип, от своя страна, тъпчеше същия брой килограми, а именно седемдесет и три, в тениски и тесни дънки, които му седяха като чорапогащи. Отгоре носеше кожено яке — късо и широко в раменете, което обаче не му придаваше желаната атлетична форма. По-скоро изглеждаше като напомпан. Учудваше се, защото не беше дебел. Беше леко кривокрак и с негърско дупе, но това не се набиваше толкова на очи. Завиждаше на Андреас за неговия стил и елегантност, но не виждаше смисъл да му подражава. Ефектът нямаше да е същият. Не че му липсваха мацки. Но дори и там Андреас имаше надмощие. Пренебрегваше ги. С изключение на Жената. А той все още не знаеше колко е възрастна. Трийсет? Или повече? Четирийсет или петдесет? Зип имаше леля на петдесет. Мисълта го накара да настръхне. Жена на петдесет. С деца и прочие. Как ли изглеждат жените там, долу, след като са изкарали от себе си цяла камара малчугани? Със сигурност се различават от момичетата.
	— Тя има ли деца? — попита спонтанно той.
	— Много — кимна Андреас. — Пет или шест.
	— Дявол да го вземе, трябва да има прекалено много място в такава жена?
	Андреас вдигна прозореца и леко кисела усмивка се настани на устните му.
	— I have seen things you wouldn’t believe.*
	[* I have seen things you wouldn’t believe. (англ.). — Виждал съм неща, на които няма да повярваш. — Бел.прев.]
	— О, значи…?
	— Много, много по-дълбока, Зип.

	* * *

	Високо над града, обърната към реката, се намираше красива къща от началото на миналия век. Малко запусната, но зелената ламперия все още удържаше на времето и вятъра. Тук живееше художничката Анна Фен.
	Една ранна лятна вечер тя обикаляше наоколо из големия пазар и наблюдаваше хората. Имаше тренирано око. „Повечето хора не са красиви“, мислеше си тя. Обикновено представляват случайна комбинация от елементи на двамата им създатели. Дълги ръце и крака от татко, но мънички длани и сгънала от мама. Почти никой не се отличаваше с хармонична цялост. Почти никой не правеше впечатление. Независимо от това тя знаеше, че не става въпрос дали човек е тежък или лек, груб или фин, а как се движи в пространството — със съзнанието кой е и с гордост за движеща сила. Или е натъпкан в нещо, с което не се самоопределя. И тогава в едно открито заведение видя Андреас да седи с приятел. Първото, което видя, бе, че той скучае. Животът не му беше достатъчен. Имаше нещо важно, което досега не бе открил. Не особено оригинално, това важеше за повечето хора. Но той не седеше там с втренчено изражение, въртейки постоянно глава след момичетата, или погълнат от въпроса дали пък някой не наблюдава тъкмо него. Седеше напълно спокоен, опънал дългите си крака под масата. Анна видя кожените обувки на фона на паважа и памучната риза на фона на светлата кожа; леко движещата се коса, тънките пръсти около чашата. Той почти лежеше в стола, опрян само на двата задни крака. Само това, че седеше по този начин, в перфектно равновесие, с риск да се преобърне и да си тресне главата в камъните, а все пак изглеждаше така отпуснат, така безразличен, така неуязвим, й направи впечатление. Огледа приятеля му. Не си подхождаха. И двамата бяха потопени надълбоко в по половин литър бира, но все още не пияни. Инак изглеждаха като повечето младежи. Не принадлежаха към никоя определена група, не бяха рокери, пънкари или контета, а обикновени момчета на малко под двайсет. Но Андреас притежаваше неангажирана елегантност и разкошна грива, дълга до раменете му. Тя се опита да си представи цвета. Ако смеси карминеночервено, печена сиена и светла охра и добави няколко отблясъка от слонова кост, тогава вероятно би го наподобила. Приближи се. Раздели лицето му на части, както правят художниците: челото, страните, очите, челюстта и осъзна, че той не е така поразително красив по класическия начин. Очите му бяха леко по-дълбоко разположени, носът — дълъг и тънък, извит, а към върха слизаше надолу към устата, леко по-малка от идеалната, но правилна и красива. Брадичката беше тясна и издадена. Над дясната вежда имаше белег по рождение, почти преминаващ навътре след границата на косата. Общият ефект беше силен. Невъзможно бе да го игнорираш. Беше слаб, с дълги крайници и освен това се отличаваше, въпреки възрастта си. Поигра си с мисълта как ли изглежда гол. Има нещо в младите момчета, което изчезва, докато се превръщат в мъже. Моментът, в който тялото се колебае преди последната крачка към тежестта на възрастния. Сега той се намираше там. Кожата му имаше отблясък, напомнящ сметана. Беше или студент, или момче на първата си нископлатена работа. И сигурно се нуждаеше от пари. За миг му обърна гръб. Взря се към една осветена витрина в рокля, която не можеше да си позволи. Не, бъди честна, прекалено къса е за теб, Анна! Засмя се на себе си и пак се обърна. Не искаше да го заговаря, докато са двамата, боеше се да не го изложи. Затова зачака търпеливо. Рано или късно един от тях щеше да отиде до тоалетната под пазара. Докато чакаше, тя го постави в позата, която веднага реши, че ще му подхожда. Това вяло, безразлично изражение също представляваше поза, броня, която използва. Приятелят му не го схващаше. Той изглеждаше по-млад и вероятно малко по-тъп. Освен това той внезапно стана и изчезна. Анна Фен бързо пристъпи към действие. Отиде до масата и се приведе.
	— Аз съм художничка и винаги се нуждая от модели. Ако имаш интерес да спечелиш няколко крони, позвъни ми на този номер. Казвам се Анна.
	Подаде му картичка с името и телефона си. Той не се изненада, но се взря в нея с известно любопитство. Взе картичката, погледна номера и я пъхна в джоба на голямата си риза, която беше широко отворена. Тя видя част от тесните му гърди.
	— За да няма недоразумения — добави тя, — говоря за акт.
	Той разбра и кимна. По-късно вечерта й позвъни от една будка. Тя си помисли, че живее с родителите си и не иска да замесва никого. На следващата вечер стоеше на вратата. Съблече се, без да се колебае, но хвърляше бързи погледи в нейна посока. Значи никога не го бе правил. Тя делово му посочи как да застане, но си позволи и малко майчина топлина. С удоволствие би му показала и нещо друго, но, за бога, беше достатъчно възрастна, за да му е майка. Първата вечер направи само една бърза скица. Убеди се, че той може да позира в това положение дълго време, без да му е неудобно. После той се облече и си тръгна. Оттогава идваше всяка седмица по същото време. Не се опознаха истински. Андреас никога не говореше за себе си и не проявяваше интерес да узнае нещо за нея. Нямаше планове или желания за бъдещето. Понякога говореше за приятеля си, Зип. Или, при нужда, за някой филм, който му беше харесал. Или за музика. Нищо друго. Поривът дойде внезапно. Тя се оказа неподготвена, никога не го беше планувала. Мечтала, може би, кой не би? Една вечер, насред работата, той сякаш изчезна. Вече не позираше. Погледът му изчезна в една от големите картини на стената. Част от динамичността на тялото му изчезна. Тя понечи да отбележи този факт, но промени решението си. Наблюдава го дълго, без той да забележи — стаила дъх, неподвижна, с палитрата в ръка. Знаеше, че не мисли за нея, би го забелязала. Приближи се тихо до него. Той се стегна, отново зае първоначалната поза. Но тя вече го бе видяла неподготвен. Не му хареса. Тя искаше да го успокои. Усмихна се кротко и го погали по бузата. Но когато почувства кожата му под ръката си, вече не можеше да спре. Скулите му, високи и красиви, изпъкваха ясно изпод бялата кожа. Той не се извърна. Стоеше неподвижно и я остави да го гали. Светлината от лампата вляво беше силна, предвидена за работа. Тя виждаше и най-малката пора в кожата му, тънките вени по слепоочията. Клепачите като копринена хартия. От кожата му миришеше на кожа, а от косата — на коса. Той се подчини и я остави да вземе каквото иска. Тялото й беше спало дълго. Нещо се събуди, обзе я, заструи бавно и потече. Изпитваше желание да се отдаде, да обича на живот и смърт, да крещи и да дращи, но се вразуми. Не искаше да го изплаши. После, когато той си тръгна, се съвзе. В него нямаше пламък. Тя си помисли, че тук страстта тепърва следва да се разпали, та той бе толкова млад. Все някъде трябваше да я има. Но никога не я намери. И все пак продължаваха. Всеки път, когато тя свършеше с работата си, си лягаха. Той никога не поемаше инициативата, винаги посягаше тя. „Никога не бива да завърша тази картина!“ — мислеше си, без да се срамува. Бяха възрастни хора. Дълбоко в себе си се надяваше той да се хвали с това пред другите.

>
	* * *

	__Продавам пердета, спално бельо и платове в магазин с много добра репутация. Прибирам се в пет часа. През останалата част от денонощието обикалям вкъщи и шетам. Не идва почти никой, рядко приятелката ми или може би синът ми. Ингемар. Слушам учтиво какво ми говори. Никога не ме кани на гости или нещо подобно. Прекалено трудно ни е. Срещите ни са по-скоро задължение, сеанс, по време на който се контролираме взаимно. Дали всичко е парел. Хубаво е понякога да мога да споделя в службата, че Ингемар е бил у дома на кафе предишния ден. Толкова е истинско и вярно. Компаниите, общуването с други хора, усещането на миризмата им или мисълта, че те усещат моята — всичко това е повече, отколкото мога да понеса. Ходя до магазина през равни интервали от време и купувам необходимото. Никога нищо излишно. Понякога посещавам библиотеката и вземам биографии. Или преглеждам вестниците. Безплатно е, както знаете. Там съм точно преди края на работното време, тогава е тихо и никога няма опашка пред гишето. Библиотекарят е мъж. Изглежда тъжен. Навярно е тежко да трябва да прочетеш всичко.__
	__Не говоря със съседите. Ако викнат през оградата, и аз викам в отговор, но продължавам да вървя. Не съм нещастна, но не съм и щастлива. Не познавам никого, когото и да било. Лекарят, при когото се преглеждам веднъж в годината, твърди, че съм здрава като кон. Съобщава го строго предупредително и аз знам накъде бие, но той не разбира. Не успявам да обясня. В него няма нищо лошо, не се преструва, просто седи и ме гледа. Иска да означава нещо за мен, но няма сили за това.__
	__Хората са сложни. По-лесно е да обичаш неща, предмети или може би животни, но те така миришат и оставят козина, ако не и по-лоши неща. Вечерите ми отиват да поддържам къщата подредена. Мия, подреждам, бърша прах. Навсякъде е чисто. Накрая сипвам по малко белина във всички канали. Тя убива бактериите и премахва миризмите. Зад къщата имам красива градина с малка беседка. Ако седя навън през лятото, пускам брезент. Така, в случай че някой застане зад плета да зяпа, няма как да ме види. Не че седя само по сутиен, не би ми хрумнало. Обаче харесвам това затворено пространство. Никога не съм тормозила никого. Никога не съм поставяла големи изисквания, никога не съм била неблагоразумие. Не укривам данъци, не крада в магазина, плащам всичките си сметки ден-два преди крайния срок. Случва се да пийна малко вино събота вечер, но никога прекалено много. Гледам телевизия. Следя вестниците, знам какво се случва навън на улицата, в Алжир и Руанда. Спя добре, сънувам рядко и не се страхувам от смъртта. В действителност често ми се нека да умра — ей така, в червения стол, без да разбера; до прозореца, с лице, огряно от слънцето. Последното, което ще почувствам, е лека топлина. Толкова тъжно ще бъде, когато вече няма да ме има!__
	__Накратко, върша си задълженията. Какво всъщност им е лошо на задълженията? Нима не те крепят обществото? Всяка вечер, когато си легна, ми остава един ден по-малко. Това е облекчение. Не се срамувам. Когато се събудя на сутринта, винаги съм изненадана, че още съм тук. Но го намирам за много хубаво и правя онова, което трябва да правя. Не бива да мислите, че съм нещастна или нещо такова, добре ми е. Беше. После се случи това с Андреас.__
	__Бях на шестнайсет, когато напуснах жълтата къща. Системата от правила се затвори около мен като клетка. Не допусках никого вътре. Зад решетките изградих живот — състояние, в което преживявах, — подчинен на ред и трезв поглед, дисциплина и контрол. Родителите ми гледаха след мен с колебание и облекчение. В очите им имаше нещо, което лесно се разчиташе. Не обвинявай нас, казваха, ако нещо се обърка. Не помахаха с ръка. Най-накрая щяха да имат спокойствие. Вяра също не получих. Имаш много да учиш, каза майка ми с гръб към мен. Дадоха ми каквото сами бяха научили: най-добрия начин да преминеш през живота. И така, тръгнах с Правилата, надянати на раменете ми. Наблюдавах света измежду решетките. Всички около мен бяха нерешителни, без цели и противно импулсивни. Хората действат. Това ме плаши.__
	__Имам една приятелка. Споменах ли? Руни. Посещава ме рядко. Обикновено аз й ходя на гости. Така предпочитам. Гостите в моята къща ме карат да се чувствам като затворник, не мога да стана и да си тръгна, когато поискам. Тя говори много и има много тревоги. Не повече от мен, но аз не обичам толкова да говоря за тях. Освен сега, пред вас. Руни е хубава жена, имам предвид външно. Модерна, без да прекрачва границата. Знае, че изглежда добре, това е важно за нея. През по-голямата част от времето е мила, разговорлива и жизнена. Но дрънка ужасно за всичко, което я тревожи, и на моменти е направо досадна. Уморява ме. Понякога искам да разкажа някои неща на Руни, но не го правя. Например, когато ползвам тоалетната й. Влизам в малката стаичка, вдигам полата си и пишкам. Избърсвам се хубаво. Мия си ръцете. Нищо не ми струва. Не мога да разкажа това на Руни, не би разбрала. Нито пък вие. Тя, естествено, е очарователна, но е изгубила контакт със себе си и със земята, върху която стъпва. Никога не премисля нещата. Случи ли се нещо, тя все е неподготвена. Тази детинщина — че нищо лошо няма да й се случи — откъде ли я е взела? Вече е възрастна. И не може да лъже. Веднъж, да, наистина трябва да призная, че беше пристъп на хитрост. Седях в стаята й и ядях сладкиш. С крем и зелени бучки захар. Тя разказваше надълго и нашироко колко старателно прави петъчното почистване и колко я боли гърбът после. Аз си мислех за мои си работи. Усещах мириса на прах в стаята, имам отлично обоняние. По едно време тя отиде до кухнята да донесе нещо, а аз грабнах бучка захар от сладкиша и я хвърлих под дивана. И започнах да чакам. Чаках една седмица, но събрах търпение и изчаках още една. А за да предизвикам съдбата наистина, изчаках още една. После й отидох на гости. Когато тя отиде до тоалетната, се хвърлих на пода и намерих бучката захар. Вече не беше зелена. Никога не й наврях в очите мърлявата бучка захар; не съм проклет човек. Опитвам се да бъда нещо за нея, та нали, за бога, сме приятелки. Какво е приятелката? Някой, с когото да се шляеш, без това да ти причинява прекалено много главоболия. Защото в действителност на мен не ми пука за нея. Ако умре, ще бъда ужасно шокирана, но същевременно ще се отърва от много неща. Дали ще скърбя за нея? Едва ли. Все пак всичко, което не те убива, те прави по-силен.__
	__Тя ме извежда понякога на ресторант или на театър. Коства ми известни усилия. Действа ми стресиращо да седя сред тълпа хора толкова близо, че човек чува какво си говорят околните. Веднъж бяхме в „Кухнята на Хана“ по случай рождения ден на Руни. Беше отдавна. Масата ни се намираше в съседство с две млади дами, е, млади в сравнение с нас двете, но във всеки случай възрастни хора. Крещяха и същевременно хихикаха като тийнейджърки. А и пиха прекалено много и доста им пролича. Накрая разбрах, че всъщност са две улични птички. Не съм идиот. Част от разговора не може да бъде преразказан, толкова беше неприличен. Да стоя толкова близо до тях! И да не се махна! Трябва ли ни нещо, Руни урежда всичко. Понякога ме трогва, когато чуя гласа й по телефона, за да попита дали искам да я придружа и долавям притеснението й, да не би да й откажа. Няма си никого другиго. Животът не е лек за никого от нас.__
	__Ако един ден застана в съдебната зала, сигурно ще обявят, че не съм съзнавала какво върша в момента на престъплението. Но не беше така. Спомням си всичко, следователно съм отговорна за действията си, нали? А и вие виждате, че разсъждавам свързано и съм в ред. Развита съм нормално и умът ми не ми изневерява. Убедена съм в това.__
	__Хвърлих найлоново покривало върху трупа. Не съм мислила да го местя, как бих успяла? Тежи цял тон, най-много да ми стигнат силите да го завлека до някой ъгъл. Закачила съм стар чувал от картофи на прозореца. От тавана виси гола крушка. Той лежи по гръб с ръце до тялото. Вече не е красив. Толкова често съм го казвала. Физическата красота е крехък дар. Аз самата нямам много-много какво да губя. Знам, че съм грозна. Никой никога не го е изричал на висок глас, но го виждам по хората, срещна ли нечий поглед, по мъртвото изражение, което ме блъсва отсреща. „Защо не се понагласиш“, пита Руни раздразнено. Плаши я, че не се съпротивлявам. „Нека младите се гласят, колкото си искат — мисля си сега. — Също като Андреас, той е млад и хубав. Е, вече не е“. Мислите ми са при него. Не е забравен или нещо подобно. Никога няма да бъде забравен. Що се отнася до мен, не съм сигурна.__


>
	Андреас пушеше „Крейвън“. Не „Принс“ или „Марлборо“ като другите. Всеки път като свършеше цигарите, отиваше до будката, навеждаше се напред и казваше: „Крейвън“. Човекът зад тезгяха кимваше и започваше да търси по лавиците. Малцина купуваха тази марка. Той привличаше внимание към себе си, където и да отидеше, но щом го получеше, го отхвърляше. За себе си Зип знаеше, че зависи от случайността и не е последователен с нищо. Нито пък правеше разлика между „Принс“ или „Марлборо“; между „Кола“ или „Пепси“. Виждаше я по опаковката. Чудеше се дали другите лъжат, или наистина са по-умни. Андреас сигурно лъжеше. Не можеше да му се има пълно доверие. Нещо друго в него също будеше учудване. Нещо, което липсваше. Той никога не казваше: Веднъж миналата година или миналата събота, или каквото и да е, дявол го взел. Зип, знаеш ли какво стана вчера? Никога не говореше какво е било. Говореше само за това, което е сега, в този момент, или което предстоеше. И не че миналото беше прекалено лошо, за да говори за него. Не беше така. Зип знаеше. Мотаеха се заедно от единайсет години. Но да чуеш Андреас да каже: Спомняш ли си онзи път? Не, такова нещо не се случваше.
	— През 2019-а — каза Андреас — ще сме на трийсет и девет години. Мислил ли си за това?
	Зип сви рамене. Не беше, а и не успя да пресметне, но сигурно беше вярно. Почти на четирийсет.
	— И какво от това?
	Андреас изучаваше тротоара напред.
	— Тогава човекът ще е колонизирал повечето планети. Всички животни ще са унищожени. Въздухът ще е смъртоносно замърсен и първите изкуствени хора ще живеят сред нас, без да знаем.
	— Гледаш прекалено много филми — констатира Зип. — Трябват ни пари, човече!
	Андреас прочете на висок глас рекламен плакат на стената на една къща.
	— „Сага Сулрайсер“. Чист въздух, кристално бистра вода. Знам — продължи. — Карай към Фюрулун.
	Изрече заповедта си меко, сякаш Зип е дете. Дори не му хрумваше, че той би могъл да му възрази, поне не дотолкова, че да има някакво значение.
	— Фюрулун? Защо натам?
	— Там е тихо.
	— Ами пари, Андреас!
	— Именно — отговори той спокойно.
	Зип обърна колата, а Андреас извади гребен от джоба си. Зае се да реши непокорната си коса.
	— Искат ти се мацки, а? — подразни го Зип. — Нещо по-младо поне веднъж?
	Андреас се мъчеше с къдриците.
	— Затваряй си устата и карай.
	Зип натисна газта на голфа докрай, мина край „Динамитиндустриене“ и напред по продължението на фиорда. Андреас си отваряше очите. След пет минути помоли Зип да намали скоростта. Отсреща се задаваше велосипедист — мъж около четирийсетте с бегач. На гърба му висеше туристическа раница, носеше каска и ръкавици за велосипед и поддържаше адска скорост. Отхвърли го като възможност и се вторачи през предното стъкло. Наближаваха парк. Представляваше място, което ставаше за плуване, имаше пейки и маси и няколко големи скари, доста използвани през лятото.
	— Надолу вдясно — нареди Андреас.
	— Там има само една скапана будка и тя е затворена през есента — запротестира Зип.
	— Има хора тук — уточни Андреас. — Мястото е за разходки. При повечко късмет ще срещнем някоя жена с чанта.
	Зип направляваше внимателно колата надолу към езерото.
	— Карай бавно. Мястото ни е непознато, търсим нещо.
	— Какво търсим?
	Андреас поклати глава, сякаш му се вярваше.
	— Ще спрем да питаме за пътя.
	— Кого?
	— Който се появи — простена той. Посредствеността на приятеля му едва се понасяше.
	— Дяволски досадно е да живееш в общество, което взема четирийсет крони за половин литър бира. Ако искаме да се позабавляваме довечера, ни трябва хилядарка — негодуваше Зип.
	Морето се блъскаше о брега — сиво-зелено, пенесто и леденостудено. Сградата на стар клуб се разпадаше. Навън стояха съсипани градински мебели, нахвърляни едни върху други, огън за Еньовден, който все още не бе горял. Лятото бе сухо. Завиха, спряха на паркинга и се огледаха. Надалеч видяха силует да се тътри по протежението на плажа. Андреас отвори жабката и измъкна шапка. Нахлупи си я ниско над челото и набута къдриците си вътре. Зип се захили, когато прочете надписа върху синята материя.
	— „Холи Райдърс. На път към Исус“. Мамка му, гаден си, Андреас!
	Духаше силно. Андреас извади единия си крак от колата.
	— Жена — поясни той, — с количка. Чудесно.
	— Защо?
	— Жените са така беззащитни, когато бутат детска количка.
	Обърна се и го погледна.
	— Помисли за онова, което лежи вътре.
	— Какво всъщност мислиш да правиш?
	Зип нервничеше. Не можеше да протестира. Бяха заедно, вършеха нещата заедно. Но той често се опасяваше, че някой ден ще преминат границата, която, между другото, се гънеше по някакъв гаден начин. Ножът висеше на колана на Андреас, скрит под ризата.
	— Първо ще проверим дали носи чанта. Ако живее наблизо, може да я е оставила вкъщи. Но иначе всички жени носят чанти.
	Чакаха, докато жената бавно се приближаваше. Буташе количката край линията на водата и колелата потъваха в рохкавия пясък. Беше много висока, с шал на главата и светло палто, което се вееше на вятъра.
	— Два метра е — възкликна Зип, самият той около метър и седемдесет.
	— Няма значение. Момичетата са много зле с мускулите.
	Жената виждаше колата. Наведе се, за да пооправи онова, което лежеше в количката. Забелязаха малка част от синьо юрганче. Андреас напрегна очи.
	— Виждам чанта — прошепна той. — Върху завивката е. Отлично!
	— Защо?
	— По-зле е, когато е през рамото им.
	За момент постоя, вперил поглед напред изпод ръба на шапката. В мислите си прехвърли плана за нападение. Не включваше заплахи или насилие, а чиста хитрост.
	— Ти оставаш тук. Нека моторът работи. Извади нещо от жабката. Прави се, че седиш с карта или нещо подобно. Аз излизам и питам кой е пътят за някъде си. Спортният комплекс, например. Грабвам чантата и тичам обратно, колкото сили имам.
	— Ще запише номера.
	— Обикновено не го правят. Страшно уплашени са.
	Андреас излезе и се приближи към жената. Тя го видя и забави крачка, поглеждайки леко несигурно към колата. „Странни са жените — помисли си Андреас, — усещат, когато нещо не е наред. Или просто възприемат нещата по различен начин от мъжете. Вероятно защото имат повече врагове. Да си жена, да ти се налага да се пазиш през цялото време, дяволски уморително е!“ Тя всъщност се бе насочила по диагонал нагоре към паркинга, но тогава пътят й минаваше покрай колата. Изведнъж обърна количката и тръгна в друга посока. Трудно беше да се схване маневрата. Да се зачуди човек откъде й дойде тази идея. Дали заради разпененото море, дали заради затворения път от тази страна или заради детето, може би. Отговорността за някого другиго. И фактът, че те бяха мъже. Тя изпита внезапна, неразбираема тревога. Освен това вятърът духаше заплашително, а морето бясно се блъскаше о брега. Никой не би я чул, дори да извика. Андреас се спря, поклати глава и се загледа след нея. Тя се извърна изпитателно. Той реагира бързо и направи безпомощно движение с ръце. От бялата силна светлина лицето му светеше. Тя пое по стръмна пътека към една височина над морето. Възможно беше да се измъкне оттам. Зип седеше в колата и чакаше. Следеше с поглед Андреас, който тръгна след жената. Тя ускори крачка, но тогава чу гласа му. И се обърна с неохота. Въпреки всичко на повечето хора им е трудно да пренебрегнат човек, който вика дружелюбно след тях. А и той не беше опасен или нещо подобно — каква абсурдна мисъл! Тя просто взе предпазни мерки, отдръпна се от потенциална опасност. Бебето в количката ясно й показваше колко е опасен светът. Тя почти не спеше нощем; заспеше ли, детето изчезваше от съзнанието й, а това не можеше да понесе.
	— Извинете!
	Андреас викаше с глас, тънък като креп. Жълтата риза се вееше около тясната му талия. Дясната му ръка прикриваше ножа. Приличаше на бързо израсло момче преди първо причастие. Зип чакаше нервно в колата. Видя, че най-накрая жената спря. Не му се струваше редно да нарочат нея, точно нея с малкото дете. Нещо в начина, по който тя стискаше здраво количката, го изплаши. Долови отчаяние в белите като нокти ръце около дръжката. Не ставаше въпрос за чантата, а за мъничето под синьото юрганче. Наумила си е, че има опасност да се случи нещо, че не може да й се разчита да го опази. Дръпна ръчната спирачка и излезе. Направи го въпреки настояването на Андреас да остане в колата. А той вече почти се бе приближил до майката. Спря на известно разстояние, за да не изглежда заплашително. А и малцина устояваха на излъчването му. Зип разбираше по очите й, че гледа шапката, вижда малкото бяло кръстче и текста отдолу. Раменете й се отпуснаха. Дори приглади почти кокетно с ръка шала на главата си и го погледна, усмихвайки се. Андреас отвори уста и каза нещо. Жената отговори и се впусна да показва — покрай паркинга и нагоре по пътя. Зип се приближи. Вперил очи в количката, видя чантата — найлонова, в черно и червено. Андреас направи още няколко крачки, докато гледаше в другата посока. Практически се приближаваше с гръб към чантата. Зип продължаваше да върви. Изведнъж Андреас го забеляза и за миг остана объркан. Бяха стигнали нависоко по пътеката. Надолу нямаше плаж, откриваше се само стръмен склон към морето, завършващ с каскади от остри камъни. Внезапно Андреас нападна. Хвърли се напред и сграбчи чантата, после се затича към колата с всички сили. Жената извика. Отчаяно се опитваше да се ориентира в новата ситуация, да осмисли факта, че все пак я измамиха, точно когато ги взе за честни момчета с добри намерения. Нещо я завладя, някаква мощна ярост или безсилие. Автоматично ритна спирачката на количката — чист рефлекс, и се впусна след него.
	— Влизай в колата! — изкрещя Андреас.
	Но Зип стоеше. Тичаха към него, ала той продължаваше да стои на място, защото видя как количката тръгна надолу по склона към морето. Жената не беше успяла да натисне спирачката! Като парализиран той видя как малкото корабче от син плюш се преобърна през ръба. Крещейки, хукна като полудял и почти се сблъска с Андреас. Но жената замръзна. Най-накрая й стана ясно какво се е случило. Обърна се рязко и видя как Зип изчезва зад ръба. Тогава изпищя и се спусна натам. Андреас стоеше учуден и гледаше вторачено. Чантата се изплъзна от ръцете му. Чу отдалеч как морето реве, голяма пенеста вълна едва не го преобърна. Чу няколко слаби вика. Накрая видя светлата коса на Зип да се подава иззад ръба. Лицето му беше зачервено от възбуда.
	— Бягай, за бога, бягай!
	— Детето! — изкрещя Андреас. Грабна чантата и се спусна след него.
	— Количката спря в един камък и се преобърна! Детето падна! И отиде по дяволите!
	Хвърлиха се в колата и потеглиха с рев. Никой от двамата не се осмели да погледне назад. Но все още чуваха бученето на морето: глух тътен, който се надига и пада.
	— Мамка му! Детето пищеше като побъркано!
	— Успокой се, мина чудесно.
	— Чудесно? Можеше да се удави!
	— Но не се удави!
	— Но във всеки случай се удари. По дяволите, трябваше да чуеш как пищи!
	— По-лошо щеше да е, ако не го правеше.
	— Исусе Христе!
	— Зарежи Исус!
	Колата ревеше нагоре по пътя, хрущеше по чакъла и силно се накланяше. Скоростната кутия стържеше грозно. Андре ас се хвана за дръжката на вратата. Свали шапката и я натъпка в джоба. Къдриците му се пръснаха на свобода.
	— Видя и двама ни. Видя колата. Чантата в теб ли е?
	Зип насичаше думите.
	— Да не мислиш, че съм аматьор — промърмори Андреас.
	— Довечера ченгетата ще са на вратата ни.
	— Не. Ще бъде прекалено заета с малкото. Ще забрави останалото.
	— Ти пълен идиот ли си? — кресна Зип, мъчейки се да държи волана с треперещи ръце.
	— Познавам жените. Тя ще благодари на бога, че детето е оцеляло. И ще осъзнае колко незначителни са парите. Жената ще се сдобие с чисто нови ценности. Млъкни и карай!
	Наведе се над чантата и започна да рови. Извади шише за хранене.
	— Млякото е топло — отбеляза учуден. Появиха се син биберон, мрежа против насекоми и портфейл. Той го отвори. — Казва се Гина — констатира той учуден. — Представи си да се казваш Гина.
	— Има ли пари? — попита Зип объркан.
	— Стотачки. Четиристотин. Мамка му, Зип, казвам ти. Превъзхождам ги по ловкост и сила! Според „Тайръл Корпорейшън“. Боен модел „Нексъс“!
	Зип изгрухтя нещо напълно неразбираемо и даде газ. Потта течеше по челото му. Мамка му, Андреас не беше съвсем наред.


>
	__Майка ми не беше истинска майка, по-скоро вид корективна инстанция. Затова аз съм добре възпитано момиче. Отговарям „да, благодаря“ или „не, благодаря“, няма значение, вие решавате. Ръкостискането ми е здраво. Гледам хората право в очите. Помня имена. Помня дребни неща, какво харесват, какво не харесват, виждам как се изчервяват подобаващо. Край мен не е толкова опасно. Оправям се добре, нямам нужда от нищо, не е някаква жертва. Човек може да постига нещата в живота, като се кара, като отстоява исканията си или желанията на другите и като живее живот в болка. Защо ми е това? За мен нищо не е важно, поне не достатъчно важно. Не ми пречи да си стоя най-отзад на опашката, търпелив човек съм. Ако другите бързат, ги пускам пред мен. Харесва ми. Уча се от тях, когато не ме гледат. Уча се от лицата им, на които е изписано „на живот или смърт“. Плача само в лоши дни. Но те не са много. Поне не бяха.__
	__Случва се да заплача, почти учудена от тази пукнатина, която се отваря без никакво предупреждение, когато гледам снимки от бедни страни. Когато деца с мухи в ъгълчетата на устата и беззъби старци без плът по тялото, с кел и рани, ме гледат обвинително от безводни райони. Навярно част от вината е моя. Все пак някой има вина. Никога не съм нравила нищо по въпроса.__
	__Радвам се, че Хенри изчезна. Предчувствах, че този момент наближава. Виждах изражението му, когато се събличах вечер. Изпиташе не отвращение, само едно ужасно объркване, но аз не му помогнах. Не беше моя работа. Той трябваше да ми помогне. Лекарят го каза: нека твоят мъж ти помогне. Но той не успя. По-лесно е да живееш сам. А така и на него не му се налага да премине през всичко това. Мисълта е приятна. Синът ми, Ингемар, никога не го споменава. Казвам му, че не е нужно, но просто трябва да се опита да разбере. Той не ме обича, наясно съм с това. Не ме и мрази, никога не съм си го мислила, но натъпках в главата му единствения живот, който познавам. Той също е добър човек. Работи в Дирекцията за регулиране на цените. Не дължи пари, не пие. Не съм напълно сигурна в какво точно се състои работата му, може би определя колко да струват различните неща. Всички се оплакват от цените на всичко и всички получават твърде ниски заплати. „Да стачкуваме! — крещят. — Не можем да търпим повече това, пренебрегвани сме, недооценени, другите получиха, а ние защо не!“ Вече никой не пораства. Където и да отида, виждам само мрънкащи деца. Руни, например — тя мрънка много.__
	__Понякога ми се иска Ингемар да дойде, да се разходим заедно надолу към центъра. Ръка за ръка. Ирма Фюнер по улиците с порасналия си син. Не е висок и ослепителен, но е доста хубав. Безизразното си лице е взел от мен и му отива. Много е сериозен. Човек, разсъждавал върху нещата. Всъщност няма никакви високи цели, но изпълнява задълженията си и не се оплаква. През града с Ингемар. Отиваме на кафе. Той плаща и отнася таблата до масата. Издърпва стола. Но не идва. Мина доста време. Ако му предложа да се разходим до града, би ме изгледал учуден. Но в момента ще съм доволна, ако стои настрана.__
	__Къщата е стара. Хенри казваше, че е била построена на глинеста почва. Било въпрос на време или достатъчно дъжд, за да се откъсне и свлече. Да се разбеснее надолу по склона, невъзпирана от нищо, и да се сблъска с номер петнайсет. Хенри беше толкова неспокоен. Аз обичам тази къща. Познавам всички стаи, съдържанието на всеки шкаф, стълбите надолу, когато отивам на работа. Когато ходех. Всичко е мое и старо, и познато, и абсолютно неизменимо. Веднъж Ингемар седеше тук на масата — беше отдавна — и му хрумна, че къщата трябва да се боядиса. Червена, каза. Сега е бяла със зелени рамки на прозорците и вратата. Така щях да се плаша всеки път, когато завия през портата. Да видя да се извисява нещо червено и голямо. Бих стояла на място и крещяла. Разказвам ви тези разпокъсани мисли. За мен е важно да видите, че съзнанието ми е ясно, че си спомням разни неща, че не съм луда. Ясно е, че хората ще ме съдят. Но аз предпочитам сама да съм си съдия. Нямам извинение. Нито пък искам да имам. Но има обяснение. Андреас беше просто едно момче. НЕ съм искала да умре. Какви ги говоря? Разбира се, че исках да умре в онази единствена, грешна секунда. Стоях там и си мислех: „Сега ще го убия, длъжна съм!“ Дали в такъв случай съм била напълно сама? През онзи ужасен миг, когато го унищожих. Спомням си една странна светлина в стаята. Откъде ли дойде? Вие виждали ли сте я някога?__

>
	* * *

	Жената стенеше и хленчеше. Не забелязваше нищо: нито че всъщност замръзва, нито че детето може би ще се простуди, защото продължава да го държи на ръце. Съществуваше само тя и малкото вързопче с влажната уста. И онова, което обичаше повече от всичко: Плача! Едно крехко изблейване. Остана без дъх, докато се ослушваше — то не си поемаше дъх. Разтърси го и направи няколко крачки; накрая дробовете му се изпълниха с въздух. И започна отново.
	Запрепъва се наоколо измежду камъните, докато детето се успокои. Внимателно му свали шапката. Намери охлузено място на голото теме. С едната ръка притискаше детето към гърдите си толкова силно, колкото й стигаше смелостта, а с другата се мъчеше да избута количката нагоре по стръмния скат. Пързаляше се назад, забиваше силно крака в земята под себе си, за да се задържи, и хълцаше от отчаяние. Накрая се изкачи, цялата обляна в пот. Ръцете я боляха. Постави детето в количката и го зави с юрганчето. Понеже едно от колелетата се бе изкривило, беше трудно да я бута. За щастие ключовете се оказаха в джоба на палтото й. Вкъщи вдигна кошчето от основата, постави го на задната седалка на колата, върза го с предпазния колан и потегли към спешното отделение. Проклинаше двамата, които я ограбиха. Омраза и гняв преминаваха през тялото й подобно на огнени езици. Дано ги застигне най-лошото! Дано се блъснат по пътя към града, да си изгубят разума, да осакатеят и край!
	Момченцето спеше. Дълбоко и спокойно. Но имаше белег на главата. Малка раничка. Отне й единайсет минути да стигне до центъра. Взе го от кошчето и влезе.
	Лекарят прегледа малката рана. Съблече по-голямата част от дрешките му. Светна с фенерче в тъмносините му ириси. Детето се лигавеше и се бранеше с ръчички.
	— Изглежда добре — прецени той. — Трябва да съобщите за грабежа.
	— Не — възрази тя уморено. — Важно е единствено детето.
	— Как се казва?
	Тя се усмихна притеснено.
	— Не е кръстен. Ще го отпразнуваме, когато измисля име. Никое не е достатъчно добро — обясни тя гордо. Лекарят й написа сметка, понеже портфейла й го нямаше, беше почти символична: четирийсет крони.
	После тя си отиде вкъщи. Кърми го дълго. Застана до креватчето му, сърце не й даваше да го остави. Премисли и го занесе в своето легло. Зави и двамата. Загаси светлината. Опита се да се успокои, но не успя. Не вярваше в Бог; отдавна се бе отписала от Църквата. Но в тъмнината под завивката долови очертанията на някакво лице. Завладя я мисълта, че все пак означават нещо — тя и момченцето — нещо повече от онова, което си мислеше, разсъждавайки трезво върху собственото си съществуване. Нещо ги следеше, така, както си лежаха заедно. Почувства, че я наблюдават. А по-късно я осени и друга мисъл — един ден нея вече няма да я има. Или него. И ще се случи внезапно. Постави ръка на главата му. Побираше се съвсем точно в шепата й. Бебето не помръдна. Спеше толкова дълбоко.


	Зип и Андреас бяха заети да изпият парите й. Зип се бе прегърбил като старец — явно случката му беше дошла в повече. Андреас седеше и се клатеше на стола — това беше неговата мълчалива демонстрация. Който пръв споменеше детето, щеше да развали вечерта. Сполетя ги нещо противно и непредвидено.
	Целяха бърз и чист ход, който да приключи за секунди. Туп! Четиристотин крони. Без пострадали.
	Андреас изучаваше вентилатора на тавана. Въртеше се бавно и му напомняше за един, който харесваше. Пиха още. Търпеливо чакаха опиянението да се спусне над челото като хладна кърпа. Малко по малко с напредването на времето животът ставаше по-добър, момичетата по-красиви, бъдещето по-светло. Зип избърса пяната от горната си устна. И след това от него се изплъзна:
	— Какво, мислиш, е станало с детето?
	Андреас изпусна голяма, отегчена въздишка. Остави безшумно чашата си.
	— Бебетата са меки като гума. Черепът им още не е зараснал, еластичен е.
	Срещна изплашените очи на Зип.
	— Искам да кажа, че се състои от меки пластини, които се приплъзват една над друга при натиск. Хитро, нали?
	— Блъфираш!
	Зип зашари с поглед. Андреас винаги имаше отговор, но не се колебаеше и да излъже. Същевременно той точно това и искаше. Отговор на всяка цена. Жената с количката се оказа лош избор. Бирата продължаваше да си е все така хубава, не беше това. Но детето, мамка му, та то беше просто едно вързопче. Стисна ръба на масата в опит да успокои сърцето си. Все още го виждаше пред очите си. Смешна топка от син плюш на път към пропастта. Как се клатеше и подскачаше надолу, и изведнъж се удари силно в един камък, наклони се и се преобърна. Малките ръчички се бореха безпомощно. Празен павилион, изоставена кола, по дяволите, не значеха нищо. Но жив човек!
	— Ако се е случило нещо, утре ще го пише във вестника.
	— Престани, Зип. Сега разпускаме!
	Андреас отново впи поглед във вентилатора. Движеше се бавно и не успяваше да разгони дима. Но му харесваше движението, постоянната скорост, големите перки като ротор под тавана. Гледката го накара тихо да си затананика известната песен на „Доорс“. „I will never see you again, my friend“*.
	[* I will never see you again, my friend. (англ.). — Никога повече няма да те видя, приятелю. — Бел.прев.]
	Зип прочисти гърло.
	— Ще гледаме филм след това. У нас. Окей?
	Погледна умоляващо Андреас. Имаше нужда да забрави случката при морето. Три-четири бири, екшън филм и в леглото. Скоро щеше да е зад тях. Отсега нататък ще се придържат към павилионите.
	— „Блейд Рънър“ — отсече Андреас. — Ако го имат.
	— Не, не този. Не пак!
	— Нищо не разбираш. „Блейд Рънър“ е най-добрият.
	Андреас махна с ръка.
	— Гледал съм го няколко пъти — оплака се Зип. — Знам какво се случва.
	— Тази вечер ще се случи нещо друго — обеща Андреас. — Този филм живее собствен живот. Слой след слой. Иска се време да възприемеш всичките.
	Зип се натъжи и изпразни чашата.
	— Та нали и ти се развиваш, човече? Това ти е проблемът — Андреас избърса мокрия кръг на масата, останал след чашата, — не разбираш, че времето тече.
	Зип направи гримаса. Андреас се бе пристрастил към „Блейд Рънър“. Беше го гледал сто пъти и не му омръзваше. Постоянно го цитираше. Огледа посетителите в кръчмата. Обикновено успяваше да привлече погледа на някое момиче, освен ако не седеше прекалено далеч. Мигновено почувства гъдела в слабините си. Обичаше този гъдел, който забързваше кръвта му и замайваше главата му. Едно момиче гледаше към него. Андреас проследи погледа му и вдигна театрално очи към небето. Девойчето беше дребничко, с прилепнали дрехи; раиран пуловер, прекалено къс при талията, така че коремът се виждаше заедно с мъничка халка на пъпа. Циците й стърчаха като гумени топки.
	— Желе — прецени Андреас. — Мамка му, днес има толкова много лайна под дрехите на момичетата.
	— Не ме интересува какво е — ухили се Зип, — само да ми даде да ги помачкам. Не разпознаваш истинските от фалшивите, не и при толкова млади момичета. Онази, твоята Жена — продължи, — обзалагам се, че циците й висят. Нямаш представа как изглеждат гърдите на младите момичета. Време е да провериш как стоят нещата. Тя е с приятелка. Виж, идва. Мисля, че е била до тоалетната и си е сменила всекидневната превръзка. Познавам този тип момичета. Подмокрят се само като ги погледнеш.
	Андреас огледа приятелката с безжизнен поглед. Зип не беше в състояние да го види, но момичето го видя — липсата на интерес в светлите очи. Обърна им гръб, явно обзета от нерешителност, поради факта че не е направила впечатление.
	— Висят като пуйки — промърмори Андреас. — Дори не се дърпат, разтварят крака, преди да е започнало всичко.
	— Няма да дойдат с нас, ако ще гледаме „Блейд Рънър“ — разтревожено констатира Зип. — Какво ще кажеш за „Денят на независимостта“?
	— Само през трупа ми.
	Андреас отиде до бара. Извади една от банкнотите на Гина от джоба на ризата си. Дори и не погледна към двете момичета. Ела и ни вземи, ела и ни вземи! — молеха се закръглените рамене. Дано стане! Остави щедър бакшиш и занесе чашите на масата.
	— Какво й е на приятелката? — попита Зип.
	— Всичко — отвърна Андреас. — Горе в главата й се върти едно-единствено нещо.
	— Боже, откъде знаеш!
	— Там вътре се върти една повтаряща се лента. Повтаря се, откакто циците на девойката са били колкото сливи. Тя казва: харесвай ме, харесвай ме, за бога, харесвай ме! И всеки път, когато не се получи, остава страшно учудена. Не е за вярване, мамка му.
	— Ами ти — промърмори Зип. — Как е със старите кранти, покрай които се въртиш? Какво казва тяхната лента?
	Андреас отпи малка глътка.
	— Харесвам те, харесвам те. Това е разликата.
	Допиха леденостудената бира. Бяха забравили за детето, както и искаха. Малко по-късно седяха в стаята на Зип на приземния етаж и зяпаха „Блейд Рънър“. Андреас беше напълно погълнат. Зип мислеше за момичето с тесния пуловер.
	— Тоя тип, дето прави хартиени фигурки — Зип кимна към екрана, — е от лошите, нали?
	Андреас простена.
	— Нали каза, че си спомняш всичко?
	— Сега си спомням. Изкуствените хора, репликантите, които живеят само четири години.
	— Точно така, Зип. Радвай се на отреденото ти време.
	Андреас скъса ъгълчето на един вестник на масата.
	— Мога да ти сгъна един малък надървен хуй.
	Наведе се към екрана.
	— Сега ще си поръча едно цин чао. Мамка му, това е страшно добро. Саломе и змията.
	— Гледал съм го и преди — повтори Зип кисело.
	— Начинът, по който умира — продължи Андреас разчувстван, — толкова е яко! Когато минава през стъклото.
	— Нарича се забавен кадър. Не е особено новаторско.
	— Нищо не разбираш — възпротиви се Андреас яростно. — Погледни я! Облечена е само в прозрачен дъждобран. Ами кръвта в пластмасата, където влизат куршумите! Това е направо гениално. Смъртта на Саломе. Просто е великолепно. И това е добро! — продължи. — „Can the maker repair what he makes?“* — Погледна към Зип. — Да вкара очните ябълки в главата на човек само с палците си. Ти би ли успял?
	[* Can the maker repair what he makes? (англ.). — Може ли създателят да поправи творбата си? — Бел.прев.]
	Зип не вярваше. Но му хрумна мисълта, че Андреас може би е репликант. Въодушевяваше се единствено при вида на своите. С имплантирани спомени и вграден сензор за усещания, също както Рой Бети. Модерен дизайн от „Тайръл Корпорейшън“. „Боен модел Нексъс 6“. Скоро щеше да стане жертва на самоунищожаващите се клетки. Дори музиката на Вангелис щеше да присъства в надписите. Зип бе на косъм да заспи.
	— Wake up. — Андреас го удари по рамото. — It’s time to die.*
	[* Wake up. It’s lime to die. (англ.). — Събуди се. Време е да умреш. — Бел.прев.]

>
	* * *

	__Искам да живея на спокойствие. Цената за това е да не се броя, да не ме забелязват, да не ме смятат за важна. Не ме вземат на сериозно с кафявото палто. И това другото на всичкото отгоре, да, ако хората знаеха, да не дава Господ, но най-лошото от всичко…__
	__Здрава съм, казва лекарят, нищо ми няма. Здрава като кон. Това животно ме преследва. Ходя бързо, движа се с лекота, макар да съм здраво сложена. Някой би рекъл пълна, но във всеки случай не ми липсват форми. Не съм висока и това ме устройва, жените трябва да са дребни. Другите са толкова различни от мен, това е странно. Аз съм почти невидима, никой не ме забелязва. Автоматично се отместват, ако вървим един срещу друг по тротоара. Но не виждат заради кого се отместват, аз съм просто сянка в ъгълчето на окото им. Това не ме отчайва, не познавам друго отношение. Е, имам син. Ингемар. Като малък го носех, люлеех го и го милвах. Бях почти учудена от това, което имах — фактът, че зависеше от мен, че щеше да умре, ако го оставех. Тогава Ирма разцъфтя. Беше абсолютно необходима на друго човешко същество. Беше животът или смъртта! Но това не продължи дълго. Нищо не е завинаги. Той порасна, задмина ме и започна да отбягва погледа ми, докато говори с мен. После се изнесе. Случва се. Аз съм невидима, ужасяващо обикновена, непоносимо различна. Познавам няколко души, познавам ги по-добре отколкото те мен. Само си мислят, че ме познават, но грешат. Грешат във всяко отношение.__
	__Минаха няколко дни, преди във вестниците да обявят Андреас за издирване. Негови колеги са излезли и са казали добри неща за него, както правят винаги. Никой не иска да се окаже в неблагоприятно положение по-късно, в случай че го открият мъртъв. Във вестника думите тежат между редовете като отровни бактерии. Никой не смее да ги изрече на висок глас, за да не се превърнат в истина. Да не би да си мислят, че се е самоубил? Не, не за бога, не и Андреас. Той не би се отказал от живота доброволно, а нямаше и врагове. Да, така е, поемаше рискове, невинни неща, каквито вършат всички момчета. Една-две бири събота вечер. Не е престъпление, нали? Много сме притеснени. Позират на фотографа на вестника и предвкусват сензацията — ето, познават човек, който може би е умрял при мистериозни обстоятелства. Ами ако се появи внезапно жив и здрав, ако просто е взел ферибота до Дания да се повесели? Какъв ужасен развой, когато можеше да стане нещо голямо. Не ги разочаровах.__
	__Изгасила съм по-голямата част от светлината в къщата. Но в банята свети. Скоро Андреас ще се разложи. Като парче месо, изложено на тезгяха. Променя цвета си, става меко като желе и започва да мирише. В един момент вече е отровно. Сега аз също съм отровна, вероятно мириша по различен начин. Аз, която съм така стриктна с подобни неща — със сапуна и дезодоранта. Мия си косата често. И пода. Прозорците блестят от чистота. Всички дръжки на вратите са лъскави и чисти. Но самата аз съм парче развалено месо. Не исках това да се случва.__


>
	* * *

	— Матеус?
	Чу гласа секунда след като вратата се хлопна. Мигновено бръкна в джоба си за пликчето с бонбони. Искаше тя да го види и да плесне с ръце от почуда.
	— Да — обади се тихо и прошумоли с пликчето.
	Майка му се появи от всекидневната. Притисна бузата му към гърдите си.
	— Срещна ли някого по пътя?
	— Якето ми висеше най-отдолу — избърбори той бързо.
	Някак прекалено бързо. Съмнението вече се пробуди в нея.
	— Дядо ти е чук.
	Матеус се хвърли право в отворените му прегръдки. А после полетя нагоре, полетя като вятър, почти до тавана.
	— Внимавай с гърба си — предупреди Ингрид баща си.
	И се усмихна. След многото години, през които живя сам, сега той отново се беше изправил и издължил от метър и деветдесет и шест на два метра, поне така изглеждаше. Заради жена.
	— Закъсня със седемнайсет минути — отбеляза Сейер и впери поглед във внучето си.
	— Якето ми висеше отдолу — повтори Матеус.
	— Аха — усмихна се дядото. — И всички илици се бяха залепили?
	Фина мрежа от тънки линии се показа на лицето му едновременно с растящата усмивка. Нищо не го въодушевяваше така като това шоколадовокафяво дете. Бе извън играта, коленете го боляха, почти го предаваха. Беше притеснително, ако се вземе предвид какво представлява животът и всичко, което може да се случи. А той знаеше много по въпроса. Момчето се стрелна под ръката му и хвана ръцете му отзад.
	— Покажи ми полицейската хватка! — помоли се ентусиазирано.
	— Ще ти дам аз една полицейска хватка — засмя се възрастният мъж и го завъртя около себе си, сви го на топка и го занесе до дивана. — Заклеваш ли се да кажеш истината, цялата истина и нищо друго, освен истината?
	Матеус цвърчеше от удоволствие. Ингрид стоеше и ги наблюдаваше, облегната на касата на вратата. Сейер погледна към нея. Гърбът й, хлътнал навътре по характерен начин, му напомняше за майка й.
	— Забрави за часа, защото ти е било забавно! — пробва се той и се взря в кафявите очи. — Забрави гласа на мама?
	— Не — изкрещя Матеус, извивайки се по корем.
	— Срещнал си бездомно куче на улицата. Седял си в канавката и си го галил, докато си замислял как ще измолиш от мама да го задържиш. Някой мърляв помияр. Прав ли съм?
	— Не, не! — изкрещя пак момчето. Заби нокти в една възглавница и я придърпа към главата си.
	— Срещнал си банда нехранимайковци и не си могъл да си тръгнеш.
	Настъпи пълна тишина. Ингрид изгледа учудено баща си, после сина си, който се беше свил и сега приличаше на топка от дънков плат и кадифе.
	— Бяха в една кола.
	— Кои!
	С един скок Ингрид се намери до него.
	— Успокой се — намеси си Сейер бързо. — Нали е тук.
	— Какво направиха? Разкажи ми!
	— Нищо.
	Говореше с лице, скрито в дивана.
	— Не се занасяй с мен!
	— Не си харесвам името! Матеус е тъпо! — изкрещя и захвърли възглавницата на пода. Не плачеше. Общо взето той почти никога на се оплакваше. Много бързо разбра, че е различен и от него очакват други неща. Най-добре е да се държи тихо и да не вдига много шум около себе си. С този цвят на кожата отгоре на всичко сякаш им идваше прекалено.
	— Искам да знам какво направиха — настоя майка му.
	— Ингрид — повтори баща й, — ако не иска да разкаже, би трябвало да му позволиш да си остане негова тайна.
	Матеус се прокашля.
	— Питаха за пътя до залата за боулинг. Но знаеха къде е. После се върнаха пак. Нищо не направиха.
	Вдигна към носа си пликчето с бонбони, което беше стискал през цялото време в юмрука си, и го помириса. Имаше кисели крачка`, желирани змии и дунапренени възглавнички.
	— Извинявай — прошепна майка му. — Просто много се страхувам.
	Главен инспектор Конрад Сейер вдигна детето и го сложи в скута си. Зарови нос в къдравата косица и се замисли за бъдещето. Напрегна всички сили да разгадае неясните картини, които лежаха там, далеч напред.
	— Казаха, че имам готино яке — засмя се Матеус.
	— Онова, вътре в якето е по-готино — отговори му Сейер. — Изпрати ме до навън. Трябва да си тръгвам.
	— Недей. Колберг не е самотен, сигурен съм.
	— Искам да се прибера при Сара.
	— Тя при теб ли ще живее? Къде ще спя, когато идвам на гости!
	— Няма да живее там. Тя живее с баща си. Понеже е болен. Но идва на гости и понякога остава през нощта. Ако е при мен, когато дойдеш, ще трябва да спиш на пода. Съвсем сам. На матрак.
	Матеус премигна ужасен. Стоеше, хванал дядо си за ръка, и я подръпваше. Ингрид се извърна, за да скрие усмивката си.
	— Нали не е толкова дебела, че да няма място за всички? — попита момченцето с надежда.
	— Не — отвърна дядо му, — не е толкова дебела.
	Потупа дъщеря си малко непохватно по ръката и излезе на двора. Помаха на Матеус, застанал до отворената врата. Бавно потегли с колата към блока си. После щеше да си спомня това — няколкото минути, необходими да стигне от къщата на дъщеря си до вкъщи. Досега животът бе така добре разчетен, така предвидим и сигурен. Малко самотен може би, но имаше кучето си — седемдесеткилограмов леонбергер. Без никакво възпитание. Всъщност се срамуваше от това. Сара също имаше куче — добре обучена немска овчарка. Той не обичаше изненадите. Беше свикнал да е най-добър, винаги. Имаше почти всичко. Уважение. Респект. А след дългите години, прекарани като вдовец, сега имаше Сара. Животът вече не беше предвидим. Сега тя го чакаше. Бяха поканили на вечеря Якоб Скаре, млад сержант, когото Сейер харесваше и по странен начин считаше за приятел, въпреки че можеше да му е баща. Но това му харесваше: възможността да общува с млад човек. А и, трябваше да признае, беше му приятно да има някого, който да го слуша, да има какво още да научи от него. Така и никога не се сдоби със син. Такъв. Сега вече бе пропъдил изцяло тази мисъл.
	Спря плавно на светофара. „Сара е в кухнята. Нагласила се е, но съвсем дискретно. Облякла си е рокля — мислеше си той. — Ресала е дълго светлия си бретон. При нея няма напрежение. Движенията й са бавни и меки, както аз карам кола през града. Шията й — по гърба му полазиха тръпки. — Късите светли косъмчета по гладката кожа. Широките рамене. Поглежда часовника си, защото ме чака да се прибера, а и Якоб може да се появи всеки момент. Храната е готова, в случай че не е, това не я изнервя. Няма друга като нея. Невероятна е. Моя е“. Затананика си мелодия на Дани Клайн. „Don’t break my heart“*. И тогава погледна в огледалото. За момент се ужаси, защото видя колко е посивял. Сара беше толкова руса и гладка. „Хайде сега. Възрастен мъж съм“, мислеше си Конрад Сейер, завивайки към гаража. Реши да се качи по стълбите, въпреки че живееше на тринайсетия етаж. Малък начин да се поддържа във форма. Надяваше се да има време за един бърз душ. Тича догоре, без да се задъха. Щом натисна бравата, чу кучето, което идваше с лай към него. Открехна вратата и свирна. Животното се изправи на задните си лапи и го притисна до стената. След малко вече целият беше мокър. Сега определено трябваше да си вземе душ. Кучето влезе мудно в стаята. Сара извика „здрасти“.
	[* Don’t break my heart. (англ.). — Не разбивай сърцето ми. — Бел.прев.]
	_Тогава усети миризмата._ Спря за момент и я вдиша. Усещаше много миризми: индийско орехче от кухнята и разтопено сирене; топъл хляб от фурната; още миришеше на кучето, което го облиза. Но и на друго! От всекидневната идваше странна миризма. Направи няколко крачки, надникна в кухнята. Тя не беше там. Продължи. Миризмата ставаше по-силна. Нещо не беше наред. Спря се. Тя лежеше на дивана с крака върху масата. От уредбата долиташе тиха музика. Били Холидей пееше „God bless the child“*. Беше си сложила червило и зелена рокля. Косата й блестеше, светла и гладка. Той си помисли: „Красива е, спор няма“. Но се взираше упорито в нея.
	[* God bless the child. (англ.). — Господ да благослови детето. — Бел.прев.]
	— Какво има? — попита тихо тя. В гласа й не се долавяше и следа от притеснение.
	— Какво правиш? — запелтечи той.
	— Почивам си.
	Отправи му ослепителна усмивка.
	— Вечерята е готова. Якоб звънна. Идва всеки момент.
	„Мирише на хашиш — мислеше си Сейер. — Тук, във всекидневната ми. Познавам тази миризма, характерна е, не мога да я сбъркам“. Онемя напълно. Беше като каменна фея, като риба на сухо. Миризмата се стелеше тежко над цялата стая. Вторачи се диво в балконската врата, приближи се и я отвори. Беше така неописуемо изненадан, идиотски сащисан!
	— Конрад — промълви тя. — Изглеждаш толкова странно.
	Той се обърна бавно.
	— Ъ, не. Хрумна ми нещо.
	Гласът му звучеше необичайно. Опита се да помисли. Якоб ще пристигне всеки момент. Сара не изглежда надрусана, но не е изключено да й проличи. Якоб ще реши, че той знае и го одобрява, а не е така. Какво, по дяволите, да прави? „Тя е психиатър — мислеше си той. — Работи с тежко болни хора, мнозина съсипани тъкмо от наркотици — хероин и екстази. А е седяла тук и се е друсала. На дивана ми. Мислех си, че я познавам. Не, не е било така. Как е могло да й хрумне!“ На челото на Сейер се появи необичайно дълбока бръчка.
	Изведнъж тя стана. Сложи ръце върху гърдите му и се вдигна на пръсти. Въпреки това не успя да го достигне.
	— Изглеждаш толкова притеснен. Успокой се, моля те.
	Усети единствено аромата на карамел от червилото й. Преглътна бързо и от гърлото му се чу едно леко щракване.
	„Защо се превръщам в дете в ръцете на тази жена?“ — питаше се той. И каза високо с ръждясал глас:
	— Мирише толкова странно?
	Тя се засмя лукаво.
	— Изпуснах цяло индийско орехче в мусаката и не го намирам.
	Той заби поглед в краката си. Няма да успее да се изкъпе. Скоро Якоб позвъни на вратата. Свежият септемврийски въздух нахлу в стаята. Били Холидей пееше. Не знаеше дали още мирише, в стаята бавно захладняваше. „Норвежките закони — мислеше си той. — Съгласно норвежките закони…“ Звучеше абсурдно. Може да й каже всичко, но не и това. Изведнъж проумя, че тази жена има собствени закони. И въпреки това има по-висок морал, от когото и да е друг, когото познава. Почувства се като ученик. Даде си сметка, че не знае толкова много неща. Че съществува толкова много, което не е опитвал. Хората му бяха любопитни, искаше да научи повече за тях — кои са и защо са такива. Искаше му се да разбере, не бързаше да съди. Но сега усещаше в себе си някакво колебание. Тогава се позвъни на вратата. Сара отиде да отвори. Якоб беше наблюдателен, изобщо не бе някой хлапак, само така изглеждаше. Дали миризмата все още витаеше из стаята? Погледът му се спря върху снимката на Елисе на стената пред него. Усмихваше му се насреща. Нея нищо не я тревожеше. За миг я бе забравил, бе по-мъртва от обикновено. Все по-трудно извикваше образа й, гласа й, смеха й. Обзе го нова мъка, породена от това, че сега тя бе на път да изчезне по различен начин. Никога ли няма да свърши? Излезе на балкона. Харесваше пронизващия есенен въздух и ярките цветове. Допадаха му повече от лятото. Многократно вдиша и издиша. Помисли си, че трябва да тренира повече, не ставаше по-млад. И все пак оставаше му още от живота. Матеус щеше да израсне черен в един бял свят. Той трябваше да му помага. Сейер поклати объркано глава. Не разбираше тази внезапна тъга. Обърна се, когато Якоб Скаре се изправи до него.
	— Мирише хубаво!
	— Какво имаш предвид? — попита Сейер нервно.
	— От кухнята — отговори Якоб.
	Хранеха се, пиеха и говореха за работа. Сара разказваше истории от болницата „Варден“, където завеждаше отделение. Изобщо не й личеше да е надрусана, поне той не забелязваше. Но от време на време я поглеждаше изпод вежди и наблюдаваше Якоб по-внимателно от обикновено. Заради него проявяваше такава предпазливост. Дори да забележи нещо, никога не би казал. Дали самият той да не повдигне въпроса някой път, когато са насаме? Разсъждаваше по въпроса, а Якоб разказваше за едно убийство — доста гадно, но поне стара история, която се повтаряше постоянно с някои разминавания. Но Якоб искаше да разговаря със своя господ. Опитваше се да намери смисъл в нещо, лишено от смисъл. Защото наистина смисъл нямаше. Никакъв умисъл, нито зачатък на план, който да ги отведе до нещо добро. В това Сейер беше почти сигурен.
	— Група младежи си направили парти. Преминало по обичайния начин. Момчетата набавили пиенето, взели момичетата от вкъщи. Едно от момчетата, Робърт, живеел в апартамент под наем. Имал и стереоуредба. Собственикът отсъствал, идеална възможност. Идеята била да се напият, да сгащят някое момиче, да го прибавят към бройката си и да се хвалят на другия ден.
	Скаре погледна Сейер с най-сините очи на света.
	— Някои са дръпнали по нещо. Не са злоупотребявали редовно, по-скоро е декадентско да изпушиш малко хашиш на празненство, а и не е голямо престъпление в наши дни. Накратко. Купонът свършил кошмарно: пиянство, караници, Робърт донесъл пушка и застрелял приятелката си право в лицето. Казвала се Анита, осемнайсетгодишна. Умряла моментално.
	Спря и се загледа в чашата си с червено вино. Държеше я за столчето, не искаше да оставя отпечатъци от пръсти по самата чаша. Като цяло беше странно за какви неща се замисляше това момче.
	— Обикновени младежи — обясни той на Сара. — Знам, звучи, сякаш са били шепа измет, търкаляща се по склона на обществото, но не е така. Всички работят или учат. Идват от добри семейства. Нямат криминални прояви.
	Взе да върти виното в чашата.
	— По някакъв начин е невъзможно да си го обясниш, нали? Освен ако не допуснеш, че нещо друго поема нещата в свои ръце. Нещо извън човек.
	— Не можеш да виниш дявола — усмихна се Сейер.
	— Не мога ли?
	— Той не е ли официално изключен от норвежката църква? Като несъществуващ?
	— Това е най-голямата грешка, допусната от хората — промърмори Скаре замислено.
	— Защо? — поиска да узнае Сара.
	— Ако не вярваме в него, не можем и да го разпознаем, когато внезапно се появи.
	— Да обвиняваме дявола? За бога! Ще прозвучи чудесно в съда.
	— Не, не — Якоб поклати глава. — Опитайте се да погледнете на нещата по следния начин. Срещаме дявола през цялото време. Въпросът е как се справяме с него.
	Замълча за миг.
	— Аз наистина не вярвам в дявола — усмихна се той. — Но понякога ме обземат съмнения. Например, когато видях снимката на Анита. По-точно останалото от нея. Или лицето на Робърт през прозорчето на килията в изтрезвителното. Той е добър човек.
	— Ние сме и добри, и лоши, Якоб — уточни Сара. — Не едното от двете.
	— Напротив. Някои са добри в същността си. Други са цинични. Говоря за един изначален основен тон във всекиго от нас. У Робърт той е добър. Не си ли съгласен, Конрад?


	Напротив. Беше съгласен. И не го разбираше. Остана буден. Позволи си един час в повече. Сара и Якоб живееха в една и съща посока и щяха да си вземат общо такси. Той се потупа по бедрото — сигнал за кучето, че може да дойде и да легне в краката му. Мислите му течаха. Матеус, Сара, Якоб, Робърт и всичко, което се случва. Но животът в същността си не е лош. Червеното вино беше допринесло донякъде за оценката му, трябваше да го признае. Има всичко, от което се нуждаеше, и малко отгоре. Матеус се справя, всички са здрави, чувства се добре на работа. А Сара, лека-полека разбра и нея. Загледа се нагоре в снимката на Елисе. След като най-накрая в къщата беше тихо и никой не можеше да го види, той бавно й позволи да се приближи.


	Ингрид Сейер също не спеше. Бе сложила Матеус в леглото в осем часа: пя му и оправи завивките му. После взе раничката му. Трябваше да провери дали учебниците и нещата за физкултура са на мястото си. Беше стегната здраво, каишките — закопчани на последната дупка. Занесе я във всекидневната. Отвори я. Прегледа учебниците, провери дали моливът е добре подострен, а гумичката, лепилото и ножичката са на място. Изпадна една сгъната бележка. Синкавата хартия не й бе позната. Навярно учителката й изпращаше съобщение.
C>
	ЩЕ НАПРАВЯ ТРИ ЧЕРВЕНИ ПРОРЕЗА В ГЪРБА ТИ И ЩЕ ГИ ПОСИПЯ СЪС СОЛ, ЗА ДА ЩИПЕ.
	ГАДНА ЧЕРНИЛКА!
C$


>
	__Както споменах, Андреас беше хубав. Имаше безупречна кожа — светла и гладка, с руменина по страните. И чиста. Винаги съм била наясно със значението на чистотата, научих го рано. И никога нищо около мен не е разхвърляно — нито вътре, нито вън. Вечер излизам, за да проверя. Съседите не са толкова прилежни. Виждала съм всичко при тях — от горни части на бански до мръсни чаши от кафе на масата. Сега не твърдя, че е катастрофа, но не го разбирам. Как могат да стоят на прозореца, да виждат мръсните чаши и все пак да заспят. Самата аз винаги се съобразявам, мисля, че е редно. Все пак не живеем сами.__
	__Седя на червения стол и се вслушвам в мрака навън. Тихо е, но мисля, че понякога чувам някого. Своеобразно предупреждение за всичко, което е на път да се случи. Сякаш към къщата се приближава тих поток от учудени хора. Няма да липсвам на Ингемар, но той със сигурност ще свърши дължимото. Ще пусне съобщение във вестника. Ще извести и двете ми сестри, които са далеч оттук, но пишат за Коледа. Всичко е наред. Поддържаме контакт както другите.__
	__Всъщност не се страхуваме истински от смъртта. Боим се само да не бъдем забравени. Знаем, че ще ни забравят и мисълта е непоносима. Не сте ли съгласни? С времето се превръщаме в редки гости в съзнанието на хората, които сме оставили — онези, които опразват къщата след теб и поделят всичко помежду си. Правят боклук. И забравят. Ако човек знаеше, че всяка вечер някой пали по свещ и мисли за него, сеща се за няколко кратки секунди, тогава бихме могли да напуснем земята в мир. Никой няма да запали свещ за мен. Кой би го направил? Самата аз наредих нещата така, че да ме споменават с ужас и учудване. Сътворих градска легенда. Вероятно ще искат да сложат снимката ми във вестника. Изхвърлих всички, с изключение на една, на която съм почти млада, някъде около четирийсетте. Най-лошото да умреш не е смъртта и погребението. Това е толкова обикновено и бързо преминаващо: мъртъв и погребан. Страшното са часовете преди това, когато попаднеш в ръцете на живите. Те все пак са просто хора. Представям си част от онова, което ще кажат. Няма да предавам думите им, но те идват. Нали ги усещам.__

>
	* * *

	Андреас вървеше, местейки бавно дългите си крака, Зип крачеше енергично до него. Бяха се запътили към реката. Водата ги привличаше. Не си даваха сметка дали е заради равномерния ромон, или заради светлините, трепкащи по черната повърхност. Въздухът беше студен. Зип топлеше ръцете си в джобовете на якето. Намериха си пейка и седнаха мълчаливо. Когато пред очите ти тече вода, няма нужда да говориш. Вглъбени в себе си, те си представяха какво би било, ако паднат в реката и се наложи да се борят с течението и студа във водата. Цареше сериозна тържественост. Зип мислеше с тъга за момичето с раирания пуловер и се почесваше раздразнено по чатала.
	— По един nightcap*. Това ни трябва сега.
	[* Nightcap. (англ.). — Питие преди лягане. — Бел.прев.]
	Андреас кимна и продължи да се взира в течението. Черно и тежко, то никога не кипваше истински. Бяха похарчили парите на Гина.
	— Появи ли се някоя бабичка с чанта, мамка му, ще я открадна. Просто я отскубвам и бягам.
	— Направихме достатъчно за днес — промърмори Зип. — И между другото — възрастните дами спят по това време.
	Отново замълчаха. От площада зад тях се чуваше тихо мърморене, смях и псувни. Имаше много пияни. След като бяха пили цяла вечер, за да натрупат смелост и самоувереност, сега хората излизаха да покажат на какво са способни; готови за битка, така да се каже. От опашката за такси до тях стигнаха признаци за бутане и караница, чуха отделни думи. „Маймуна“. „Гаден турчин“.
	— Дявол го взел! — рязко възкликна Андреас. — Ще оскубем някого.
	— Кого ще оскубем?
	— Който и да е.
	— Успокой се!
	Зип не разбираше какво е обхванало Андреас. Не приличаше на себе си. Нещо се надигаше в него. Обърнаха се едновременно и впериха поглед към града. Търсеха ранено животно, някоя лесна плячка. Но повечето можеха да се защитят прилично. Дори бе възможно някой да ги набие. В търсене на отдушник те бяха и уплашени от собствените си планове, които се пробуждаха дълбоко в тях. Зараждаше се интуитивно усещане за това докъде рискуват да стигнат, ако продължат по същия начин. Сякаш приближаваха края на дълъг процес, започнал много отдавна. Страхът им даде доза адреналин. Беше хубаво. Тръгнаха нагоре към стоянката за таксита. Минаха покрай все още опънатата шатра на бирарията, сега с отопление. Скръцнаха със зъби от раздразнение, чувайки смеха и звъна на чаши. Прекосиха главната улица, подминаха кметството. Зип установи, че приближават църквата. Андреас водеше, а той се влачеше подире му. Не разбираше защо отиват там. В момента никой не се грижеше за гробовете. Нямаше старици с чанти, пълни с парите от помощи. Църквата се разстилате на височина над площада и несъмнено представляваше сградата с най-благоприятно разположение в града. „Там е щял да се намира дворецът, ако градът е имал крал“ — мислеше си Зип и поглеждаше изпод вежди Андреас. Обикаляха между гробовете. Четяха надписите на надгробните камъни. „Аз съм пътят, истината и животът“. Андреас стоеше с ръце, прилепени към бедрата и четеше текста. Зип риташе в земята, объркан.
	— Тук свършва — промълви Андреас.
	Зип зяпна.
	— Какво искаш да кажеш?
	— Всичко. Това, което сме.
	Зип смутено се огледа около себе си. Тишината и мракът ги обгръщаха.
	— Какво ти става? Зарежи работата утре — предложи той. — Хайде да се махнем от града. Ще измислим нещо, ще отидем в Швеция, дявол да го вземе.
	— Чупил съм се прекалено много пъти.
	В гласа му звучеше нерешителност и Зип я долови. Определено нещо не беше наред. Изведнъж стана нервен.
	— В момента ме държат малко по милост — продължи Андреас. — Трябва да внимавам.
	— Та нали шефът ти е жена. Не разбирам как се оставяш да те командва жена.
	— Шефът си е шеф. Тя плаща.
	— А натуралната размяна? — пробва се Зип. — Едно пощипване за свободен ден!
	— Всичко си има граница.
	— И къде е тя?
	— При разширените вени и мустаците.
	— Ами Жената? Нали такива ги харесваш?
	Андреас не отговори.
	— Ей! — Сякаш нещо прихвана Зип, но всъщност правеше опит да го ободри. — На овча кожа ли лежиш, или?
	Андреас го изгледа продължително. Зип не успя да сдържи смеха си: ясно си представяше Андреас, легнал гол върху овча кожа, а до него стара лелка с четка и художническа престилка. Избухна окончателно при мисълта, че може би държи някоя шарена топка. Или портокал. И се разсмя още повече. Крещеше в тишината между гробовете, превиваше се от смях, стоеше в тревата и хълцаше. Чуха се няколко носови изсумтявания през чипия нос, последвани от дрезгави похърквания, след това ново сумтене. Андреас се усмихна с тънка усмивка. Извади ръце от джобовете, скочи напред, сграбчи якето на Зип и започна да го боксира. Не силно, за бога, та те бяха приятели, но Зип губеше равновесие. Залитна няколко стъпки назад, вдигнал ръце за вяла защита. Комичната картина не го напускаше, смееше се до сълзи, като същевременно се опитваше да държи приятеля си на разстояние. Андреас предприе нова атака. Хвърли се напред, Зип падна, но под тях имаше трева и не се удари; все още се бореше с бурния смях. Тогава видя лицето на Андреас. В изражението му имаше нещо дяволско, сякаш съвсем е побеснял. Сега се намираше отгоре му, беше ужасно! Изглеждаше устремен, силите му извираха от чиста решителност, а Зип бе изцяло и безсилно обзет от това истерично хълцане, отваряше уста в желанието си да си поеме дъх и се чудеше какво следва. Юмрук или ритник в корема. Андреас имаше странен вид. Зип изчакваше пристъпът да отшуми, но това не се случваше. Докато се взираше в Андреас през сълзите от смях, се опитваше да си спомни какво ли е казал, та да предизвика това сериозно изражение на добре познатото лице. Лицето, което беше толкова близко: ясните очи, румените страни, зъбите, просветващи в тъмнината. Зип усети топлия му дъх върху брадичката си. Андреас беше хванал здраво ръцете му и той лежеше беззащитен по гръб в тесните си дънки. Тогава Андреас започна бавно да се притиска към него в равен ритъм. Зип се вторачи учудено в него, неспособен да разбере какво се случва. Не беше толкова схватлив, а Андреас сякаш се намираше някъде далеч, като същевременно продължаваше да се притиска и притиска към него. Изведнъж спря. Погледът му се възвърна, впери в Зип очи, изпълнени с огромна ранимост. Отпусна хватката си. Зип остана да лежи, опитвайки се да проумее. И тогава, преди да успее да се съвземе, усети ръката му долу между бедрата си. Тя започна да го разтрива, тънката ръка разтриваше ли, разтриваше. Остана напълно поразен. За свой ужас усети как в него се надига желание и като гръм отвътре го обзе нещо ужасяващо, толкова голямо, че заплашваше да го пръсне. Накрая успя да изкрещи от дън душа. Викът дойде отдолу, от ходилата му, разряза тялото му и се блъсна в Андреас, отметна го назад и с един огромен скок се изправи, все така крещейки с непознат неартикулиран рев. Сви юмруци, готов да повали всичко пред себе си, да чупи и да къса, да прави на парчета.
	Андреас се изправи много бавно, без да изпуска погледа му. Зип представляваше разярено животно, готово да нападне. Андреас стоеше на сигурно разстояние, наблюдаваше го и се подготвяше, защото точно сега Зип беше по-силен, достатъчно силен да убива. Една грешка от негова страна в този момент и приятелят му щеше да го убие с голи ръце.
	— Мамка му, Зип — прошепна, — не е каквото си мислиш.
	— Затваряй си устата! Затваряй си устата, задник такъв, проклет педераст!
	— Нямах намерение!
	— Не искам да те слушам! Не искам да знам каквото и да е. Не ме пипай, мамка му!
	Изведнъж Андреас повиши глас. Изненадан, Зип долови гняв зад думите му.
	— Просто е така! Винаги е било така!
	В очите му имаше молба. Зип се почувства напълно объркан. Никога не си беше представял подобно нещо, дори и в най-необузданите си фантазии. Всичко друго — че е дяволски придирчив към момичетата, че предпочита по-възрастни жени — добре, донякъде му подхождаше, отговаряше на останалата част от личността му. Но обратен?
	— Жената — прошепна без дъх. — Просто проклет блъф ли е?
	— Не — Андреас бе забил поглед в краката си. — Тя е… алиби.
	— Аха, дявол го взел! Алиби?
	— Ти се хвана, нали?
	— Спиш ли с нея, или не?
	Зип не успяваше да се овладее, чувствата му бушуваха. Бе изгубил чувството си за преценка, не разбираше нищо, но едно бе очевидно. Андреас никога не се е интересувал от момичета, а той, какъвто си беше идиот, е бил сляп като кокошка. Нещастна кокошка.
	— Спя с нея, но това е само алиби.
	Най-накрая настана тишина. Прожектор на стената на църквата насочи лъч бяла светлина към петното, където стояха един срещу друг със стиснати юмруци. Зип имаше усещането, че всичко това е режисирано от никого там, горе. Някой ги беше поставил тук, някой му подаваше репликите. И това, което беше почувствал. И желанието, когато Андреас го докосваше, а после и желанието да го унищожи. Стоеше объркан, без да знае какво да предприеме. Оставаше му едно: да си тръгне. Всичко това се оказа трудно за него. Ако поне го беше подозирал, да го беше премисли няколко пъти, та да се подготви. Но тръгнеше ли си сега, всичко щеше да приключи. Завинаги. Имаше нещо, което знаеха и той, и Андреас. Приятелят му все още чакаше с юмруци, готови за нападение, или може би за защита. Отсега нататък щеше да му се наложи да живее със съзнанието, че Зип знае. И има вероятност да се раздрънка. А Зип трябва да живее с това, което направи Андреас. За няколко секунди желанието бе набъбнало в него. Все пак беше ръка като всички други ръце, като момичешка ръка. Онова между краката живееше, по дяволите, собствен живот! Каква всъщност е разликата? Искаше му се да преобърне всички надгробни камъни, да изтръгне всички растения, да смачка целия град!
	— Това, че ти — Андреас заекваше, — това, че реагира така, не означава нищо. Съвсем естествено е, всички хора…
	— Млъкни! — Зип изсъска яростно. — Отлично знам, че не съм обратен. Няма нужда да ми го обясняваш. Мамка му, дръж си устата затворена, Андреас!
	Скубеше косите си. Изведнъж започна тихо да подсмърча, избърса си носа и сълзите; видя жълтата риза на Андреас да свети в тъмното. Светът рухна, но проклетата църква все още стоеше и настояваше на своето. Искаше да срине и нея! Не може да дружиш с педераст. Хората ще научат и тогава, естествено, ще си помислят, че и ти също… Така ще разсъждават те. Че са заедно или нещо подобно, че са се чукали години наред. Обърна се и тръгна. Стигна до ъгъла на църквата.
	Отпред имаше пейка. Седна на нея. Трябваше да помисли. Как да си легне да спи след това? Човек не може да спи, когато цялото му бъдеще е очернено. Години наред е живял в лъжа, бил е лъган. Може би е бил обект на желание през цялото време, гост в мечтите на Андреас, докато е лежал на топло под завивката. Раменете му потрепнаха. Плачеше безмълвно. Андреас — обратен! Та това означава, че абсолютно всеки би могъл да е обратен. Значи не си личи отвън. Отнася се и за други негови познати, обикновени хора. Дори момичета. Мислеше си за Анита. Представи си Робърт да е бил алиби. Той и всички други, с които е спала. Но Анита е мъртва, така че няма никакво значение. Може би никой не е такъв, какъвто изглежда отстрани. А той самият? Да, по дяволите! Един добър приятел. Добър приятел ли е? Андреас наистина ли очакваше той да не му обърне гръб? Това вече е дяволски прекалено. И все пак нали приятелството е за това? Обаче всичките тези години! Има нужда от време. Поне няколко дни да помисли. Но той нямаше навика да разрешава проблемите си с мислене. А и замръзваше. Чу зад себе си стъпки от влачещи се крака. Знаеше, че е Андреас. Очакваше той да избере друг път. Зип седеше, вторачен надолу в чакъла. Искаше да излезе от положението, да се върне към онова, което бяха имали, но разбираше, че е невъзможно и се налага да намерят нов начин. Какво ще кажат хората, ако изведнъж престанат да се движат заедно? Открай време са все заедно. Даваше си сметка, че именно това би породило слухове. Мълвата ще тръгне първо като шега. Нали чу? Зип се е разделил с Андреас. В обувките му, намокрени от росата, пръстите му замръзваха.
	— Ако някога отново направиш това, ще те убия!
	Андреас разпери ръце.
	— Никога няма да се повтори!
	Свиха рамене. Зип стана почти механично. Тръгнаха едновременно с бавни крачки към каменната порта. Прекрачвайки я, нещо сякаш се затвори след тях и изчезна завинаги. Остана скрито вътре в тъмнината между гробовете. Зип си издуха носа. Остана доволен от щедростта си, когато изрече:
	— Мамка му! Хората не разбират нищо. Мразя този град.
	Андреас кимна. Нима не беше мръсен този град? Дали тук изобщо живееха благопристойни хора? Онези, които си седяха в топлия хол и запяха американски сапунени сериали, и плюеха по всички под двайсет години, какво знаеха те колко трудно беше? Гадни мизерници! А какво казваше Рой Бети, когато беше най-напечено? _Моят най-добър и единствен приятел._ Последователно в мрака се чуха два тънки гласа:
	— Няма да кажеш?
	— Не.
	Всичко отмина. За кратко бяха гледали надолу в непознати дълбини. Сега те се бяха затворили. Само след няколко минути вече вървяха както преди, един до друг. Зип разбираше, че Андреас има нужда от него. Току-що не се отнесе към приятеля си с най-голямото уважение. И какво беше онова, което никога не бе получавал, а сега можеше да очаква в замяна?
	НАЙ-ГОЛЯМОТО УВАЖЕНИЕ!
	Вътре в него звучеше музика — напълно ново усещане. Повече няма да позволи да го карат да се чувства неловко. Времето, прекарано заедно, трябваше да придобие ново измерение. Андреас беше по-хубав, по-умен, по-популярен, имаше повече пари и по-хубави дрехи, но, дявол го взел, беше педераст! Думата навеждаше Зип на следните асоциативни връзки: разкъсвания на ректума, вазелин и мръсотия под ноктите. Нали това се бе мислил винаги? Сам по себе си животът е отличен. Той лично е напълно нормален. Мигом го връхлетя споменът за силната възбуда, която бе почувствал току-що от ръката на Андреас. Но, дявол да го вземе, притиснаха го, а той се намираше в най-силната си възраст, кипящ от живот и желание. А и никой не ги видя. Деляха една съдба, едно странно преживяване, силно и плашещо, но щяха да намерят нещо друго. Нещо по-добро. Беше сигурен в това. Не, не сигурен, но се надяваше. Както може да се надява само мъж на осемнайсет години.
	Обърнаха гръб на мъртвите и се отправиха към центъра. Вървяха, без да разменят и дума. Бяха се запътили към нещо страшно, нещо наистина ужасно, по-лошо от случилото се току-що. И двамата бяха залитнали по крачка встрани, но сега вървяха в правия път. Гледаха мрачно изпод вежди към всеки срещнат, свиваха рязко в странични улички с ръце, пъхнати надълбоко в джобовете. Ножът на Андреас се поклащаше до бедрото му. Трябваше да си набавят спомен от тази вечер, който да засенчи онова, другото. Когато след време се обърнат назад, щяха да могат да се позоват на това друго нещо, но и двамата щяха да знаят за какво става въпрос: че всъщност се отнася за проклетата вечер, когато се намериха един върху друг в тревата. Зип си спомняше острите хълбоци до бедрата си, но преглътна спомена — искаше да продължи напред. Наближаваше полунощ. Най-добре беше да изоставят центъра и да отидат в по-тихи квартали. Отваряха си очите, но всеки старателно отбягваше погледа на другия — беше прекалено рано. Утре, може би. Нощта щеше да ги поведе. Подминаха киното от лявата им страна и пресякоха улицата. Зад гърба им останаха павилион „Готен“, една оптика и магазин за коли втора ръка. Ставаше все по-тихо и по-безлюдно. А там, сякаш изпратена от самия дявол, вървеше една самотна жена.


	Забелязаха я едновременно: здраво сложена жена в кафяво палто с обувки на висок ток, макар да беше очевидно, че не е свикнала с тях. Без да продумат, ускориха крачка. Вървяха в такт като един общ бдителен организъм, тръгнал на лов, с глави, наведени близо една към друга като при важен разговор. Рано или късно тя щеше да се обърне и да ги види. Още не бяха съвсем сигурни какво ще правят с нея. Тя просто се появи така удобно — вълнуваща игра за две големи, непредвидими деца. Нещо в тревожния силует им подсказа, че е съвсем сама, че никой не я чака. Жена около шейсетте, поне така им се струваше, която обикаля улиците посред нощ, без да я посрещне съпруг или син. Естествено, че е сама. И след като върви пеша, едва ли е далеч от вкъщи. Или не е посмяла да се нареди на опашката за такси. На опашка за такси са убивали хора. Сигурно чете вестници както всички останали. И тогава тя се обърна. Гледаха я право в бялото лице. Веднага се забърза, но се движеше трудно заради обувките. След не повече от осем-десет крачки се обърна отново, пресече улицата по диагонал и се прилепи до прозорците на агенция за недвижими имоти. Излъчваха каскади светлина, може би там се чувстваше в по-голяма безопасност. Прекоси един парк, зави вляво и остави центъра зад гърба си. Сега вървяха по улица „Турнегата“ и наближаваха едно възвишение. Тя отново зави наляво. Пътят минаваше през известен вилен квартал със стари къщи. На Андреас му хрумна идеята да се разделят.
	— Аз ще я последвам — прошепна той. — Ще се успокои, когато остане само един. Ти претичай през градините нагоре, така че да не те види от пътя. Отиваме на гости на бабата!
	Зип се подчини. Гледаше след жената и си мислеше колко е уплашена, може би си страхуваше, че ще умре. Обувките трополяха силно по асфалта. Андреас я следваше нагоре по хълма; Зип на свой ред се шмугна в една градина и се затича през храсти и овошки, невидим в тъмнината. Андреас продължи след нея, вече чуваше забързаното й дишане. Опита се да си придаде вид на небрежно шляещ се човек. Тя се обръщаше постоянно, а той, от своя страна, вървеше с равномерни крачки. Чувстваше се хладнокръвен, плъзна ръка да провери дали ножът е на мястото си. Тя вървеше и навярно се молеше. Насред стръмнината зави. Той си помисли, че сега тя се чувства почти в безопасност. Подмина отбивката към къщата й, хвърли поглед в нейна посока и чу стъпките й по чакъла. Една порта се затвори. В ключалката се завъртя ключ. В този момент той се намираше точно от горната страна на къщата, провря се през плета, промъкна се в градината, напълно скрит от тъмнината между дърветата. Стоеше и слушаше. Усети нечий дъх във врата си.
	— Вътре е. Какво ще правим сега?
	Очите на Зип светеха в мрака леко като пламъчета зад замъглен прозорец. Моят най-добър и единствен приятел.
	Андреас помисли малко. Свали триъгълната кърпа от врата си и я остави да се плъзне между ръцете си.
	— По дяволите. Ще удушиш бабичката ли?
	Зип беше блед. В същия момент видяха, че светлината в къщата светна. Леко сияние падна от прозореца върху тревата.
	— Да не ме смяташ за пълен идиот?
	Андреас върза кърпата на лицето си, сега се виждаха само очите му. После измъкна шапката от джоба на панталона си и я нахлупи върху косата. Сложи ръка върху рамото на Зип и чудото се случи — той не я отблъсна. За миг коленете му отмаляха от благодарност. Щяха да делят всичко. Грозната тайна в тревата до църквата и това, което бяха на път да извършат. Не нещо наистина голямо. Просто щяха да оберат парите на една стара жена. През трепкащите им сърца не премина нито едно колебание.
	— Чакай тук. Аз ще вляза.
	— Старата, естествено, е заключила — подхвърли Зип колебливо.
	— Влизам, където поискам — гласът на Андреас прозвуча дълбок и категоричен. Щеше да изкупи всичко, което се бе случило. Голямата болка трябваше да бъде засенчена от нещо, чистият страх можеше да се окаже от полза. Рискът и напрежението владееха тялото му, изместили парализиращото чувство, което го обзе при църквата.
	— Мамка му, Андреас — промърмори Зип. — Това е dirty business*.
	[* Dirty business. (англ.). — В случая „мръсна работа“. — Бел.прев.]
	— I _am_ the business* — ухили се Андреас и изчезна зад ъгъла.
	[* I _am_ the business. (англ.). — Аз _съм_ бизнесът — цитат от „Блейд Рънър“, употребен във филма в друг контекст. — Бел.прев.]
	Не бе най-голямото и опасно животно в гората, но най-елегантното, най-бързото и навярно най-хитрото. Не се виждаше никакъв враг, само една лесна жертва. Зип се промъкна край стената на къщата. Не стигаше догоре, но през прозореца успя да зърне тавана и един полилей, сигурно в хола. Отвътре се чуха слаби звуци. Зип стоеше тихо в тъмнината. Дано само да не се появи някой мъж с пушка или проклето псе. Беше слушал достатъчно истории за това какво може да се случи. В същото време се чувстваше замаян от възбуда. Каква черна нощ със странна светлина и тези тихи дървета, и росата в тревата, която блестеше сребърна на лунната светлина. Облегна се на стената и прилепи ухо към хладния панел.


	__Какъвто беше красив, Андреас сигурно е имал всяко момиче, което е пожелаел. Лесно е да обичаш красивото. Вярващите говорят за съвършеното творение на Бог с глуповат блясък в очите. Но някои хора са необикновено грозни. Такива като мен, на които им се налага да се постараят неизмеримо повече. Да залагат на други качества, така да се каже. Но дори аз намерих някого или може би Хенри ме намери. Останах така изненадана, когато ми предложи, така трогната от проявената смелост, че мигновено казах да. Не разчитах някой друг да попита. Щях ли аз, Ирма Фюнер, да получа други предложения? С моите сключени вежди и прекалено дебели прасци? И костна структура като на кон. Не мислих особено дали го обичам, или не — никога не съм изисквала толкова много от живота. Нима и това не е работа, която трябва да се свърши? Какво значи да обичаш? Да имаш нужда от някого повече, отколкото имаш нужда от себе си? Или приятното чувство накрая да излезеш от себе си, да се издигнеш и да се вмъкнеш при някого другиго? Не знам какво друго на този свят би могло да ме освободи от мен самата, освен смъртта. А какво е мъка? Да изгубиш всичко това? Аз не скърбя дори за Хенри. Нито пък за сина ми, който никога не идва. Дали изобщо някъде в някого има поне една неегоистична мисъл? Сега ще помогна на Руни с това, защото тя ми помогна вчера с друго. Ако обичам това дете достатъчно силно, той ще ме носи на ръце после, когато остарея. Е, не и Ингемар. Но все пак се надявах. Равновесие. Покупко-продажба. Налага се да оцеляваме тук, да пазим равновесие на тази строителна площадка, която представлява светът и която никога няма да бъде завършена. Строим ли, строим, не смеем да спрем, докато строим, имаме надежда, че един ден нещо ще се издигне и ще надмине всичко останало. Тогава срещаме някого и се издигаме нагоре. Останалото са хормони, които ни изпълват, топлина, влага, едно туптящо сърце. Всичко, което тече вътре в нас. Биохимия. Разбирате ли ме? Хенри и аз — ние имахме дори деца. Живеехме като всички останали. Поне така си мисля. В началото, когато изчезна, се чувствах непривично, в къщата беше така тихо, но свикнах бързо. Беше ми добре сама. Не ми се налагаше да го разпитвам през цялото време какво мисли или какво иска да каже. Самотна съм, разбира се, но кой не е? Други неща са по-лоши. Болестите и болките. Унижението. Както Андреас ме унижи. Беше неразумен, но на първо място млад. Погледнато така, той навярно имаше право на разбиране. Всички ли имат това право? Не знам защо избра мен, може би случайно, така, както животът е случаен по един противен начин.__
	__Руни звънна и ме покани да отида с нея на театър в реставрираната след пожара сграда. Кралят беше ходил да я открие, изживяване бе дори само полилеят сам по себе си — тя го беше видяла по телевизията. Пиесата се казваше „Случайни връзки“. Съгласих се, когато звънна, а трябваше да й откажа. Винаги съм смятала, че да се движиш из града през нощта е свързано с опасности. На площада продават хероин. Но тя не биваше да ме заподозре, да помисли, че може би не съм като другите, затова казах да. Тя е моето алиби. От време на време се налага да проявявам доза ентусиазъм, за да имам спокойствие през останалата част от времето. Приготвих се. Все още беше светло и дори не ми хрумна да се страхувам да извървя пеша двайсетте минути долу до центъра. Избрах морскосиня рокля с бяла яка. Отдолу си сложих хубаво бельо, копринени гащички и стегнат корсаж, който да държи всичко на мястото му. Обух обувките с високи токове — нали мястото не беше далеч. Излязох навреме. Седнахме във фоайето с по чаша портвайн. Ориентирах се къде е дамската тоалетна; винаги го правя. Руни бърбореше и се смееше през цялото време, а в промеждутъците се оплакваше както обикновено — било от младежта, било от нещо друго. От живота като цяло. Съгласявах се от време на време, защото има нещо подозрително около човек, който никога не се оплаква. Във всеки случай Руни щеше да стане подозрителна, затова отделих малко време да изкритикувам автобуса, че никога не идва по едно и също време, макар да бях вървяла пеша. Не простих и на телевизионните програми; на постоянно увеличаващата се престъпност в града; на некадърните млади; на боклука по улиците; на всичките синтетични боклуци в храната, знаете какво имам предвид. Тя кимаше и пиеше. Хубаво е да има с какво да си съгласен.__
	__Бяха ни дали хубави места, ала на моменти не успявах да чуя репликите на актьорите. Изпихме по още един портвайн в антракта. Не разбрах пиесата, но си замълчах. Вдигнах безмилостно рамене и отбелязах: да, положително не е лоша, но бог ми е свидетел, гледала съм и по-добри. И Руни се съгласи. Сградата на театъра обаче е разкошна. В червено и златно, а полилеят е като мечта от кристал. Стотици миниатюрни призми. И светлината преминава през всяка една равнина. Руни каза, че е направен в Чехия. Подарък от „Спаребанкен“. Старият от 1870 г. използвал газ, но през 1910 г. го сменили с електрически. Започнал да искри. Георг Реш, изрече Руни важно, бил поел инициативата. Винаги бърза да покаже малкото, което знае. Отне ни известно време да излезем. Хората прииждаха отвсякъде и препречваха пътя. Чужди хора ме бутаха и притискаха, усещах всички отделни миризми, скъпи вълнени палта, тежки парфюми и дим от първите цигари. Чувах жуженето на гласовете им — едно развълнувано бръмчене, което се надигаше и спадаше. Ако си затворех очите, можех да се отпусна, да се оставя на течението. Но с изкушенията се справям без затруднения. Започвам да си мисля за следващия ден, който неотменно идва. Задържах погледа си върху палтото на Руни. Струпаше ми се, че ще ме размажат, а освен това се затруднявах да дишам. По-добре е да гледаш телевизия или да прочетеш някоя книга. Най-накрая все пак излязохме и тълпата се пръсна във всички посоки. Руни щеше да повърви, тя живее наблизо. Аз казах, че ще си взема такси. Надявах се шофьорът да е норвежец. Не съм расистка, но не разбирам хората, които говорят развален норвежки. И тогава те се дразнят. А миналото им не е било леко, не, просто искам да им спестя Ирма Фюнер. Затова се надявах на норвежец.__
	__За да стигна от театъра до стоянката с таксита на площада, трябваше да мина две доста дълги пресечки. Вървях покрай реката и спрях на ъгъла. Взрях се нагоре към безкрайно дългата опашка от млади хора, които се бутаха и ръчкаха, псуваха и крещяха. Не можех да застана там за нищо на света. За кратко се поколебах, докато замръзвах, без да съм в състояние да взема решение, а това е непривично за мен. Чисто и просто трябваше да вървя. До полунощ оставаха пет минути. Поглеждайки нагоре към осветената църква, си помислих както децата: „Това е часът на духовете“. Огледах се объркана, но видях само шумната опашка за таксита и няколко мотаещи се самотници. Една свободна кола се плъзна до другите, изгаси лампата и отново изчезна. Дали да не изчакам на ъгъла, докато опашката намалее? Тогава една двойка приближи и застана най-отзад. Запалиха по цигара. Пресякох площада и поех по главната улица. Нямаше опасност, докато вървя по главната улица, а тя стига чак до парка. Чак там става наистина тъмно. Последният склон е оскъдно осветен. Вървях от дясната страна на пътя, колкото мога по-бързо, но обувките ми убиваха. Опитвах се да не привличам с нищо вниманието — все пак съм си аз — обувките обаче ме издаваха. Същия успех щях да имам и със звънче на врата. Ела и ме хвани, ела и ме хвани! — крещяха обувките. Имах пари в чантата, но не много. Не съм идиот. Само за такси. Минах край оптиката и магазина за велосипеди. По едно време ми се стори, че чувам стъпки зад себе си, но не се обърнах. Ако там имаше някого, щях да изпадна в паника. До вкъщи не оставаше много. След няколко минути всичко щеше да е свършило. Мислено си представях къщата, която щеше да ме посрещне с добре дошла — моята къща със зелени рамки на прозорците и външната лампа, предвидливо оставена да свети. Постоянно ми се струваше, че чувам нещо: леки стъпки, не трополящи като моите, и не се сдържах. Тогава ги видях! Двама млади мъже. Смъмрих се строго. Бяха хора по улицата, вървяха по същия път, толкова е просто. Но изглеждаше, сякаш ме зяпат, оглеждат ме като евентуална жертва, ние жените, нали сме истерични, винаги мислим за най-лошото. Но пък и знаем какво е да израснеш в един мъжки свят. Ускорих крачка. Обърнах се отново да провери. Все още биха там. Залепих се до витрините, за кратко се почувствах на сигурно на светлото. После отново навлязох в тъмнината. Когато се обърнах за трети път, единия го нямаше. Отдъхнах си — това беше добър знак. Беше си отишъл! Но не намалих крачка. Мислех си за всичко, което може да се случи. Не, не се страхувах, че ще умра. Нито пък молех Господ за това. Но има по-лоши неща от смъртта, които могат да ме сполетят. Внимателно ги премислих и си казах, че това никога не бива да се случва. Така си мислим понякога и то все пак се случва. Като онзи път, когато се разболях и се наложи да лежа в болница. Да се грижат за мен. Вървях по стръмното нанагорнище и си мислех за болницата и за всичко, което се случи. Истински кошмар, който почти засенчи причината да постъпя там. И помогна. Чувах стъпките през цялото време. Това, което ме плашеше, бе фактът, че той не ме задминава. Млад мъж с дълги крака — трябваше отдавна да е отминал. Вече виждах покрива на къщата, чувах как бие собственото ми сърце, краката ме боляха, потях се в тесния корсаж. Умишлено блъснах силно портата, сякаш някой в празната къща би чул и би станал от стола си. Оставаха ми само няколко крачки. Стълбите са с пет стъпала. Изведнъж се сетих, че не съм си извадила ключа и трябва да ровя в тясното пространство на чантата си. Стоях под светлината като жива мишена. За щастие обаче намерих ключа и го пъхнах в ключалката. Вратата се плъзна. От облекчение в гърлото ми се надигна плач. Младият мъж щеше да се прибере вкъщи и да спи. Вземи се в ръце, Ирма! Вперих поглед в тъмната кухня. И ахнах силно. В мрака светеше червено око. Кафе машината не беше изключена. Беше пълна до половината с кафе. Бях излязла от вкъщи, докато кафе машината е била включена, можеше да изгоря цялата красива къща, а тя е всичко, което имам. Изскубнах контакта. Миришеше на истинска пекарна. Запалих светлината и вдигнах каната от плоскостта. Трябваше да се подпра на кухненския плот. Дойде ми прекалено много. Посещението на театър, бутаницата, разходката из черния като нощта град, непознатият мъж и включената кафе машина. Изправих се. Щеше да мине много време, преди да ми се случи отново. Проклинах се заради това. Влязох в банята. Застанах с гръб към огледалото и пуснах роклята на пода. Измъкнах тесния корсаж през главата. Пъхнах ръце в един халат. Бял е, от чист инат халатът е бял. Обаче аз никога не нощувам в чужда къща. Застанах на вратата и се загледах в кухнята. В раираната пътека. Нещо за пийване щеше ми дойде добре. Имах вино в избата, затова навих пътеката и капакът в пода се показа. Хванах халката и я повдигнах. Тогава се случи нещо. Чух шум от коридора. Не бях заключила вратата! В ужаса си, заради светещата кафе машина, бях забравила да заключа; бях претичала през помещението с единствената мисъл да предотвратя катастрофата. Стоях вцепенена, взирах се и не вярвах на очите си. Един мъж приближаваше към кухнята с нож в ръка. Очите му, единственото нещо, което виждах под ръба на синя шапка, блестяха от решителност. На лицето си имаше кърпа, а погледът му бе вперен в чантата ми, която стоеше върху масата. В нея имаше двеста крони. Но имах бижута и сребърни прибори, както и още пари в сейфа вътре в кабинета на Хенри. Първите секунди всичко беше тихо. Той сякаш обдушваше стаята, все едно миризмата на прегоряло кафе го учудваше. После ме зяпна. Поколеба се, ножът трепереше. Направих крачка назад, но той ме последва, притисна ме към кухненския плот, допря острия нож под брадичката ми и изръмжа:__
	__— Парите. Дяволски бързо!__
	__Коленете ми затрепериха. И нещастието се случи, не можех да го спра. По бедрата ми се стече топла струя, но той не забеляза, прекалено обсебен от ножа, който трепереше и издаваше колко е уплашен. Също колкото мен. Хвърлих поглед към кабинета на Хенри. Смятах да отворя сейфа, но краката отказваха да ме заведат дотам. Той се подразни, размаха ножа, блъсна ме със свит юмрук. Не силно, но аз се сепнах. Изкрещя глухо през шала.__
	__— Размърдай се, дъртачке! Размърдай се!__
	__Аз съм просто една възрастна жена. А той — един сополанко, личеше си по гласа му. Продължавах да стоя на мястото си. Той ме удари отново. Накрая успях да завлека крака през стаята и влязох в кабинета. Застанах пред сейфа, вторачена в ключа, и се напъвах да си спомня кода. Исках да повърна, да изтека. Бях готова да му дам всичко налично, все пак там нямаше кой знае какво — навярно около пет хиляди крони. Но не си спомнях кода. Той започваше сериозно да се нервира, инстинктивно си помислих, че е добре да го успокоя. Опитах се да обясня проблема с кода, че съм си го записала — листчето е в една каничка за чай, изхълцах, в една каничка в кухнята е! Той изкрещя, че няма време. Хвана халата ми най-горе при яката. Аз незабавно го загърнах по-плътно, защото се страхувах, и той разбра. Най-лошото би било да ме види гола. С една ръка дръпна колана и го задържа опънат, след това вдигна ножа и го преряза. Тежкият бял хавлиен плат се отгърна. Аз се прикрих с ръце, но беше прекалено късно. Той се вторачи в мен, отстъпи със странно изражение, не точно отвращение, но не разбираше какво точно вижда. Само поклати глава. Забрави за какво е дошъл. Секундите обаче отминаваха и постепенно му стана ясно. Онова, в което бе вперил поглед, бе черно. Показваше се през корема и завършваше в един плик, почти пълен и освен това разкъсан — острието на ножа го бе разрязало. Съдържанието се стичаше надолу по бельото ми. Не можех да гледам лицето му, обърнах се и се втурнах към кухнята, но той ме последва бързо. Спря пред мен с вдигнат нож.__
	__— Не ме интересува… онова! Трябват ми пари!__
	__Зад него, помислих си, докато усещах как по краката ми се стичаше нещо рядко, не напълно смляно, а миризмата, за която толкова внимавах, започваше да се разнася бавно около мен. Зад него зееше отвореният капак на избата. Той не го забелязваше, пристъпваше леко, но аз виждах, че е на път да избухне. Очаквах да ме наръга, ако скоро не получи, каквото иска. И тогава го блъснах. Чу се ахване, когато падна назад и надолу по стръмните стълби. По стъпалата се разнесе трополене, удари и тътен. Долових и един противен, глух звук, когато се удари в цимента; леко бълбукане, което продължи няколко секунди. След това стана тихо.__

>
	* * *

	Зип чакаше в тъмното. Чу отделни звуци отвътре, женски вик, стъпки по пода. Взираше се напрегнато през прозореца, но виждаше единствено тавана и част от една картина. Мина цяла вечност. Защо Андреас не се връща? Огледа се наоколо за нещо, по което да се качи. В градината забеляза малка беседка, а в нея — няколко стола. Промъкна се натам, вдигна един и го занесе до прозореца. Натисна го силно в една леха с рози. Цветята го убодоха през панталоните. Покатери се и надникна над перваза. Видя кухненска маса и раирана пътека. Нищо друго. Никакъв човек. Цареше тишина. Объркан, стоеше на стола и чакаше, не проумяваше къде ли са. Да не би цялото начинание да се е провалило? Да се е случило най-лошото? Нима ченгетата са на път? Мамка му! Скочи обратно на земята, но в същия момент чу слаб шум. Обърна се с облекчение и се взря към ъгъла на къщата. Никой не идваше. Да не би Андреас да му е изиграл номер? Да е обрал старата, да е изчезнал с плячката и сега да брои парите долу на пътя, докато се хили при мисълта за Зип, който все още виси в тъмнината и чака? Отново скочи на стола. Стоя цяла вечност, докато вратът го заболя. Изведнъж видя вътре жена. Излезе само по нощница от една врата и се свлече на стол до масата. Изглеждаше невредима, това поне беше нещо. Реши да изчака тя да предприеме нещо. Дали ще се обади на полицията? Или вече го е направила? Зип скочи отново на земята, заобиколи бързо къщата и остана полускрит зад ъгъла. Никой не се появи. Изтича обратно и пак надникна. Тя продължаваше да седи там. Ослуша се за сирени в далечината, но не чу нищо; само едно слабо жужене от града, който се намираше малко по-надолу. Почувства се уморен и объркан от всичко случило се през този нереален ден. Потърси цигара. Дръпна си силно и видя дългия горящ край да свети червено в тъмнината. Докашля му се, но успя да се сдържи. Изпуши цигарата докрай и отново се качи на стола. Бог да му е на помощ, тя все още седеше там в абсолютно същата поза. Жената, естествено, бе изпаднала в шок, това поне разбираше. Но той не можеше да стои там цяла нощ. Трябваше да си тръгне. Да се махне сам от тъмната градина. Не става! Но времето минаваше. Бе чакал дълго. Измъкна се тихо през портата, докато в главата му се въртеше: Къде, но дяволите, къде, дявол да го вземе, е Андреас?

	* * *

	__Трясъкът, когато той се строполи надолу по стълбите, противния звук, когато главата му се удари — не мога да опиша всичко това! Ударът премина през собственото ми тяло като тънка болка. Помислих си: сега сигурно се уби! Крехката фигура и твърдият като камък под. Затворих капака. Така поне няма да може да излезе и отново да ме заплашва. Трябваше, естествено, да позвъня някъде, някой трябваше да ми помогне. Руни, например, или Ингемар. Не, Боже, не Ингемар! И така, както изглеждах! Тръгнах, залитайки, към банята. Смених плика. С голямо усилие го прикрепих плътно, защото ръцете ми трепереха. Мислех за онова, което беше видял. Онова, което никой никога не биваше да вижда. Не бива да чува или да знае за него, е, освен при нужда, ако е съвсем неизбежно. Но да го види. НЕ! Лицето му, изпълнено с недоумение, не се изтриваше от съзнанието ми. Явно не разбираше какво е, навярно ме взе за някакво чудовище, за изрод. Едно червено, лъскаво черво на корема може да ти заприлича на, о, простете, но ми коства много да говоря за това — напомня за пенис. А аз все пак съм жена.__
	__Облякох чиста нощница. Седнах до кухненската маса. Не знам колко дълго съм седяла там. Намирах се като в пашкул; там нямаше място за мисли, нито дори за отчаяние. По едно време вдигнах глава. Инстинктивно погледът ми потърси прозореца. За един безумен момент ми се стори, че зад стъклото виждам лице. Взирах се, но не се появи отново. Трябва да е минала цяла вечност, преди накрая да се запитам: „Какво ще правя сега?“ Най-сетне въпросът стигна до мен и излязох от вцепенението си. А с действителността нахлуха и чувствата. Едва не припаднах. Спомних си очите му. Блестяха от страх и решителност. За него е било важно да дойде дотук, да нахлуе в къщата. Как е възможно парите да са толкова важни? Седях на метър от капака на избата. Ако го отворя, светлината от кухнята ще ми позволи да го различа в тъмното. Нямах друг избор, освен да стана и да проверя. Стоях до отвора и гледах надолу. И тогава си спомних, че скоро трябва да се обадя. Да обясня всичко. Имах да свърша много неща. Изправих се тежко. Отворих капака. Нямах сили да погледна. Но не можех да се преструвам, че не се е случило. Ако отида в друга стая и остана там до сутринта, той пак ще лежи там. Стоях, обърната с гръб, и броях до десет, до двайсет. Той не стана, беше се убил. Трийсет, четирийсет. Обърнах се бавно. Защо не крещи? Клекнах. Фокусирах първото стъпало, после второто. Светлината падаше косо върху стълбите. Първо видях краката му. Стигаха до второто стъпало. Тялото лежеше извито в някаква невъзможна поза: едната ръка до него, другата не виждах, вероятно бе под него. Челото му грееше като бяло петно в тъмнината на избата, шапката беше паднала. Никой не може да лежи така и същевременно да е жив. Ъгълът на главата ме наведе на ужасно подозрение. Стоях дълго така — докато имах сили — и се взирах. Ослушвах се за шумове, но беше тихо като в гроб. Изправих се. Разбрах, че се е случило най-лошото. Той беше мъртъв.__
	__Осъзнаването дойде без драматичност, като нещо голямо и спокойно. Какво щях да правя, ако беше жив? Да се обади за линейка. Перспективата да разкажа всичко ми се виждаше немислима. Чужди хора да шарят из къщата на Ирма? Затворих капака и разстлах пътеката отгоре. Беше просто. Никой не знаеше, че е влизал в къщата ми. Опитвах се да разсъждавам. Ставаше въпрос да съставя няколко важни плана. Дишай дълбоко: вдишване, издишване, вдишване, издишване. Реших да остана вкъщи на следващия ден. Почти никога не отсъствах от работа, никой нямаше да заподозре нищо. Щях да се оправдая с наченки на грип. И тогава ме обзе странното усещане, че точно това ми се е случвало и преди. Не разбирах. Страхът явно ми играеше номер. Но аз винаги съм очаквала рано или късно да ми се случи нещо ужасяващо. Представях си повечето възможни неща, така си играех в мислите си, докато седях в червения стол до прозореца. Кошмарът, който щеше да ме сполети, вече беше действителност. Нещото, което бях очаквала. Докато съзнавах тази обвързаност, бавно се успокоих. Значи най-лошото се е случило. С други думи, беше минало. Проблемът е налице, сега остава да се реши. Бе настъпило време за действие. Казах си, че първо трябва да поспя. Чувствах се страшно уморена. По-късно предстоеше да се отърва от следите. Дали той беше оставил следи след себе си? Огледах се, влязох в кабинета. Ами ножа? Да го оставя ли в избата? Говорех тихо на себе си. В избата ми има мъртъв мъж. Дойде да ме убие. Стана нещастен случай. Никой не знае, че е тук, а и почти никой никога не идва. Трябва да има изход. Трябва да има изход! Изгасих лампите навсякъде, оставих само в банята да свети. Легнах си. Издърпах завивката отгоре си. Загледах се в тъмната стая. Исках да затворя очи, но не можех. От тях сълзите капеха ли, канеха.__


	Зип се покатери на една купчина дърва зад къщата на Андреас. Иззад пердето проникваше слаба светлина. Прозорецът беше залостен. Доколкото си спомняше, Андреас винаги спеше на отворен прозорец. Помисли си, ето пак стоя някъде като нещастен воайор. Леглото му беше грижливо оправено. Видя покривката на бели и черни райета, изпъната отгоре. Видя и плаката на „Доорс“. Върху бюрото стоеше празна бутилка от кока-кола. Андреас го нямаше никакъв. Зип беше така сигурен, че ще го намери да лежи в леглото си. Но него го нямаше. Скочи обратно долу. Оставаше му само да се прибере. Къде, по дяволите, би могъл инак да отиде? Ще почака до следващата сутрин и ще позвъни? Притеснението му премина в яд. И той тръгна отново. Мина покрай църквата и гробовете. Вървеше бързо по улиците с ръце в джобовете и дяволски сам. Една нощ — от това се нуждаеше. Със светлината щеше да дойде и разрешението, едно или друго глупаво обяснение. Андреас винаги имаше обяснение. Заключи след себе си. Изтича към приземния етаж. Събу тесните дънки. По кожата на бедрата му, влажна и студена, се бяха очертали ивици от двойните тегели на панталоните. Легна на дивана и се зави с одеяло. Загледа се в тъмнината. Андреас направи всичко. Самият той само стоя и гледа. Никой няма нищо срещу него. Накрая в него се промъкна крехко успокоение. Точно преди мракът да го погълне, се сети за стола. Все още стоеше под нейния прозорец. Какво щеше да си помисли жената? Какво си бяха мислили самите те? Не бяха мислили, просто се впуснаха в авантюрата. Изведнъж видя пред себе как малкото пеленаче се удря в камъните; малката уста с голи венци; разпененото море, сърдитите писъци. „Това, което имаше между нас — помисли си той, — приключва тук“.

>
	* * *

	__Дълго време лежах и треперех като от треска. Не ми беше нито добре, нито зле. Представлявах просто тяло, което живее собствения си объркан живот без логическа свързаност. Сънувах, че червото расте. Показва се бавно, но сигурно и накрая започва да се влачи по земята. Наложи се да го навия и да го нося в ръце, така че всички да го виждат: огромна плетеница от черва. Вижте! Тогава се събудих вкъщи. Не бях забравила за ужасното нещо, което лежеше в избата. Просто за момент го бях изолирала настрани като зло куче, което няма как да ме достигне, защото е вързано на верига. Но сега слабо изръмжа. Отворих очи и се вторачих в тапетите на цветя. То отново изръмжа, този път по-силно. Лежах вцепенена, опитвах се да разтълкувам странните звуци. Същевременно съзнавах съвсем ясно, че не съм луда. Не съм луда. Мисля ясно, разказвам всичко точно както си беше, с най-големи подробности. Четете ли още?__
	__Отново настъпи тишина. Дали не беше остатък от сън. Тогава то взе да вие. Първоначално нададе издължен слаб вой, после зави по-силно. Никога не съм чувала толкова тъжен вой. Идваше от създание, попаднало в огромна беда, измъчвано от ужасна болка. В главата ми се промъкна луда мисъл, но я прогоних. Не бе възможно. Светът не може да е толкова лош! Вече беше достатъчно зле. Но звукът идваше отдолу от избата. Приглушен вик, сякаш нямаше сили и му струваше огромни усилия да изкрещи. Седнах в леглото и потреперих от ужас; заврях края на възглавницата в устата си. Мъжът беше жив! Лежеше долу в студената изба и викаше за помощ! Хвърлих се по корем в леглото и притиснах възглавницата към главата си. Не издържах да го слушам. С тези викове, идващи сякаш от ранено животно, викаше мен. Сигурно можеха да го чуят и други. Съседите. Хората, които минават по пътя. Щяха да се спрат и да се заслушат, да запомнят адреса. Вероятно щяха да си помислят, че измъчвам някого. Гадеше ми се. Защо дойде тук? Само да можеше да замълчи! Накрая станах и много предпазливо пресякох стаята. Стараех се да не чуе стъпките ми над главата си. Явно го измъчваха силни болки. А беше само едно момче. Как можеше да крещи така? Никога не съм чувала някой да крещи така болезнено, с толкова много страх в гласа. Едно младо момче стои съвсем само долу в тъмното върху леденостудения под.__
	__Спрях се в кухнята. Запалих лампата над кухненския плот. Не можех да направя нищо, без той да ме чуе — да пусна вода, да отворя вратата на хладилника. Внимателно придърпах един от кухненските столове и седнах. Седях с ръка върху корема и през плата на нощницата усещах топлото съдържание на плика. Отново настъпи тишина. Може би беше припаднал или пък събираше сили да закрещи още по-силно. Не знам колко дълго седях така. По едно време той отново започна да вика, този път по-силно. Изправих се рязко, отидох до радиото върху плота и го включих. Нощна програма. Разнесе се музика. Увеличих звука. Намерих степен, при която вече не го чувах. Учудена слушах цялата страст, която се изливаше в стаята. I will always love you. Hold me baby, hold me now.* Свих се до масата. Не принадлежах към този свят; бях човек, когото никой не обича. А сега седях тук, една застаряваща жена с плик фекалии на корема, и заемах място. Изведнъж ми се догади, но не излезе нищо, само вкус на кисел портвайн. Той спря да вика. Дали да се престраша да отворя капака? Само да погледна набързо и да го затворя отново? Започнах да навивам пътеката. Капакът се показа. Заслушах се, останала без дъх. Не чух нищо. Навярно е изгубил съзнание. Можех да се върна в леглото и така да отложа проблема с още няколко часа. Вторачих се в стената, право в календара, който показваше месец септември. Есен е, мислех си. Ще стане още по-тъмно и по-студено. Затова мушнах ръка в халката и отворих капака. Погледнах надолу към бледото лице. Очите над шала се взираха в мен и чух толкова сърцераздирателен вик, че едва не паднах. Възвърнах си равновесието и пуснах капака, пуснах го с трясък. Съвсем не беше мъртъв. Щеше да живее дълго, в него имаше сили. Знаеше, че съм тук, горе, че мога да го спася. Отново надух радиото. Върнах се в леглото. Чувах музиката през отворената врата. Един мъж викаше с огромно отчаяние: „I lied for you, and that’s the truth“**. Седях изправена, докато се съмна. Сивата светлина се изливаше през прозореца подобно на мръсна вода. Аз, която съм толкова стриктна, не можех да я спра. Той вече не крещеше.__
	[* I will always love you. Hold me baby, hold me now. (англ.). — Винаги ще те обичам. Прегърни ме, мили, прегърни ме сега. — Бел.прев.]
	[** I lied for you, and that’s the truth. (англ.). — Излъгах те и това е истината. — Бел.прев.]


>
	Втори септември.
	Добре облечена жена на средна възраст влезе в приемната. Спря и се огледа. После се запъти с дребни, енергични стъпки към малкия стъклен кафез. Погледнато от главния вход, в него имаше нещо абсурдно. Но госпожа Бренинген се чувстваше изключително добре вътре. Там беше защитена, не усещаше и полъх от онези, които обслужваше. Нямаше нужда да ги докосва. Представляваше един вид светофар. Червено или зелено. По-често червено. Повечето от тях трябваше да седнат и да чакат, докато някой не сметне за редно да ги извика. Жената се задъхваше. Госпожа Бренинген мигом предположи: влизане с взлом или обир. Отнели са й нещо и сега с изпълнена с негодувание. Имаше трескави червени петна по бузите, а червилото й стоеше на сухи гранулки около ъгълчетата на устата. Госпожа Бренинген се усмихна вежливо през стъклото.
	— Искам да говоря с някой полицай.
	— За какво става въпрос.
	Жената се държеше резервирано. Очевидно нямаше желание да посвети някаква си нещастна рецепционистка в случая. Но нещата стояха така, че всички тук имаха различни задължения и беше важно да попаднеш на правилното място. А най-важно бе да се разбере дали тя изобщо има някаква работа тук. Службата за издаване на лични документи, например, бе преместена по-надолу по улицата.
	Жената потъна в мислите си. Спомни си потискащата тишина в къщата. Макар никога да не бе шумно толкова рано през деня, тя веднага бе усетила, че нещо липсва. Нещо съществено. Приближи се до вратата на стаята му, вървейки заднешком като рак. Отвори я и погледна. Не беше там. Объркана затвори вратата. Спря и прехапа долната си устна. На вратата му имаше плакат, който висеше там от години. Но сега тя го видя за първи път. „Kneel in front of this brilliant genius“*. Съвзе се, защото жената в будката се покашля, но не отговори на въпроса.
	[* Kneel in front of this brilliant genius. (англ.). — На колене пред този брилянтен гений. — Бел.прев.]
	Госпожа Бренинген представляваше държавна институция и не възнамеряваше да се препира. Позвъни в кабинета на Скаре и кимна към двойната стъклена врата. Жената изчезна по коридора. Скаре стоеше на вратата и чакаше. Тя го огледа от горе до долу, явно не особено въодушевена от това, което вижда.
	— Извинете. Да не би да сте аспирант или нещо подобно?
	— Моля?
	Той премигна.
	— Въпросът е сериозен.
	„Предположих, след като си дошла тук“, помисли си Скаре. Усмихна се, припомняйки си една дума от Библията за търпението.
	— Казва се студент — уточни той учтиво. — Не, завършил съм. Нека си дойдем на въпроса.
	— Искам да обявя сина си за издирване.
	Той й показа един стол.
	— Синът ви е изчезнал? От колко време го няма?
	— Не се прибра тази нощ.
	— Значи става въпрос за една нощ? — маневрирайки, той се връщаше на мястото си зад бюрото.
	— Знам какво си мислите. Че няма причини за притеснение. Но строго погледнато, не може да знаете. Не го познавате.
	Скаре леко поклати глава. Познаваше тази ситуация. Синът не се е прибирал и преди. Сега тя иска да си отмъсти веднъж завинаги и да му вгорчи живота. Няма значение, той все пак трябва да си свърши работата. Извади стандартен формуляр „Съобщение за изчезнало лице“ и се приготви. Попълни населеното място, датата и часа, собственото си име и служебното си положение.
	— Пълно име на изчезналото лице?
	— Андреас Николай Винтер.
	— Галено име или прякор?
	— Няма, никога не с имал.
	— Роден?
	— 04.06.1980.
	— Постоянен адрес?
	— Живее при мен. Улица „Капелен“, номер 4.
	— Добре. Нужно ми е описание. Ръст и телосложение. Носи ли очила, такива неща.
	Тя се зае да описва сина си. Без брада, без очила, никакви отличителни белези, хубави зъби, източен диалект, нормално психично състояние. Сто осемдесет и пет сантиметра височина, светлосини очи, хм, на границата със зелените, ако трябва да бъдем точни, дълга, къдрава, червеникавокафява коса. Нищо специално в походката. Скаре пишеше. В съзнанието си изгради картина за изчезналия, която едва ли отговаряше на действителността.
	— Използва ли карти за плащане? — попита полицаят.
	— Не искаше да има.
	— Случвало ли се е и преди да не се прибере през нощта?
	— Това, мисля, няма значение за случая — отвърна тя кисело.
	— Напротив — възрази Скаре. — Има.
	— За да го пъхнеш най-отдолу в архива и да го сметнете за по-незначително.
	— Вашият син е възрастен — подхвана Скаре внимателно, лавирайки по острието на ножа, който представляваше тази жена.
	— Възрастен, няма що — тросна се тя.
	— В юридически смисъл. Затова гледаме на него като на такъв. Простете за тези въпроси, но сигурно разбирате, че след като синът ви е пълнолетен и навярно е в състояние сам да се грижи за себе си, за момента няма да разглеждаме случая като особено драматичен. Ако ставаше въпрос за дете, всичко би било различно. Предполагам, сте съгласна?
	Гласът му звучеше изключително приятелски.
	— Обикновено се прибира вкъщи.
	— Вероятно ще го направи и този път. Повечето се появяват относително бързо. Някои са изморени след ферибота до Дания или някой купон, оказал се малко по-бурен от обикновено. Случвало ли се е и преди? — повтори въпроса си той.
	— Да се връща с ферибота?
	Погледна го наранено.
	— Не може да си го позволи. Случвало се е и преди — призна тя. — Веднъж. Е, да речем, два пъти. Но не му е навик.
	— Ще разберем какво се е случило. Заедно? — попита с надежда.
	Тя отвори чантата си и извади снимка. Скаре се загледа във фотографията. Наистина беше необичайно красив. Естествено е майката да се страхува. „Стегни се“, помисли си полицаят.
	— Кой е правил снимката — попита с любопитство.
	— Защо питате? — остро реагира тя.
	— Кой знае — сви рамене той. — Опитвам се да бъда любезен по мой непохватен начин.
	— Извинете — прошепна тя. — Не съм съвсем на себе си. Станах в осем и отидох да го събудя. Работи за „Cash & Carry“. Видях, че не е спал в леглото си. Изчаках до десет, преди да звънна в магазина — работи в една железария, но не беше отишъл на работа. Бягал е и преди. Признавам.
	— Ядосана сте му — констатира Скаре с благ тон. — Защото ви причинява тези номера с изчезването?
	— Естествено, че съм ядосана!
	— Повече ядосана или повече уплашена? — Гледаше я със сините си очи.
	— Няма го — прошепна тя. — Сега поне направих какаото мога.
	— Ще напиша доклад. Нека снимката остане тук. Ще разпратим съобщение за издирване. На първо време до БеПе.
	— Какво е това?
	— Бюлетина на полицията. Те поддържат връзка с централните власти във всички северни страни. Знаете, живеем в епохата на информационните технологии. Това, мисля, е добро начало?
	— А телевизията и вестниците?
	— На първо време най-вероятно не. Други вземат тези решения. Разбирате, нали — усмихна се той, — аз съм просто обикновен полицейски служител.
	Запретна ръкавите на ризата си. „Само не бива да реши, че тук не се действа. Ако знаеше всъщност…“ — помисли си Скаре.
	— Как е облечен?
	— Памучни панталони. Доста светли. Тениска и светла риза отгоре, вероятно е жълта. Не го видях, когато излезе, само извика от коридора, но жълтата риза липсва в гардероба му. И черни обувки. Хубав е — добави тя.
	— Да — усмихна се Скаре. — А баща му? Какво казва той?
	— Не знае.
	— Пътува, може би?
	— Напусна ни — отвърна тихо тя.
	— Не е ли редно все пак да го уведомим?
	— В такъв случай няма да съм аз.
	Тя леко се затвори в себе си. Скаре я погледна изпитателно.
	— Добре е да си сътрудничим. Възможността да е при баща си не е малка?
	— Няма начин! — възрази тя бурно.
	— Проверихте ли?
	— Не.
	— Позвънихте ли на приятели?
	— Той има само един. Вчера бяха заедно. Звъннах, но никой не вдигна. Ще позвъня пак.
	— Тогава сигурно е там?
	— Не. Познавам майка му. Щеше да го изпрати вкъщи.
	— Значи на практика може и двамата да са изчезнали?
	— Не знам. Стига ми единият.
	— Трябва ми името на бащата — каза Скаре. — И името на този приятел. И телефонен номер. Ако ви е трудно да се свържете с бащата, ще го направим ние.
	Тя се замисли за малко, опитвайки се да съобрази вариантите. Пак да влезе в конфронтация, от която така се боеше? Отново да се гмурне в калта, утаила се най-сетне.
	— Какво ще направите сега? — поинтересува се майката.
	— Заявлението е заведено. Ще се свържем с вас, ако нещо се появи. Предлагам да си стоите вкъщи, в случай че той звънне.
	— Не мога да седя вкъщи и да чакам. Не издържам.
	— Работите ли?
	— На непълен работен ден. Днес съм свободна.
	— Опитайте се да не се ядосвате. Едва ли ще му трябва точно това, когато се появи.
	— Какво искате да кажете? Вие нали не се притеснявате за него? Нали твърдите, че е заминал с ферибота.
	— Не — възрази Скаре уморено. — Не твърдя това. Нека сега да почакаме и ще видим. Представете си, че той седи вкъщи и ви чака.
	Напомни си, че именно това бе искал и за него бе мечтал винаги. Да работи в служба с хората.
	— Навярно имате семейство, с което да разговаряте? Което да ви подкрепи?
	Госпожа Винтер посегна към окото си. Чу се слаб звук, подобен на щракване, докато тя ожесточено разтриваше бедната си очна ябълка.
	— Трябва ми такси. Ще ми повикате ли едно?
	Скаре постави съобщението в пластмасов джоб, позвъни на централата и ги помоли да уредят кола.
	— Моля ви, позвънете, когато той се появи. Не забравяйте.
	Наблегна на думата „когато“. Госпожа Винтер изчезна. Излезе през вратата с твърда крачка и измъчено изражение. Приличаше на човек, изпълнил неприятно задължение без възнаграждение. Скаре остана на стола си, загледан в снимката. „Андреас Винтер — мислеше си той. — Признай си. Лежиш някъде под някоя завивка с адски махмурлук. До момиче, чието име не помниш. Предполагам, че е сладка, поне снощи е била. С малкото останали ти сили се питаш какво извинение да сервираш на работа. Силно главоболие. Симптоми на треска. С това лице положително ще омаеш шефа и ще го умилостивиш. Независимо дали е мъж, или жена“.
	На вратата внезапно застана Конрад Сейер. Всеки път Скаре оставаше поразен от високия му ръст. Какво присъствие! Сега той се настани на свободния стол с изражение, сякаш го е правил със собствените си ръце. В следващия момент се наведе към обувките си и издърпа чорапите си нагоре. Ластиците им биха отпуснати.
	— Има ли нещо?
	Видя снимката. Взе я и я разучи щателно.
	— Вероятно не. Но е красив. Няма го от вчера. Андреас Винтер. Живее с майка си.
	— Изглежда наистина очарователен мъж. Провери дали не е привлякъл нечие внимание в града.
	— Хубаво е, че госпожа Винтер не може да те чуе.
	— Сигурно гуляе някъде. Има нещо около младите мъже и майчините тенджери. — Сейер беше умерено заинтригуван. Случаите като този бяха прекалено много, но и имаше редица други по-сериозни неща, които го занимаваха. Например Робърт, който за голямо отчаяние на адвоката, настояваше да се обяви за виновен за убийството на Анита. „А това ще се нареди — мислеше си. — Прибирай се вкъщи, Андреас“.


	__Новият ден си проправи път. Останах в леглото до девет. От спалнята се завлякох в кухнята. Смутих се от собствените ми тътрещи се стъпки. Наистина ли звучах така? Наистина ли беше така? Вторачих се в малката неравност под пътеката, създадена от желязната халка. В избата ти лежи мъртъв мъж и крещи, Ирма. Това е един реален кошмар, който няма да свърши! Отидох до телефона. Дълго стоях със слушалката в ръка. Накрая набрах номера на магазина, в който работех. Учуди ме, че си го спомнях. Че мозъкът ми не е окупиран изцяло от онова ужасно нещо в избата, че все пак функционира. Все още имах способността да извикам нужната ми информация, когато му потрябваше. Ние, хората, сме забележителни създания. Но се налагаше да звънна. На всяка цена трябваше да предотвратя вероятността някой да се появи на вратата ми. Мисълта причини неволен хрип в мен. Можех да лежа мъртва там, да лежа с дни, докато миризмата стигне до съседната къща. Попаднах на Мерете.__
	__— О, не, Ирма, болна ли си? Да, извини ме, но ти никога не боледуваш, разбираш ме! Ще ги държа изкъсо, да. Остани си вкъщи, колкото ти е нужно.__
	__Остана много доволна. Всички други са по-млади от мен, действам им потискащо. Сега им се отваря възможност да се развихрят и да говорят зад гърба на клиентите, колкото им сърце иска. И зад моя, разбира се. Изобщо не съжаляваше. Както обикновено имах право, винаги съм имала. Представих си Мерете в малкия кабинет зад щанда. Поглежда в магазина към Линда — онази с изкуствените нокти. Разменят си съзаклятнически усмивки. Не, не бях учудена, винаги съм го знаела.__
	__— Благодаря — прошепнах. Гласът ми сякаш отказваше да ми служи.__
	__— Ходи ли на лекар? — попита тя бързо, доволна, че е запазила присъствие на духа насред опиянението от радостта.__
	__— Сега ще позвъня. Но вероятно ще отсъствам няколко дни.__
	__— Не бива да мислиш за нас. Ще се оправим с магазина.__
	__Да, помислих си, все пак никога не съм си въобразявала, че съм незаменима. Продължих: Сега чувам гласа на Марете за последен път — висок, подобен на чуруликане. Вече могат да правят каквото си поискат. Аз никога няма да се върна.__
	__— Скорошно оздравяване — пожела ми Марете набързо. И в следващия момента изчезна. Тя плуваше в свое море, без да съзнава всъщност колко надълбоко е дъното. За момент ме обзе съжаление към нея, към всички млади, които знаят толкова малко.__
	__За момент останах на мястото си и се заслушах. От избата не се чуваше никакъв звук. Реших, че вече е мъртъв. Не е преживял нощта. В противен случай сега щеше да крещи, щеше да е чул гласа ми и да вика за помощ.__
	__И той извика. В ужаса си съборих апарата. Навярно е чул как се блъска в пода. Кошмарът изобщо не бе свършил, той лежеше там долу и все още викаше. Трябваше да звънна за помощ!__
	__Облякох си жилетка и се загледах в раираната пътека. Да звънна за линейка? Защо не съм се обадила по-рано? Откога лежи там? От около полунощ? Аха, сериозно? И защо? _Защото си мислех, че е мъртъв._ Що за отговор е това? Свлякох се на един стол. Виждах само покривката на цветя, неизменната покривка, чиито цветя бих избродирала с тези ръце, бод след бод. Отне ми цяла година, тя е моята гордост. Извинете. Отнесох се, но покривката е красива, стоя до нея. Малко кафе, може би? Вторачих се в кафе машината. Едва ли ще стане по-лошо от едно кафе. Станах и отворих крана. Той отново изкрещя, този път малко по-слабо. Включих радиото. Какво ли си мисли сега, като чува музиката? Че положително съм луда. Но не бях луда, именно това ме плашеше. Всъщност се чувствах с целия си разум. Една кутийка в мозъка ми все още стоеше отворена и болезнено ясна.__
	__Долу е студено. Ако се промъкна и метна одеяло отгоре му? Няма да го гледам, просто ще го завия и ще изтичам обратно горе. Нуждаех се от време. Естествено, че ще го открият. Щях да наредя нещата така, но първо трябваше да намеря решение за себе си. Имаше прекалено много неща за обясняване. Нямам сили за това. Какво ли щяха да си помислят — Ингемар, колегите ми от магазина. Ами ако излезе във вестника? Погледнах навън. През прозореца видях градината. Малката беседка и края на плета. Видях покрива на съседната къща. Те виждаха кухненския ми прозорец от втория етаж. Спуснах пердето. Но размислих и го дръпнах обратно. По това време винаги стоеше дръпнато настрани. Всичко, което можеше да се възприеме като необичайно, трябваше да се избягва. Донесох одеялото от червения стол. Вълнено одеяло с ресни, твърде плътно. Когато си почивам след вечери, го отритвам настрани. Стоях с него в ръце. Какво ще си помисли той? Ще започне ли да крещи още по-силно? Дали хората на улицата ще го чуят? Започнах да навивам пътеката. Мушнах цялата си ръка в голямата халка. Отново се заслушах. Всичко беше тихо, сякаш той също слушаше. Бавно повдигнах капака. Знаех, че сега светлината ще падне отгоре и ще освети лицето му. Останах така с бумтящо сърце. Тогава чух няколко тихи стенания. Изглежда си мислеше, че спасението идва. Нищо не можеше да ми направи — трябва да се бе почупил при падането. Отказвах да възприема, че това се е случило в собствената ми къща. Стъпих на най-горното стъпало. Предстоеше ми лесна задача: да сляза надолу по стъпалата — всичко на всичко девет — да поставя одеялото върху него, после се обръщам и се качвам обратно. Щях да извърша едно добро дело. С ъгълчето на окото си видях бялото лице. Или малкото, което се показваше от него над кърпата. Защо не я бе свалил? Не можеше ли да движи ръцете си? През цялото време гледах в краката си, винаги го правя от страх да не падна, да си счупя нещо и да попадна в болница. До долу ми остана още малко, но трябваше да скоча, защото краката му препречваха последните стъпала. Разгънах одеялото, малко непохватно, защото бях нервна. И после го метнах отгоре му. В никакъв случай не биваше да поглеждам очите му, за да не ме обземат някакви чувства. Но усещах погледа му, знаех, че той ме гледа. Чуха се няколко бълбукащи звука. Взрях се в пода отдясно на главата му и различих локва кръв, вече съсирена. Обърнах се и тръгнах нагоре. Той наново закрещя. Искаше вода. Не беше пил отдавна. Не можех да го оставя да умре от жажда. Трябваше да се кача, да взема вода и да сляза обратно. „Най-ужасното от всичко е — помислих си, — да умреш бавно от жажда“. Дали можеше да пие от чаша? Или да изсмуче водата от мокра кърпа? Изведнъж се почувствах замаяна. И внезапно, без предупреждение, нещо друго, страшно вълнуващо, се прокрадна в съзнанието ми. Бавно се заизкачвах по стълбите и го обмислях. Не притежавах нищо на този свят. Ничие лице не се озаряваше при вида на Ирма Фюнер. Ала животът на този млад мъж лежеше в моите ръце.__


	Зип скочи от леглото. Беше спал на приземния етаж. И тогава си спомни всичко. Часът беше единайсет, вестникът бе пристигнал. Андреас вероятно е на работа. Каквото и да се бе случило през нощта, сега той е на работа. Обикаляше из железарията с кривата си усмивка. И също така е обратен, не беше за вярване. „Какво ми има? — мислеше си Зип обезпокоен. — Кое в сигналите, които излъчвам, го накара да се пробва? Да не би да са тесните дънки, за които все ми се подиграва? Дали и други педерасти са го пожелавали, без той да разбере?“ Стисна юмруци. Дланите му бяха потни. Какво ще каже, когато се срещнат? Можеха ли да говорят за секс и да се занасят както преди? Да забравят какво се случи — окей, в наложителни случаи; но да се правят постоянно, че няма нищо — дали ще се получи? Когато отидат заедно на кръчма, Андреас щеше ли да седи и да зяпа момчетата? Може би винаги го е правил? Къде се е дянал, по дяволите? Взираше се в „Блейд Рънър“ на масата. И тогава чу стъпки по стълбите. Майка му се показа на вратата.
	— Прибрал си се късно, правилно ли разбирам?
	Каза го с усмивка. Не държеше да знае какво прави, стига да е здрав и да се прибира вечер. Обичаше да има компания в къщата. Повечето на тази възраст пътуват, тя правеше каквото е по силите й, за да го задържи. А докато нямаше и работа, не можеше да тръгне закъдето и да е.
	— Защо не спиш? — попита той кисело.
	— Имах лека смяна — отвърна тя доволна. — Дремнах малко между два и пет.
	Постави ръце отстрани.
	— Телефонът звъня. Не успях да го вдигна.
	_Андреас!_
	— Трябва да ида в центъра АМО* — подхвърли Зип и се изправи.
	[* АМО — център за обучение и допълнителна професионална квалификация за безработни. — Бел.прев.]
	Челюстта й направо увисна. Да не би най-накрая да е дошло времето да си потърси работа?
	— Ще намажа няколко филии. Ще хапнеш първо, нали?
	— Взе ли вестника? — попита той с поглед, забит в пода, докато си нахлузваше дънките.
	— Естествено. Дори го прочетох. Знаеш ли колко е часът?
	Обикновено той не се нахвърляше на вестника, за да търси работа, затова сега се налагаше да се сдържа донякъде. Сложи го отстрани на подноса със сандвичите и прегледа първата страница. Нищо. Захапа филия с фъстъчено масло, задъвка и прелисти. Обичайните неща.
	— Обявите за работа са в трета част — осведоми го майка му, наблюдавайки го до кухненския плот. Следващата й смяна беше чак през нощта, така че имаше свободен цял ден. За него това не бе особено удобно. Не обичаше тя да си е вкъщи. Беше прозорлива, каквито са всички майки, просто виждат през теб.
	— Знам — промърмори и прелисти нататък.
	— Търсиш нещо — констатира тя. — Какво?
	— Някоя катастрофа — отговори и сви рамене.
	— За какво ти е?
	— Малко драматизъм в ежедневието, предполагам.
	Той изгълта първата филия, докато прелистваше страница след страница. Четеше само едрия шрифт.
	— Четеш само заглавията — беше следващият й коментар.
	— Ъхъ — изсумтя той. — Като прочета всички големи букви, ще съм относително добре ориентиран.
	Тя поклати раздразнено глава и пусна вода в мивката. „Никога през живота си Зип не е мил чинии“, помисли си. Може би не е добре. Дали щеше да е различно, ако имаше дъщеря? По-лесно, може би? Помощ в къщата? Не беше сигурна. Приятелките й имаха дъщери, а се оплакваха постоянно от трудности. Всичко, което трябва да им обяснят. Секс. Мензис. Потръпна. Не, по-добре е със син. Макар и безработен. Мил е, хубав е. Все ще му потръгне, не се съмняваше. Много млади нямат работа и също не са приети да учат. Но за да му угоди, й трябваха много пари. Той постоянно искаше нещо.
	— Ще звънна на Андреас.
	Оповести го високо. Прозвуча както обикновено и се предполагаше, че Андреас ще отговори. Стана и отиде в хола, набра номера с обиграни пръсти. Майка му дълго гледа след него.
	Стискаше слушалката силно. Не, днес той не се бе появил. Не се беше и обадил. Не е ли чул? Майка му се безпокои за него. Дори е ходила в полицията.
	— Полицията?
	— За да съобщи, че е изчезнал. Снощи не се е прибрал.
	— Изчезнал ли е? — повтори Зип. Усещаше, че майка му слуша, чуваше се трептенето на кабел от кухнята, но не можеше да направи нищо. Трябваше да продължи.
	— Вижда ли го вчера?
	Въпросът прозвуча рязко. Кой знаеше, че всъщност са били заедно? Някой сигурно ги е видял. И всичко, което бяха надробили! Най-добре да се придържа към истината.
	— Да, разбира се, вчера бяхме заедно. Минахме през „Хедлайн“. После гледахме филм.
	— Странно? Значи ще се появи.
	— О, да. Познавам Андреас. Прави каквото си иска.
	Пробва се да докара някакъв смях, но смехът се пречупи в писукане.
	— Какво става?
	Майка му застана до него.
	— Андреас — каза и остави слушалката на мястото й. — Днес не е отишъл на работа.
	— Така ли? И защо?
	Беше вторачила поглед в него. Усещаше, че става нещо, поглъщате и най-малката подробност. Ето, избягва погледа й и бързо прокарва ръка през острата си коса. Поклати глава.
	— Не знам. Всичко беше както обикновено — заключи той.
	— Как така както обикновено? — тя присви очи.
	— Не, имам предвид, вчера вечерта.
	— Имаше ли причина да не е?
	Настана тишина. Той търсеше думи, ала не ги намери. Тръгна обратно към кухнята, но се спря, защото телефонът иззвъня. Майка му не показа с нищо, че има намерение да го вдигне. Той сви рамене с безразличие и вдигна слушалката.
	— Ало? Зип? Майката на Андреас се обажда.
	— Ъ-ъ, да — прокашля се той, докато мислеше трескаво за всичко, което се бе случило, какво да каже или по-скоро да не каже.
	— Снощи Андреас не се прибра. Влязох в стаята му в осем, за да го събудя, а той не беше там! Снощи бяхте в града, нали?
	— Да — отговори той и хвърли поглед през рамо.
	Изведнъж осъзна, че следващият му отговор е важен. Важен за онова, което може да се случи впоследствие, след всичките им „приключения“. Пред очите му се мярна детето в синята количка, старицата в бялата къща. Нещо беше ужасно не наред, но не разбираше какво. Не разбираше защо старата седеше до масата само по нощница, седеше ли, седеше, а Андреас така и не излезе оттам.
	— Ти си бил с него. Къде ходихте?
	Гласът й внезапно стана остър.
	— Тук. Вкъщи.
	Филмът лежеше върху масата на приземния етаж. Да не би да не казва истината, а?
	— Първо бяхме на кръчма. После гледахме филм, тук, вкъщи. „Блейд Рънър“ — поясни.
	— Какво е това?
	Гласът й звучеше несигурно.
	— Снощи той не се прибра! — повтори тя. — Знаеш ли къде е?
	— Не — отвърна ясно и отчетливо, защото отговаряше на истината, пък и беше успокояващо да кажеш нещо, което не е лъжа. — Не, нямам представа къде е. Обаждах се до работата му. Отговориха ми, че не се е появявал.
	— Значи знаеш? Ходих в полицията — каза тя твърдо. — Време е да се научи да поема отговорност. Все пак е възрастен. Поне би трябвало скоро да стане.
	— А снощи кога се разделихте? Къде бяхте?
	Той мислеше бързо.
	— Обикаляхме из града. Около площада и така нататък.
	— Да. А после?
	— Нямаше после. Просто се мотаехме. Разделихме се около полунощ — добави.
	Около полунощ. Звучеше правдоподобно. Около полунощ — тогава видяха жената. При оптиката.
	— И къде се разделихте?
	— Къде?
	Дявол да го вземе, всичко ли иска да знае?
	— Хм, къде. На „Турнегата“, мисля.
	Изплъзна му се. Защо го каза? Защото там Андреас го накара да се покрие и да се промъкне нагоре в тъмното през градините, докато той самият продължи по петите на старата.
	— „Турнегата“? Какво сте търсили там?
	— Нищо — почувства как раздразнението му нараства.
	Изпита раздразнение към майките, заради това, че искат всичко да знаят, заради това, че все едно имат право да разпитват и да ровят.
	— „Турнегата“, значи? Не се ли прибирахте заедно към вкъщи? Накъде е бил тръгнал?
	— Не знам. Просто обикаляхме — повтори той.
	— Случи ли се нещо?
	Гласът издаваше тревога.
	— Пияни ли бяхте, Зип?
	— Не, не! Не бяхме.
	— Среща ли е имал?
	— Не, доколкото знам.
	Искаше да затвори. Да приключи с тази разправия.
	— Нека се обади, когато се появи — каза той. — Предай му, че ще го насоля, като го видя.
	В момента, в който го каза, се сети за другото значение на думата, което използваха, когато говореха за момичета. Именно това опита да направи с него Андреас при църквата. Искаше да си вземе думите обратно, но вече беше късно. „Отсега нататък всичко ще е трудно“, помисли си той.
	Най-накрая тя затвори. Майка му стоеше с четката за съдове в ръка, по пода капеха вода и сапун.
	— Е?
	— Госпожа Винтер — отвърна кратко. — Обявила е Андреас за издирване.
	— Така ли?
	— Май само иска да си отмъсти. Въпреки всичко той е пълнолетен.
	— Все пак Андреас е доста специален — отбеляза тя. Взираше се загадъчно в него.
	— Какво искаш да кажеш?
	— Просто, че не е като другите. Сигурно му е хрумнало нещо.
	— Нищо не знаеш!
	Собственото му избухване го учуди. Както учуди и майка му. Тя се отдръпна и се върна в кухнята. Той сграбчи вестника, изтича по стълбите към приземния етаж и започна да го оглежда отначало. Статия след статия, страница по страница; вестникът беше голям, чете дълго. Не пишеше нищо за жена с детска количка. Не пишеше нищо и за старата. А и как биха успели? Всичко се случи, след като вестникът бе отпечатан.

	* * *

	— Това не бива да ни се превръща в навик — отсъди Сейер. Седяха в „Оръжието на краля“ на по бира. По средата на седмицата.
	— Не, би било ужасно, Конрад — съгласи се Скаре и се ухили.
	Не бяха говорили за хашиш. Сейер се поблазни от мисълта да го спомене, но се отказа. Ако Якоб има въпроси, за Бога, нека да ги зададе. А времето минаваше. И това никога нямаше да се повтори.
	— Мислил ли си какво ще стане — подхвана Сейер насред втората бира, — ако построят новото управление в Грьонлан и не предвидят пари за изграждането на пътна мрежа? Рискуваме да чакаме влака при всяко повикване?
	— Ще бъде весело — съгласи се Скаре. Издърпа къдрица от тила си и започна да я усуква.
	— Косата ти е пораснала — констатира Сейер.
	— Да. Хрумна ми, че ако потърпиш още няколко седмици, ще е достатъчно дълга за опашка.
	— Конска опашка? — Сейер сбърчи чело.
	— Слушай — продължи Скаре настойчиво, — ако събера къдриците си на опашка, косата ми ще се набива на очи много по-малко от сега.
	— Опашка. И униформа?
	— Проверих правилника. „Косата и брадата следва да са добре поддържани и в приемлива форма. Предпочитаната прическа не бива да пречи на правилното носене на фуражката или да оказва ефект върху външния вид. Дългата коса следва да се носи или вдигната, или събрана на опашка или плитка. Ластиците за коса и панделките са забранени“ — добави той.
	— Боже, знаеш го наизуст! Говорим за това да бъдем неутрални, Якоб.
	— Почти всички имат опашка — изтъкна той.
	— Какво ще е следващото? Обеца на ухото?
	— Малка перла с винтче, Конрад. Свалям я, преди да тръгна за работа. Но не би било нужно. „Позволено е носенето на обеци с малък диаметър, които да прилепват плътно към ухото“.
	— Хм, ами все пак не си полицай под прикритие. Но ако не получим скоро новата сграда — продължи Сейер, — всичко, наречено сътрудничество с юристите, ще отиде по дяволите. То и сега не функционира, при положение че са на двеста метра по-надолу по улицата. Трябва да работим на едно и също място!
	Скаре вдигна бутилката с „Айриш Стаут“ и си напълни чашата.
	— Ако си сложа малко гел отгоре, ще изглежда по-къса. Ще ти кажа нещо. Йоран има по-дълга коса от моята. Просто е прекалено рядка.
	— Но ще ти отива ли, Якоб? Да си залижеш косата?
	— Не знам. Но с тези къдрици не ме вземат на сериозно. Госпожа Винтер се чудеше дали не съм аспирант или нещо подобно. — Отпи от тъмната бира. — Как върви с Робърт?
	Сейер въздъхна.
	— Като се имат предвид обстоятелствата, добре. Клише е, но имам основание да отговоря така.
	— Младежите, които са били заедно с него, не са ли могли да направят нещо?
	Сейер прокара пръст по запотената чаша.
	— Сигурно са си мислили, че иска само да ги сплаши. Да ги засрами. Де да се бе задоволил с това.
	— Но все трябва да има нещо, което са можели да направят! Мъртвопияно момче със заредена пушка и всички стоят като парализирани и гледат?
	— Няма отговори на всички въпроси — възрази Сейер.
	На Скаре не му се нравеше мисълта, че хората са подвластни в толкова голяма степен на момента и на собствените си примитивни импулси.
	— Трябвало е обаче да бъде нещо изненадващо — смяташе Сейер.
	— Достатъчно силно, за да го извади от емоционалната буря, в която сигурно се е намирал. Не са имали време обаче. Нито са разбирали човешката психика.
	Сейер усети как нещо се промъква в съзнанието му. Изпита желание да си свие една цигара. Обаче си позволяваше само една на денонощие и обикновено я пушеше вечер, преди да си легне. Ако запали сега, ще си изчерпи квотата. Да изпуши две бе немислимо.
	— Бил е решен да стреля. Трябвал му е отдушник.
	„Бих могъл да изпуша половин — мислеше си. — И да си оставя фаса за преди лягане. Но това е като да мамя самия себе си“.
	— Но е прекалено, дяволски гадно — добави Скаре с поглед към тавана, — да стоят като гръмнати и да гледат.
	— Няма по-трудно нещо от това да застанеш по средата. Почти никой не го нрави.
	— Може би отсега нататък ще пие малко по-малко — изрече Скаре замислено.
	— Може би ще пие повече — поправи го Сейер.
	Скаре наведе смирено глава и сключи ръце.
	— Представи` си как в момента, когато е вдигал пушката и се е прицелвал, Анита е припявала с ясен глас прекрасния, възхитителен псалм: „Onward Christian soldiers“*.
	[* Onward Christian soldiers. (англ.). — Напред, войни на християнството. — Бел.прев.]
	Неконтролируем смях обзе Сейер. Звукът беше басов и се разнесе из цялото заведение.
	— Очарователно предложение — цвилеше той. — Във всеки случай изненадващо. Да, вероятно би се поколебал за момент.
	— Говорим за силата на словото — напомни Скаре. — И за секунда не ти е хрумвало, нали?
	— Не.
	— Всички днес се плъзгат по повърхността. Липсва им стабилна опора — констатира Скаре драматично.
	— Мога ли да попитам нещо? — изгледа го Сейер с любопитство. — Да разбирам ли, че според теб ти със сигурност ще отидеш в рая?
	— Сто процента. Ако там, горе, има разногласие по въпроса, готов съм да се опълча срещу ангела. — Отпи глътка направо от бутилката. — Госпожа Винтер звъня два пъти този следобед — продължи уморено. — Надявам се момчето да се появи. Няма да ни е лесно с нея.
	— Госпожа Винтер ли?
	— Майката на Андреас. Който е изчезнал от вчера.
	— Това ти е работата — отсече Сейер сухо.
	— Ай, ай. Ten-four*. Знам каква ми е работата.
	[* Ten-four. (англ.). — Десет-четири — според американската полицейска кодова система — Окей, разбрано. — Бел.прев.]
	Скаре изкозирува.
	— „Търся, Закрилям, Събирам Следи, които Сочат към Същинската Свързаност между Събитията, както Вината, така и Невинността на Заподозрения“.
	— Още ли ги учат на тази скоропоговорка в Академията? Във всеки случай тя е дошла и е помолила за помощ. Хората са странни — продължи Сейер, — стават свидетели на най-невероятни неща. Но не се втурват да ни докладват. Ясно е, че някой знае къде е той.
	— Защо си толкова сигурен? — учуди се Скаре.
	— Както казваше майка ми, когато още можеше да говори, просто знам. Някои хора стават свидетели на убийство, но никога не обелват и дума. Поради една или друга причина си държат устата затворена. Дори няма нужда причината да е кой знае колко убедителна.
	— Чудя се какво ли прави.
	— От този случай ли си погълнат? Имаме достатъчно друга работа.
	Скаре заби муцуна в тъмната бира.
	— Само дето той е много красив.
	— Какво искаш да кажеш?
	— На много хора би им харесало да им падне в ръцете.
	— Такива неща ли се въртят в главата ти, когато си мислиш какво може да се е случило?
	— Прилича на ангел. Не се ли появи скоро, положително ще привлече вниманието. Ако си грозен като гущер, хората не ги е еня. Искам да кажа, не ги интересува. Природен закон е. Но съвсем друго е с красивите хора. Просто погледни тази, която се приближава. Всички се обръщат.
	Сара помаха от края на заведението, прокара пръсти през бретона си и се насочи към масата. Без да се съобразява със стеснителността на Сейер, се наведе и го целуна по челото. Скаре сияеше от въодушевление.
	— Колберг е вързан за статива за велосипеди и маркира стената — обясни тя.
	Изпи чаша бяло вино с тях. После се разходиха заедно по моста. При фонтана на площада изпратиха с поглед Скаре, който изчезна сам в сумрачните улици.
	— Якоб няма ли си приятелка? — полюбопитства Сара.
	Той сви рамене.
	— Не, доколкото знам.
	— Тогава сигурно е много желан. Красиво момче. И забавно. А може би предпочита момчета?
	Сейер спря рязко.
	— Какви ги говориш?
	— Защо си така възмутен?
	Той тръгна отново.
	— Не съм. Просто не вярвам да е така.
	— Реагираш, все едно го обидих.
	— Не изключвам възможността Якоб да се почувства така.
	— Не вярвам. Щеше да отговори: да или не.
	— Не го питай, Сара. За бога!
	— Но ти не си отговорен за моите действия, нали?
	— Не, не съм. Но той може да си помисли, че интригантстваме, че пускаме слухове. Не му споменавай.
	— А ти си толкова сигурен, че греша. Защо се притесняваш така?
	— Не се притеснявам. Просто казвам, че не го познаваш. И може би ще го поставиш в трудна ситуация.
	— Значи не изключваш възможността…
	— Сара!
	Тогава се сети за думите Скаре. „Много е красив“. Защо го каза? И конската опашка, и обецата с перла. Не. Кой ли не носи опашка. За кратко вървяха мълчаливо.
	— Толкова е трудно — подхвърли Сара учудено. — Толкова сме уплашени.
	— Да — съгласи се той. — Понякога ставам неспокоен. Не съм сигурен в чувствата ти, нито къде стоиш.
	— Тук съм — тя стисна ръката му. — Нека се позабавляваме. Виждаш ли онзи вход? — посочи насреща — Ей там, отстрани до павилиона.
	— Да? — погледна той въпросително.
	— Да влезем там и да се погушкаме, а?
	Отговорът се забави в гърлото му.
	— Да се погушкаме? Във входа? Ти си луда! — Вторачи се смутено в обувките си. — За последен път стоях във вход и се натисках с някого преди трийсет години — призна си той.
	— Значи е крайно време — засмя се тя и го дръпна за ръкава.
	Но той я повлече покрай входа и изведнъж се почувства толкова стар с нея. Млад също, но от време на време и стар, защото тя бе така игрива. Защото той не можеше да се отърве от правилното си поведение и да се отпусне. Да поема рискове. Колберг стигаше до бедрото на Сара. Тя приличаше на малко момиче с лъв на повод. Продължиха, без да говорят. Подминаха кметството. ДЪРЖАВАТА ТРЯБВА ДА СЕ СТРОИ СЪС ЗАКОНИ.* Сара се възхищаваше на осветената църква до него.
	[* Държавата трябва да се строи със закони — встъплението на Ютландския закон, въведен от крал Валдемар II Датски през 1241 г. — Бел.прев.]
	— А защо поне не влезем в гробището и не бутнем няколко надгробни камъка? — попита тя с тънък и умоляващ глас.
	Той се закашля ужасен.
	— Да бутнем няколко камъка?
	— Тогава един — настоя тя. — Някой мъничък, който вече никой не посещава?
	Изведнъж той зяпна, стъписан от собственото си безгрижие. Никой досега не бе успявал да се докосне до мислите му за смъртта. Беше ли грях пред Елисе, че говорят така? Променяше ли чувствата му? Не е ли време да повиши тон и да постави тази жена на мястото й, да й посочи какво всъщност е свято за него?
	— Не си наред — промърмори.
	— Никога ли не правиш нещо нередно? — попита тя мрачно.
	— Не — подсмихна се. — Защо ми е притрябвало?
	— Полезно е и важно. Да не би искаш един ден да умреш, без да си престъпил пито едно правило?
	— Късно е. Естествено, че съм правил глупости.
	— Разкажи ми! — помоли се тя разгорещено.
	— Не, не — той се засмя притеснено. — Това е минало.
	— Няма да ти повярвам, ако не ми разкажеш нещо.
	Той се замисли за кратко и подхвана с неохота.
	— Преди много години — спря и я погледна, — преди много, много години, бях просто хлапак, държа да си наясно. Знаеш, младежки номера, нормално е за възрастта, предполагам, че всички…
	— Ще дойдеш ли на въпроса?
	— Да, добре — облиза устните си. — Преди много години имах един приятел, Филип. Освен това имах и стар форд. Често излизахме да се возим. И всеки път, когато отивах да го взема, трябваше да премина през една бариера и да платя такса. Пет крони — уточни той. — За младо момче бяха много пари. При всяко приближаване на бариерата се ядосвах. В будката седеше жена и събираше парите. Седеше там година след година с протегната през гишето ръка, аз слагах една петачка, тя вдигаше бариерата и аз минавах. Всеки път, когато отивах до Филип, се заглеждах запленен в тази ръка. Наричах я лапичка.
	— Лапичка? — ухили се Сара.
	— Такива меки и бели ръце. И един ден в мен се загнезди мисълта да оставя там нещо друго. Поне веднъж. Защото тя беше толкова сигурна, че ще получи пари. Исках да видя какво ще направи, ако изведнъж й дадат нещо друго.
	— Какво остави? — попита тя припряно.
	— Бяхме с Филип, приближихме се до бариерата и спряхме плавно пред будката. Тя ни погледна и си показа ръката…
	— И тогава ти остави…?
	— Една умряла мишка.
	— Умряла мишка! — изпищя тя.
	— Беше се хванала в капана в квартирата на Филип. И нямаше опашка. Но как изкрещя тя! Направо пронизителен вик. Мишката падна в скута й, тя стана рязко и си удари главата в тавана. Започна пак да крещи, нямаше край. Филип също крещеше. А аз я гледах с все по-нарастващо притеснение. Вдигай бариерата, вдигай бариерата! — викнах. И бариерата подскочи. Изфучахме така, че гумите на стария форд запищяха.
	Сара се усмихна доволно.
	— Но знаеш ли? — продължи той. — Неочаквано тя изчезна. Вече не седеше там. Сигурно е напуснала заради мишката. Уплашила се е да не би следващия път да й пуснат паяк. Или змия. Или нещо друго. Всъщност — промърмори той — изгонихме човек от работното му място.
	— Не, прекалено си чувствителен.
	— Защо иначе би изчезнала?
	— Може да е заради куп други неща.
	— Не съм толкова сигурен.
	Продължиха да вървят със същото темпо, но Сейер правеше по-малки крачки от това, което бе естествено за него.
	— Кажи честно — тя погледна нагоре, — единствено за това ли се сещаш, когато трябва да изброиш нарушенията си?
	— Не е ли достатъчно добро според теб?
	— Доста сладка история — призна тя. — Но и незначителна също така.
	— Твоите, естествено, са по-добри?
	— Ще ти ги разкажа някой път. Късно вечер. Инак ще ти дойде прекалено много.
	— Ти вече го правиш — каза той. — Идваш ми прекалено много.
	— Толкова е трудно да се живее сега — оплака се внезапно Сара. — Точно сега. Прекарваме по-голямата част от времето си в миналото. Или в бъдещето, горе-долу по равно. Но да живееш сега! Почти никой не успява. Освен децата. Или идиотите. Или болните с хронична болка, от която не могат да се отърват. И по-голямата част от времето се тревожим за нещо.
	— Не и ти, предполагам — подхвърли той колебливо.
	Притисна талията й към себе си. Зачуди се колко са различни. Всъщност не си подхождаха, във всеки случай връзката им нямаше да продължи вечно. _Няма да продължи._ Хрумваха й какви ли не неща, а той се съмняваше дали има нерви за всичките й прищевки. Тя излъчваше някакво непостоянство, никога не бе познавал такъв човек. Дали е възможно да я опознае истински? Да следва тези странни хрумвания, да свикне с тях? Да ги хареса? Разбира се, че ги харесва. Тя го кара да се смее. Но в следващия момент става страшно сериозна. Толкова бързо сменя настроенията си, същевременно държи нещата под пълен контрол. Тя сякаш смята, че трябва да следва всичките си импулси. Не да ги преценява или потиска, както правеше той. Първо да мисли, после да действа. Не беше ли важно?
	По-късно, вече вкъщи, той влезе пръв в кухнята. В следващия момент тя стоеше на вратата и го гледаше. Изражението й го учуди.
	— Само ще направя кафе — промърмори той и завъртя крана на водата.
	— Не от кафе се нуждая.
	Тя прекоси стаята, затвори крана и се притисна към него. Той продължаваше да се колебае, но бе засмукан и задържан здраво. Усети колко е решителна, че няма да се откаже.
	— Занеси ме в леглото — изрече повелително.
	Той поклати глава, но не я пусна.
	— Добре, недей. И в кухнята става. Върху мивката. Виждала съм го по американските филми.
	— Какво?
	— Изглежда толкова възбуждащо — прошепна тя.
	Почувства се замаян. Дори не знаеше дали ще се справи. Но все още я държеше и усещаше как нещо се надига в него. Всичко друго можеше да потисне, но не и това! Същевременно в мозъка му се въртеше, че трябва да подходи спокойно, да не се хвърля без задръжки като тийнейджър. Тук обаче нямаше да се изложи, не и в това. Може би в други неща — в приготвянето на храна или във възпитаването на кучето.
	— Ще престанеш ли да мислиш най-накрая?
	— Не ми помагаш — каза той. — Аз съм просто мъж.
	— Да — усмихна се тя. — Бедният той. Така нараним от момента, от който е проходил.
	Изсмя се грубо, опряла глава до гърдите му.
	— Въобразявате си, че всичко е толкова трудно за вас, че нагонът ви е ужасно мощен, толкова по-силен от нашия, но това не е вярно.
	— Не е ли? — прочисти гърло; беше се задъхал. Господ да му е на помощ!
	— Сега — изрече тя и се притисна към него, — в този момент, когато така те желая, знаеш ли какво е усещането? Някога някоя жена описвала ли ти е?
	Опита се, но се оказа невъзможно да се спомни други жени в състояние като това; той чувстваше желанието й през собственото си тяло и го учудваше какво е способен да предизвика у друго човешко същество.
	— Сякаш имам риба между краката — прошепна тя. — Гъвкава риба с обла муцуна; побутва ме меко и иска да влезе, и ще полудея, ако не го направи!
	— Риба ли? — учуди се той.
	Телефонът иззвъня. Реагира бързо, сякаш тялото му бе приучено. Погледна часовника — наближаваше полунощ. Значи е или Ингрид, или от службата. Трябваше да вдигне. Отиде до телефона, стоя и слуша в продължение на няколко секунди. Сара го последва, наблюдавайки със скръстени ръце.
	— Налага се да излезеш, нали? Някой е мъртъв?
	Той кимна бавно.
	— Това е да си любовница на полицай — констатира тя нервно.
	Той се опитваше да се задържи на краката си. Подпря се на стария шкаф и усети един от ключовете в гърба си.
	— Умрял ли е някой? — повтори тя.
	— Майка — прошепна той. — Майка ми е умряла. Преди два часа.
	Въздъхна дълбоко.
	— Докато съм седял и съм пил бира.
	Мина край нея и излезе в коридора. Обърна се и пак влезе.
	— Трябва да се обадя на Ингрид.
	— Знам.
	— Какво ще кажем на Матеус? — попита тихо той.


	Вървеше бавно надолу към гаража. През цялото време си мислеше: За последен път минавам оттук, за да я видя: нагоре към клиниката, през вратата, към леглото. За последен път. Караше бавно. Всъщност градът беше красив през нощта: приятно осветената червена кула, трепкащите в реката светлини. Стори му се по-тихо от обикновено. Докато завиваше към паркинга, забеляза нещо различно. Сега, през нощта, извън времето за посещения, районът беше пуст. Всичко му се струваше не на място и странно: да е тук сега, посред нощ, вратата да е заключена, да позвъни и да говори в кутията на стената, да го пуснат едва ли не по милост. С прегракнал глас прокашля няколко думи на микрофона и се нахвърли върху вратата. Вътре се поколеба и намръщен пое към стълбата. Първо трябва да премисли някои неща. Старшата сестра го видя от стаята на дежурния.
	— Желаете ли да останете сам?
	Той кимна.
	— Останете, колкото намерите за добре.
	Насочи се към широката, синя метална врата. Заради тромбоза на продълговатия мозък майка му бе лежала неподвижно на това легло с години, без да може да се движи, без да го разпознава, когато я посещаваше. Едно съвсем мъничко запушване на грешното място и ето, вече я нямаше. Само сърцето туптеше. А очите обикаляха из стаята, шареха и търсеха нещо, което никога не откриваха. Какво ли е виждала? Дали е виждала всичко за първи път, независимо кога го погледне? Разбирала ли е, че стаята е неизменно същата? Дали е искала нещо, неспособна да каже? Беше чувал за това. Дали по същия начин той е представлявал за нея някоя лампа? Или закачалка? Дали в главата й е имало мисли, които да приложи към картината? Дали в разрушения й мозък се е случвало нещо, дали нещо познато или обичано се е въртяло там като някаква слаба утеха? „Не и сега“, помисли си той. Стоя дълго, вгледан във вратата. Мислеше си: „Сега от стаята на дежурния ме гледат как стоя тук и тъжа. Това е прекалено много за мен. Не само това, но и всичко друго, което изниква, онова, което се е случило много отдавна. Не, не отдавна“. Представи си, че се случва току-що, че Елисе умира отново. Но това е майка му, за нея се отнася. Не може ли поне веднъж, за последно, да й обърне внимание? Влезе. По една или друга причина точно тогава погледна часовника: 00:45. Вратата изскърца жално, докато се затваряше. Лампата до леглото й светеше, но абажурът бе обърнат към стената така, че лицето й да е в сянка. Тук мислеха за подобни неща, това го разчувства. Изненада се колко обичайно изглежда тя. Приближавайки се обаче, установи колко е бледа. Устата беше малко по-изпъната от обикновено. Помисли си: не беше такава. Беше мека и нежна. Придърпа стол до леглото, но не съвсем близо. Нуждаеше се от малко разстояние, трябваше да се приближава внимателно. Опитваше се да извика някой спомен от детството си и всичко, свързано с него. Ягодовата каша. Малките кафяви кокошки в кафез в градината. Тестото за хляб под кърпа на кухненския плот, горските плодове, които къкреха в чайника. Ароматът на плодове и захар. И гласа й — чуваше го ясно. Мекият изговор след многото години, прекарани в Дания.
	_Конрад. Късно е._
	Думите звучаха кристално ясно до ухото му. Често седеше под една лампа с ръкоделието си. Бе невъзможно да протестира: „Не искам да си лягам“. Тя щеше да избухне в смях. Изправяше се бавно, хващаше го за ръка и го водеше на втория етаж, където бе леглото му. Как е възможно такова дребно, слабо и мило същество да има такава власт над него! Но тя винаги го правеше с любов, за негово добро. Никога не се бе съмнявал в това. Повдигна глава и я погледна. Помисли си, че е красива, винаги е била. Дори и сега. Ако изглеждаше сърдита, то вероятно се дължеше на факта, че стои пред вратите на рая и се взира в нещо прекалено голямо, което я кара да се чувства резервирана. Иначе винаги владееше ситуацията. „Но нали аз не съм вярващ“, сети се той. Намираше се в извънредно положение, като на потъващ кораб. Бавно се наведе над леглото. Ръцете й не бяха студени, не бяха и топли, само страшно сухи.
	— Мамо — изрече тихо.
	Толкова беше странна мисълта, че ще произнесе тази дума на глас и никога вече няма да получи отговор. Облегна се отново в стола и си помисли, че трябва да се прибере. Изправи се, но остави стола на мястото му, сякаш за да й прави компания. Погледът му попадна отново на часовника: 00:52. Пресметна наум. Седем минути. Толкова й отдели като благодарност за всичко. Седем минути за цял един живот. _Останете колкото намерите за добре._ Започна да трепери. Стоеше с рамене, превити от срам. Обърна се и се върна до леглото. Седна на ръба. Взе слабите ръце и ги стисна силно. И продължително.

>
	* * *

	Трети септември.
	Госпожа Винтер му се видя остаряла от последния път. Гневът й беше изчезнал, изместен от настъпваща паника. Тя се изразяваше в блуждаещата светлинка в очите й.
	— Приемаме напълно сериозно факта, че Андреас все още не се е прибрал — увери я Скаре съпричастно. — Но хора са изчезвали и за по-дълго и въпреки това са се появявали. Винаги има обяснение.
	Слушаше го, но думите му не й правеха впечатление.
	— Сега е сериозно — заекна тя. — Сега нещо се е случило!
	— Свързахте ли се с баща му?
	Тя ококори очи.
	— Нека не го намесваме.
	— Ние, естествено, не можем да ви принудим, но бих ви препоръчал най-горещо да го информирате. Има вероятност да ни помогне.
	— Те почти никога не се виждат. В това поне съм сигурна — възрази бурно тя.
	Скаре се вгледа в очите й.
	— Простете ми, че ще го спомена, но ако нещо се е случило с Андреас, как мислите ще се почувства тогава баща му, ако бъде държан настрана?
	— Но, Боже Господи! Та нали твърдите, че със сигурност ще се появи? Какво всъщност искате да кажете?
	Скаре прокара ръка по челото си. Вече беше потно.
	— Поради една или друга причина него го няма. Второ денонощие. Не знам защо. Но не е редно да го преживявате сама.
	Тя заизвива ръце, оформи с устни няколко думи, които той не чу.
	— Извинете? Какво казахте?
	— Аха — прошепна тя.
	— Тук, в града ли живее той?
	— Да. Вие му се обадете. Аз не мога. Със сигурност ще се скараме.
	— Защо се карате? — попита Скаре внимателно.
	— Не се разбираме.
	— Но сега става въпрос за Андреас — напомни той спокойно.
	— Именно. Не се разбираме, когато става въпрос за Андреас.
	— Ще ми разкажете ли малко за това.
	Тя мълчеше.
	— Ако искате да ви помогнем, трябва да ни сътрудничите. Защо се карате? — повтори той.
	— Пие… той… Николай, баща му, смята, че Андреас е кривнал от правия път или нещо подобно. Твърди, че не знам какво се случва. Че Андреас се занимава с нередни неща. Но той не живее с момчето като мен!
	Скаре очакваше това. Въздържа се в последния момент.
	— Андреас е свястно момче. Ако изобщо е имало нещо нередно, то е било от онези неща, които всички момчета правят. Които са типични за възрастта им.
	— Какво например? — попита Скаре.
	— Някой купон от време на време. Някоя откъсната ябълка — каза тя навъсено.
	— Откъсната ябълка ли? — Скаре сбърчи чело. — Момче на осемнайсет?
	— Предполагам, разбирате какво имам предвид — промърмори тя.
	— Всъщност не.
	— Той има един приятел. Зип. Всъщност се казва Сиверт Скорпе, но му викат Зип. Постоянно са заедно. Не мога, естествено, да го следя и не знам какви ги вършат, но нямам причина да предполагам, че е нещо опасно. Или незаконно.
	— Баща му обаче е на друго мнение.
	— Ако трябва да съм честна, аз не схващам напълно какво има предвид той.
	— Възможно ли е Андреас да има по-чести контакти с баща си, отколкото вие допускате?
	— Дали той един вид не го посещава тайно?
	— Та той е голямо момче — усмихна се Скаре. — Едва ли ви докладва за всичко.
	— Един Бог знае! Но да живее вкъщи и да яде безплатно, така става!
	Тя съжали и скри лицето си. Госпожа Винтер беше красива, но ръцете й разкриваха началото на нещо друго.
	— Защо да си мисля, че нещо не е наред, когато той никога нищо не споделя? Става и отива на работа. Поддържа се в добър вид. Излиза вечер. Знам, че е със Зип. Познавам майката на Зип, тя също никога не е казвала каквото и да е. Гледат доста филми. Возят се с колата, заглеждат се по момичетата. Зип има една стара кола, останала от баща му. Ако имат пари, ходят на кръчма. Има забрана за младежи под двайсет, но те влизат. Андреас е висок, метър и осемдесет и пет.
	— Разбирам — кимна Скаре. — Разкажете ми за Зип.
	— Той не работи. И не иска работа. Андреас му плаща бирите. Не разбирам как търпи това, прекалено е мил.
	Скаре се усмихна. Имаше ослепителна усмивка, но се въздържаше, като се има предвид сериозността на ситуацията.
	— Ще ви помоля за списък на неговите познати. Приятели, хора от обкръжение то му. Всички, за които се сетите.
	— Той излиза само със Зип — откликна бързо тя.
	— Все пак би трябвало да има и други, които го познават. Има колеги. Шеф.
	— Не разбирате — упорстваше тя. — Той излиза само със Зип. Ако някой знае нещо, това е той!
	Скаре се бореше с нетърпението си.
	— Трябва ми нещо повече, за да задействам случая — направи той внезапен опит да бъде строг. — Ами приятелка?
	— Точно сега няма — нацупи се майката.
	— И някоя стара ще свърши работа — отвърна той с усмивка. — Ако съдя по снимката му, нормално е да е имало някоя и друга през годините?
	Тя сви рамене.
	— Естествено. Но аз не знам имената им.
	— На никоя? — попита Скаре зачуден.
	— Не иска да ги води вкъщи.
	— Аха.
	— Но навярно бих могла да намеря няколко души, които да гарантират за него, ако за това става въпрос.
	— Би било отлично — одобри Скаре и записваше, докато тя изброяваше. Две имена.
	— Звъннали сте на приятеля му. Какво каза той?
	— Не успя да ми помогне. Но са прекарали вечерта заедно.
	— И как са я прекарали?
	— Вие няма ли да говорите с него?
	— О, положително. Просто питам.
	— Пили са по бира в кръчмата. В „Хедлайн“. После са гледали видео. При Зип. И това, предполагам, е било общо взето всичко.
	— Андреас кога си е тръгнал от къщата? Каза ли ви час?
	— След филма били в града. Обикаляли.
	— Значи са се разделили навън?
	— Да? — отговори тя въпросително.
	— И къде са се разделили? — попита Скаре. Присви очи и зачака.
	— Хм! Можете да питате за това Зип, нали? — примирено заключи тя.
	— Искам да знам какви отговори е дал на вас — възрази той. — Бъдете мила. Оставете ме да си свърша работата!
	— Но не разбирам…
	— Няма значение!
	Сграбчи едната й ръка.
	— Просто отговорете на въпросите ми! — настоя Скаре.
	Тя светкавично дръпна ръката си и започна да подсмърча.
	— Разделили се около полунощ. Мисля, че каза полунощ. Попитах къде, той отговори „Турнегата“. Някъде по „Турнегата“. Не разбирам какво са правили там, в този район. И двамата живеят в друга посока.
	— Благодаря — кимна Скаре. — Да продължим. Той харесва ли работата си?
	— Не съм сигурна — поколеба се жената. — Един железарски магазин все пак не е кой знае какво. Но тази работа получи от бюрото за безработни. Всъщност искаше да работи в музикален магазин, но те не успяха да намерят нищо в този бранш. Сега не мисля, че са се и постарали. Записват желанията в документите си, но това не означава нищо. Момчетата трябва да приемат онова, които им дадат.
	— За един осемнайсетгодишен, който тепърва започва да работи, лично аз се сещам и за по-лоши варианти от железария — каза Скаре.
	— Какво например? — застана тя нащрек.
	— Не ме карайте да изброявам. Употребявал ли е някога наркотици?
	— Не. И сега не ми казвайте „всички твърдят така“.
	— Няма. Но доколкото вие знаете, не е?
	— Не е.
	Скаре си записа. Мислеше си как ли щеше да се държи самият той, ако един ден има деца. Дали щеше да изгуби напълно прозорливостта си.
	— От колко дълго се познават Зип и Андреас?
	— От първи клас. Зип не беше много добър в училище и освен това беше дебел. Приличаше на натъпкана до пръсване свинска наденица. — Изведнъж се усмихна. — Андреас го взе под крилото си. Често съм се чудила защо продължиха да се движат заедно. Та те са толкова различни.
	— Харесвате ли Зип? — попита Скаре с любопитство.
	Тя се замисли. Представи си светлата коса с острия перчем.
	— Да — отвърна простичко. — Можеше да намери някой по-лош.
	— Добре. Андреас изглежда ли доволен от живота си?
	— Нищо не му липсва. Ако беше нещастен, щях да знам.
	— А вие и вашият син в добри отношения ли сте?
	— Няма начин да си в добри отношения със син в тийнейджърските години. Няма значение какво правя. Момчетата в тази възраст чисто и просто не искат да слушат стари жени. С времето ще разберете какво искам да кажа.
	— Тогава казваме, че изглежда доволен.
	— От живота си. Не от мен — уточни тя мрачно.
	„Всъщност съм наивен — помисли си Скаре. — Смятах, че занапред в живота ме чакат добри неща. Изглежда не е вярно“.
	— Нещо в поведението му през последно време да ви с направило впечатление? Да сте забелязали нещо специално?
	— Не се сещам.
	— Носил ли е нещо в себе си, когато излезе?
	— Портфейл и цигари. От стаята му не липсва нищо.
	Скаре вдигна поглед.
	— Не и доколкото можах да видя — добави тя.
	— Ще отида да говоря с приятеля му. Стойте си вкъщи до телефона.
	Тя се изправи и прекоси стаята. Скаре изпита странно чувство. Имаше нещо особено в тази жена и всичко, което премълчаваше. Кой е Андреас Винтер? Осъзна, че тя не знае. Малко след това той излезе от стаята и отиде в кабинета на Сейер. Намери вратата заключена. Учуден, надникна при Холтеман.
	— Къде е Конрад?
	Холтеман нагласи очилата върху носа си.
	— Помоли днес да дойде малко по-късно.
	Скаре го погледна силно изненадан. Подобно нещо никога не се бе случвало.
	— Има ли нещо?
	— Майка му. Умряла е нощес.
	Съобщението накара Скаре да кимне сериозно.
	— Вероятно трябва да пратим цветя?
	Началникът на отделението сбърчи чело.
	— Не съм сигурен. Трябва ли? Беше доста възрастна.
	Скаре увисна на вратата. Съвсем нормално е хората да умират след определена възраст. Не бе твърде сигурен кога — да речем осемдесет и нагоре… Беше нещо, с което възрастните хора трябва да се справят. Няма нужда да се вдига много шум.
	— Ще го уредя — промърмори той и тръгна.

	* * *

	Нещата ставаха все по-сериозни. Опасността наближаваше като зловеща мъгла от морето. Полицай на стълбите! Зип се усмихна храбро. Изражението пасва, помисли си. Притеснявам се, по дяволите. Притеснявам се за Андреас.
	— Якоб Скаре.
	— Влезте. Ще слезем на приземния етаж.
	Майка му се показа от кухнята.
	— Не, седнете тук. Ще направя кафе.
	— Ще слезем долу — намръщи се Зип. — Дошъл е да говори с мен.
	Тя го изгледа обидено. Въпреки значителното си наднормено тегло, носеше прилепнал бял анцуг. Беше събрала косата си с червен гребен отгоре на главата. Извъртя се на пети и му обърна гръб.
	— Всичко иска да знае — обясни Зип примирено.
	Скаре се усмихна.
	— За мен е окей да говоря с теб насаме.
	Слязоха по стълбите към стаята на приземния етаж. Скаре се огледа. Направи му впечатление, че Зип е нервен, но повечето хора са такива — виновни или невинни. Все пак си го отбеляза. Забеляза острата коса и тесните дънки; малката стая с прозорци високо горе в стената. „Като квартирата на Робърт“, помисли си. Телевизор и видео. Плакати по стените. Генезис, Джагър. Пълен пепелник. Одеялото на дивана означаваше, че вероятно от време на време спи тук, долу. Зип посегна несръчно към цигарите на масата. Запали една и изпусна дима. Вторачи се в Скаре, седнал на стола отсреща, наблюдавайки го приятелски. Времето течеше. Огънчето растеше. Тишината продължаваше. Сив прах се въртеше в лъч светлина от прозореца.
	— Няма ли да попитате нещо?
	Скаре се усмихна любезно.
	— По-скоро идвам да си поговорим. Трябва да открия кой е Андреас. Какво може да му е хрумнало.
	— Разбирам — кимна Зип.
	— Да погледнем конкретните детайли. Кога се срещнахте, кога се разделихте. Такива неща. Сигурните точки.
	Зип бе имал време да помисли. Намираше се в напълно абсурдна ситуация. Припомни си всичко, което бяха направили и за което не можеше да разкаже. Искаше да помогне, но не можеше. _Не можеш да портиш!_
	Важното бе да отдалечи както себе си, така и Андреас от къщата на старата. Въпреки всичко не пречеше да разкаже по-голямата част от случилото се: били са в „Хедлайн“, гледали са „Блейд Рънър“ заедно, после са излезли малко навън. Но не бива да споменава бебешката количка, къщата и старицата, случката при църквата. Мамка му, насъбра му се много.
	— Първо отидохме в кръчмата — подхвана той.
	— Коя кръчма?
	— „Хедлайн“.
	— Кога?
	Зип мислеше.
	— Осем часа вечерта.
	— Отпред ли се срещнахте?
	— Ъъх, да. Не.
	Взе бързо решение.
	— Андреас дойде тук.
	— Кога?
	— Около седем и половина.
	— Точно. — Скаре си записваше. Внимаваше да държи момчето спокойно. Прие всичко относно информацията за часа, усмихваше се успокоително, слушаше учтиво, кимаше и записваше. Зип започна да се успокоява, да говори повече, пушеше и се усмихваше.
	— Мамка му, не разбирам какво се е случило. Надявам се да е добре.
	— Нека се надяваме. Той ли е най-добрият ти приятел?
	Зип преглътна.
	— Най-добрият и единственият.
	— Аха. Появил се е тук, в къщата, в седем и половина. Тръгнали сте пеша надолу към „Хедлайн“. Отнема петнайсетина минути, а?
	— Нещо такова.
	— Знаеш ли откъде идваше той?
	— От вкъщи, предполагам. — Зип го погледна нервно.
	— Не. Излязъл е от къщата на улица „Капелен“ в пет и половина. Веднага след вечеря.
	— О? Не, не спомена нищо.
	„По дяволите“, помисли си Зип. Защо не каза, както си беше? Дойде преди шест. Возихме се из града. Но тогава пък се случи онова с количката. Зип полагаше усилия да запази самообладание. „Повтаряй каквото е вярно наистина — помисли си той, — и казвай «не знам» на всичко друго“.
	— Значи не е споменал нищо къде е бил от пет и половина до седем и половина.
	— Не знам.
	— Не си ли спомняш?
	— Не спомена — поправи се Зип. Облиза си устните. Мъжът се държеше необикновено приятелски. Но Зип беше гледал достатъчно филми, за да го заподозре. Острите умове, облечени като дружелюбни същества.
	— Окей. Отидохте заедно в кръчмата. Купихте си няколко бири?
	— Няколко бири. Може би три-четири. След това отидохме до видеотеката и взехме филм, който гледахме тук, вкъщи. „Блейд Рънър“.
	— Фантастичен филм — отбеляза Скаре с въодушевление.
	— Супер филм — съгласи се той тихо.
	— А след филма излязохте отново навън, така ли?
	— Пообикаляхме. Ходихме долу до реката. И горе до църквата.
	Преглътна леко при спомена за църквата.
	— Църквата ли? Защо там?
	— Нямам представа. Вървях след Андреас — произнесе Зип замислено. — После слязохме отново към центъра. Просто се мотаехме. На площада имаше много хора. Седнахме на една пейка и си говорихме. На сутринта Андреас трябваше да ходи на работа, затова изведнъж поиска да се прибира. Разделихме се около полунощ.
	— Къде?
	— На площада — повтори Зип.
	— На площада ли? — Скаре кимна отново. Контролираше се, не биваше да покаже с нито една физиономия какво мисли. На майката беше казал, че са се разделили на „Турнегата“. Защо лъжеше?
	— А Андреас? Държеше ли се както обикновено.
	Зип сви рамене.
	— Напълно. Друго не знам. Прибрах се и си легнах.
	— Как разбра, че той не се е прибрал?
	— Обадих му се в магазина. Към единайсет.
	— Защо?
	— Просто да си поговорим.
	— Значи му се обаждаш от време на време да си говорите?
	— Всъщност исках да взема от него няколко диска — обясни той.
	Скаре погледна към плакатите.
	— Дали нещо не е измъчвало Андреас? Разказа ли ти нещо?
	Зип броеше фасовете в пепелника. Не, не го разказвай все още! Само ако мине време и той не се върне.
	— Не и нещо, което да има връзка — каза накрая.
	— Аха. Ти все пак го познаваш. Трябва да ти повярвам. Например, да става въпрос за някое момиче — предположи Скаре.
	— Момиче ли? Да, нищо чудно.
	— Но иначе познаваш компанията му? Трябват ми няколко имена. Още хора, с които да говоря.
	— Той излиза само с мен.
	— Все пак има колеги?
	— Никога не излиза с тях в свободното си време. Единствено онази художничка — изрече колебливо.
	— Художничка ли?
	Зип се колебаеше дали трябва да продължи. Но беше хубаво да разкаже нещо. Като имаше предвид какво знае, си представи, че той просто е при нея, по средата на някоя същинска оргия! За да поддържа алибито си.
	— Веднъж в седмицата ходи при една художничка. Жена. Тя го рисува — покашля се той.
	Скаре се вгледа внимателно в него.
	— Знаеш ли името й?
	— Не. Но изглежда живее най-горе на хълма. Стара зелена къща. По думите на Андреас.
	— От дълго ли го познаваш?
	— От първи клас.
	— И смяташ, че наистина го познаваш?
	„Мили боже. Мислех си, че го познавам.“
	— Ако не се появи в скоро време, ще дойдем пак — съобщи му Скаре.
	— Да — Зип подскочи от дивана. — А ако аз се сетя нещо, ще се обадя.
	Скаре се вгледа в него. Гледа го толкова дълго, че Зип започна да се върти. Опита да пъхне ръце в джобовете си, но дънките бяха прекалено тесни. Легна на дивана и се загледа в тавана. Нямаше на какво да спре погледа си, затова затвори очи и се опита да намери обяснение. Не чу майка си, която се промъкна надолу по стълбите. Долови присъствието й като сянка през клепачите си. Спря погледа си на главата й. С белия си анцуг и червената шнола приличаше на дебела кокошка. Стисна устни.
	— Познавам те добре. Какво всъщност става?
	Познавам те добре. Мразеше тези думи! Стана от дивана, проправи си път край нея, сграбчи в движение якето си и изчезна през портата. Слезе на главната улица, мина с бързи крачки покрай площада. Не поглеждаше нито наляво, нито надясно. Вървеше, мушнал ръце дълбоко в джобовете на якето. Ако извърви този маршрут още веднъж, ще разбере. Подмина оптиката и магазина за велосипеди, и парка. Изкачваше бодро хълма. Старата не го е виждала, не може да го разпознае. Наближи къщата. Загледа се навътре, забави крачка, огледа прозорците. Не видя нищо. Продължи, скрит от гъстия плет. Малко по-нагоре по пътя спря. Провря глава възможно по-навътре в плета, отмести настрани няколко стърчащи клончета. Къщата изглеждаше нормално. Избуялата градина стоеше недокосната. Беше едноетажна постройка с изба отдолу. През едни цветя, които бяха на път да увехнат, видя прозорците на избата — два броя. Далеч нагоре по улицата се чуха стъпки. Отдръпна се от плета и отново тръгна надолу. Случваше се нещо странно. Пиеше му се една бира, но нямаше пари. И все пак слизаше към центъра и се насочи към „Хедлайн“. Спря се пред затворената врата и се загледа през прозореца. Различи масата, на която седяха онази вечер. В мислите си чу гласа на Андреас. „I will never see you again, my friend“.


	__Голата крушка на тавана се отразяваше в очите му като две съвсем малки точици. Той не помръдваше, само се взираше в мен. Представих си заек в капан. Изглеждаше така беззащитен! Бях просто развълнувана. Не се случваше често. Долових слабо движение през кърпата и разбрах, че той си отваря устата.__
	__— Вода — простена.__
	__Едва произнесе думата. Чудех се защо ли не може да се движи. Тялото му лежеше странно неподвижно, сякаш не е негово. Всъщност не ми и хрумна да откажа на тази молба. Но все пак останах за момент загледана в сините очи. Кърпата скриваше останалата част от лицето му. Но очите му прогориха отпечатък в моите. Не мигаха, само безмълвно се молеха. Накрая се качих в кухнята. Отворих крана и оставих водата да тече. Какво правиш, Ирма? Напълно ли си откачила? — попита ме водата, както си ромонеше и се оттичаше. Не, не. Но поне веднъж ще взема каквото ми се полага. Той не ме попита какво искам. След малко слязох обратно. Той видя чашата. Най-накрая премигна. В основата на стълбите трябваше да прескоча краката му. Не ги беше помръднал. Дали пък не бяха счупени. Не задавах въпроси, просто стоях там с водата. От очите му започнаха да се стичат сълзи.__
	__— Кърпата — изрекох грубовато. — Махни кърпата.__
	__Той не помръдна. Само гледаше вторачено чашата, мен и пак чашата и мигаше ли, мигаше. Не исках да го докосвам. Но сърце не ми даваше да се върна горе с водата. Ако се наведях, той навярно щеше да се изправи с грозен писък и да забие зъби в мен — мислех си. Същевременно изглеждаше ужасно немощен. Дълго стоях права. Изучаваше ме по същия начин, по който го изучавах аз. Крушката на тавана ни замрази в този странен момент. Вледенени в кръг от светлина. Ирма, помислих си, обади се за помощ. Трябва да го направиш сега! Но не помръднах, стоях и се взирах в светлите очи. От дясната страна на главата си имаше голяма рана, която бе кървила много. Кръвта се бе съсирила в кръгла питка на пода. Не разбирах защо не крещи, нали стоях там, точно до него. Не даваше признаци, че има намерение да свали кърпата или да повдигне глава и най-накрая аз проумях, че не може. Не разполагах със сламка, а не можех да го докосна. Като го гледах над ръба на чашата, аз самата отпих глътка вода. Никога няма да забравя очите му, когато чу звука, който избълбука през гърлото ми. Затвори ги. Не ми хареса, че можеше да се скрие просто като затвори очи.__
	__— Ще намеря решение — обещах. — Естествено, че ще получиш вода. Не съм зъл човек.__
	__Главата му леко потръпна. Изведнъж започна безпомощно да кашля. В гърлото му заклокочи. Очите му се обърнаха навътре. Помислих си, сега ще умре в ръцете ми. Би било ужасяващо, но същевременно през главата ми мина мисълта, че би било и красиво, и силно, и разтърсващо. Но той не умря. Хванах кърпата с два пръста и я свалих.__

>
	* * *

	Приликата с Андреас бе поразителна. Николай Винтер, около петдесетте, висок и кльощав, имаше нос като клюн и очи, разположени близо едно до друго и дълбоко под тънки, красиви вежди. Косата му беше къдрава и леко дълга.
	— В какво се е забъркал? Нищо ли не знаете? — Пръстите му си играеха с копчетата на якето, въртяха ли ги, въртяха, така че те заплашваха да се разхвърчат из стаята всяка секунда.
	— Не, за съжаление. Но няма причина да мислим, че му се е случило нещо лошо. Понякога ни трябва прозорец — малко време само за нас, без да се чувстваме задължени да обясняваме на целия свят. Случва се постоянно, а Андреас е възрастен. Но майка му е разтревожена. А нашата работа е да сме в услуга на гражданите.
	„Ей на това му се казва реч“, помисли си Скаре и си пое въздух.
	— Две денонощия — изрече Винтер бавно. — Какво ли, по дяволите, им е хрумнало!
	— На тях? Имате предвид Зип?
	Винтер кимна.
	— Кого другиго?
	— Трябва да ви напомня, че Зип си е вкъщи. Не знае нищо.
	Пристъп на кашлица, примесен с хриптящ смях се откъсна от бащата.
	— Не ми идвайте тук, за да ми разправяте врели-некипели. Те постоянно са заедно.
	— Да — съгласи се Скаре. — Били са заедно и на първи септември. Но са се разделили към полунощ и оттогава никой не го е виждал.
	Винтер се опита да се успокои.
	— Сигурно е минал границата. Очаквах го.
	— Какво искате да кажете?
	Скаре запремига невинно.
	— Рано или късно нещо щеше да се случи. Винаги съм го знаел.
	— Как можете да знаете подобно нещо?
	— Защото… — заби поглед в земята. — Защото в Андреас има нещо… едно или друго. Не го разбирам. Той не се стреми към нищо. — Направи няколко крачки. — Трудно е за обяснение. Вие нямате деца, нали?
	Погледна младото лице на Скаре.
	— Не. Както виждате, самият аз съм още сополанко — усмихна се той и думите му накараха и Винтер да се усмихне широко и всъщност доста дружелюбно.
	— Говорили сте с майка му. Да, значи навярно сте чули точно това.
	— Много е разтревожена — уточни Скаре лоялно.
	— И неподготвена. Повтарям й го от дълго време. Той е странно момче. Моля се на Господ да не се е забъркал с наркотици или нещо подобно. Ако е в изтрезвителното, това е окей. Сигурно е в изтрезвителното. Проверили ли сте болниците и разните други места?
	— Винаги започваме оттам. Той просто е изчезнал безследно. Разчитаме, естествено, че ще се появи всеки момент. Но по правило трябва да говорим с всички. Казвате, че е различен? Какво имате предвид?
	Винтер се съсредоточи.
	— Хм, какво имам предвид… започна така добре. Роди ни се красиво и добре оформено бебе, с всички атрибути, характерни за момче. С всички възможности. И израсна както повечето момчета. Никога не боледуваше, не беше непослушен, не беше труден. В училище се справяше добре, но не блестящо. Няма обаче никакви планове или желания за живота. Никога не се въодушевява от каквото и да било. Никога — мърмореше той, сякаш собствените му думи го учудваха. — Никога не е бил луд по коли или колела, или по каквото и да било, по което момчетата обикновено са луди. Повече от доволен е да обикаля наоколо с колата на Зип. Липсват му каквито и да е интереси. Нищо не го впечатлява — потри кльощавата си брадичка с груба ръка. — И знаете ли? — Втренчи се в Скаре. — Това ме плаши. Какво ще стане от него?
	Скаре никога не бе чувал някой да опише детето си по такъв начин. И не го правеше от злоба. Просто беше поразен от нещо, което не разбираше.
	— Движи се постоянно в някаква летаргия. Но винаги имам чувството, че у него нещо тиктака. Или поне се надявам да е така.
	Стояха дълго мълчаливи, докато Скаре се опитваше да вмести Андреас в една или друга ниша. Не намери подходяща.
	— С Андреас привързани ли сте един към друг?
	Винтер отиде до прозореца.
	— Той не се привързва към никого.
	— А Зип?
	— Изненада ме, че избра Зип. Андреас го превъзхожда толкова много. Зип просто крета след него. Чудя се дали не му е нужен за нещо.
	Скаре си записа нещо в тефтера.
	— Аз не го познавам — продължи Винтер. — Син ми е, но не го познавам. Понякога си мисля, че няма нищо за познаване.
	Каза последното с наведена глава, сякаш се срамуваше.
	После седна, отпусна брадичка върху ръцете си и спря погледа си там, където се намираше коляното на Скаре под панталона на униформата.
	— Все нещо го е интересувало? — попита Скаре в слаб опит да го утеши.
	— Донякъде обича да гледа филми. Всъщност мисля, че гледа непрекъснато един и същи филм. Някаква фантастика. Не звучи ли доста болно?
	— Не — усмихна се Скаре. — Чували ли сте за онзи, който ходел да гледа мюзикъла „Котки“ в Лондон всяка събота и то осем години поред?
	Винтер се усмихна накриво:
	— Сигурно трябва да ви повярвам. Иначе се интересува малко от музика. Е, самият той нито пее, нито свири, просто слуша. Не жива музика. Музика в кутия. Hi-Fi. Уредби с високоговорители. Малко по-силен бас тук, малко повече високи там. Мембрани. Позлатени кабели. Такива неща. Може би дори не и музиката като такава.
	— Звук — допълни Скаре. — Бил е завладян от звука.
	— Възможно ли е човек да бъде завладян от това?
	— Естествено. Това е наука.
	— Но не е трескаво завладян — уточни Винтер. — Интересува се. Има работа и получава заплата, но никога няма пари. Дели заплатата си със Зип. Защо, за бога, го прави?
	— Навярно защото е добър приятел?
	Винтер го изгледа изумен.
	— Добре, какво имате предвид, като казвате, че може би се е забъркал в нещо?
	Винтер затвори очи.
	— Хм, какво имам предвид? Че онова, което тиктака в него, накрая с експлодирало.
	Усмихна се леко на собственото си драматично изказване.
	— Замесвал ли се е някога, доколкото ви е известно, в нещо незаконно?
	— Струва ми се, че са се пробвали с това-онова, двамата със Зип.
	— Защо ви се струва така?
	— Просто ми се струва, както на родителите им се струват разни неща за децата им. Казвал съм на майка му, но тя не иска да ме чуе. Търси доказателства.
	— Ние също — усмихна се Скаре. Очакваше какво ли не, беше подготвен за всичко, ала не и за това. — Но — продължи той — говорим за хубав, млад, здрав мъж, който всеки ден става и отива на работа, и прекарва свободното си време с добър приятел. И който всъщност има чисто досие, защото ще ви призная, проверихме незабавно. Несъмнено проблемът е труден за откриване.
	— Ще ви разкажа нещо — изправи се отново Винтер. — Може би няма да ви се стори толкова странно, но вие нямате деца. Извинете, че го използвам срещу вас, но е невъзможно да не го отбележа, тъй като това ви поставя в друг свят и сега не преувеличавам. Нямате деца, значи живеете в действителност, различна от моята.
	— Така да е — съгласи се тихо Скаре.
	— По времето, когато се случваше, не се замислях много за това, но сега мисля. Всеки път, когато Андреас трябваше да отиде на лекар или зъболекар, за да му бият инжекция или да му поправят зъб, или нещо подобно, което се случва на децата, ние бяхме подготвени за караница, нали разбирате? Очаквахме да нервничи, да крещи, да се кара. Или във всеки случай да излезе поне малко извън себе си. Но той никога не го правеше. Беше безразличен. Казваше „Аха“ и отивахме. Докато зъболекарят пробиваше или лекарят го бодеше, той седеше като някой свещеник, без да издаде и звук. Гордеех се с него. Смятах го за храбър. Но сега, като се замисля за това, струва ми се, че е било… ненормално.
	„Не си получил сина, за когото си мечтал“, помисли си Скаре. Никой не го получава. И моят баща не го получи. Изведнъж си спомни съдбоносния ден, когато отиде при баща си, след като първо почука три пъти по тежката врата на кабинета му. Сключи ръце зад гърба си и с най-твърдия глас, който имаше, заяви, че не иска да учи теология, а да кандидатства в Полицейската академия. И че сигурно ще го приемат, защото оценките му са отлични, а физическите данни — идеални. После се подготви за онова, което щеше да последва, стоеше там, сякаш надянал бронежилетка. И посрещна кървавата сцена, която последва. Първо го прониза черният поглед на баща му. После гласът премина през гърдите му като нож и след две минути той вече напълно бе останал без кожа. Бе оскубано всичко от него. Отчаянието на баща му заля одраното тяло като вряща вода. Той не го обвиняваше, не искаше да го убеди да промени решението си, но смяташе, че има пълно право да изрази безграничното си разочарование. Излезе от кабинета. По-късно го помоли за прошка. След като вече бил направил този избор, то той, разбира се, щял да го подкрепи. Стига да станел най-добрият полицай, с който полицията някога е разполагала. Скаре се усмихна тъжно.
	— Хубаво ще е да притиснете Зип — настоя Винтер. — Със сигурност знае нещо. А щом мълчи, значи е нещо сериозно. Направили са нещо. Разбирате ли ме?
	— Да. Разбирам ви и ви вярвам. Ще работим по въпроса. Ще започнем от него.
	Винтер си тръгна, а Скаре се замисли за току-що даденото обещание. В същия момент го обзе силно чувство. Нещо странно се бе случило с Андреас.

	* * *

	__Изкрещях силно и пронизителния вик отекна в избата. Вторачен в мен, той се опитваше да каже нещо, но аз се обърнах рязко и издращих нагоре по стълбите, блъскайки кабела с крушката. Тя се заклати. Конусът светлина се понесе наоколо из помещението. Затръшнах силно капака. Изтичах до външната врата, отворих я, опитах се да се успокоя. Постоях за малко на стълбите, дишайки тежко. Слязох възможно най-спокойно на чакъла и назад в градината. Не разбирах защо трябваше да ми се случи това. Цветята в лехите бяха на път да повехнат. Аз самата вехнех, коленете ми почти отказваха да ме държат. Потърсих с какво да се захвана, нещо, което да изглежда ежедневно, и изведнъж съзрях стола. Един градински стол стоеше под кухненския прозорец! Направо се парализирах, опитвах се да проумея. Кой е стоял там? Кой е надничал? Една противна вероятност извести за съществуването си. Били са двама. Отначало бяха двама! Другият е чакал в градината и е притеглил стола до прозореца. Едва не припаднах. Но после си помислих: не, стоял е този на пода в избата. Надникнал е, преди да нападне. Вдигнах стола, двете стъпала на беседката малко ме затрудниха. Ако са били двама и другият е чакал в градината, знаейки, че приятелят му все още е в къщата, отдавна щеше да се е появил на вратата. Исках да накарам тялото си да запази спокойствие, но краката ми трепереха; треперенето се разпространяваше и аз започнах да се треса от негодувание. Влязох вътре, стъпвах тежко по пода на кухнята, вдигнах капака разярена, креснах надолу по стълбите към него:__
	__— Нямам нищо. Само някакви стари сребърни прибори! Защо дойде тук!__
	__— Не знам — изхлипа той.__
	__Плачът се оказа прекалено голямо напрежение за нараненото тяло. То се самозадушаваше. За момент останах на мястото си и го гледах. Изглеждаше жалък, толкова малък и сам. Подсмърчах леко, не успявах да контролирам чувствата си и това ме уплаши. Обикновено държа нещата под контрол. Сега сякаш се разпадах. И все пак слязох отново долу и седнах до него. Хванах чашата с вода и я поставих пред него.__
	__— Не мога — промърмори отчаяно той.__
	__— Ще направя така, че някой да те намери — казах тихо.__
	__— Веднага! — простена той. — Защо чакаш?__
	__Преглътнах тежко. В продължение на една огненочервена секунда бях ужасно засрамена.__
	__— Мислех, че си мъртъв.__
	__Той не отговори. Тялото му беше напълно неподвижно. Как е възможно някой да лежи толкова неподвижен! Не съм лоша. Но нещо, над което нямах власт, нахлу в къщата ми. Живея сама, няма кой да ми помогне. Цяла вечност седях на стълбите на избата, опряла чело върху коленете. Нито звук не се чуваше там, долу. Долавях единствено мириса на пръст, картофи и прах. Но след малко чух в ушите си шумолене. Започна слабо и постепенно се засили. Сякаш някой обърна пясъчен часовник. Пясъкът започна да се стича.__

>
	* * *

	Къдриците на Скаре винаги привличаха вниманието. Сега в него се бе загледала тийнейджърка, застанала при статива за вестници. Без полза. Той беше зает с други неща. Винтер, естествено, имаше право. Зип криеше нещо. Увереността в това съперничеше с вярата му в Бога. Какво каза Сейер? „Хората винаги имат причина да мълчат, дори не е нужно тя да е особено добра“. Същевременно съзнаваше сериозността на положението. Не ставаше въпрос за пътуване с ферибота до Дания. Сепна се, защото опашката се придвижи леко напред. Беше четвърти поред. Отпред стоеше възрастна жена в кафяво палто. Ако надникнеше през рамото й, щеше да види какво има в пазарската й количка. Забавляваше се да наднича в чуждите колички. От покупките на хората си правеше забавни заключения. Жената бе купила шише за хранене от прозрачна пластмаса; препарат за промиване на рани и памук; три шишета белина и свещник за малки кръгли свещички от отделението за нехранителни стоки. Нямаше ли да си купи храна? Протегна врат и надзърна в другите колички. Като цяло се наблюдаваха комбинации, които си пасваха по естествен начин. Например четири млека, хляб, кафе и замразени котлети. Каса бира, два пакета чипс, „Ние мъжете“ и цигари. Пелени, бебешка храна в бурканчета, тоалетна хартия и банани. Но това в количката пред него представлявате по-скоро хаос. Беше му забавно. Взираше се в палтото й, по чиято повърхност се забелязваха малки топченца. Тя пристъпи напред. Държеше здраво дръжката на количката. Жената не беше особено висока, но здраво сложена и тежка. Виждаше я само отзад и се затрудняваше да определи дали е на петдесет или седемдесет. Сивата й коса беше стегнато прибрана и подредена. Носеше ниски боти с дебели токове. Той се замисли за шишето за хранене. Сигурно е за някое внуче. Погледна към своята количка. В нея имаше лук, чушки, ориз, литър и половина кока-кола, три вестника и пликче желирани човечета. Потупа се по джоба, за да провери дали има цигари. Дали да не си вземе един пакет „Меджик“* от наредените на лавицата до касата? Ще хвърли дълбок поглед в очите на касиерката и кратко ще изкоментира: „О, представете си, щях да забравя най-важното!“ Често играеше тази игра. Скаре пристъпи напред. Жената в кафявото палто постави покупките си на лентата, плати и ги сложи в плик, без да отрони и дума — нито „благодаря“, нито „заповядайте“. Нито пък погледна касиерката в очите. Сякаш беше капсулована в собствения си свят. И изчезна. Изведнъж Скаре съзря нещо в ъгъла на лентата. Беше забравила шишето за хранене.
	[* „Меджик“ — марка кондоми, продавани в Норвегия. — Бел.прев.]
	— Ще се погрижа — усмихна се той на касиерката.
	Тя сви рамене, а той прибра своите покупки и изтича навън. Жената вече се намираше далеч нагоре по улицата. Вероятно щеше да продължи с автобус. Носеше плика в дясната си ръка и се движеше покрай стените. Пъхнал шишето във вътрешния джоб на коженото си яке, той бързо я настигаше. Тя не го забелязваше; пресече улицата по диагонал и пое нагоре по улица „Принс Оскар“. Той бе достатъчно близо, за да извика, но само ускори крачка — нямаше намерение да вика високо. Скаре бе толкова съобразителен. Тя вече бе изкачила нанагорнището наполовина, а той изоставаше на около пет метра зад нея. Извади шишето от джоба си и изтича няколко крачки напред.
	— Хей! Бихте ли почакали мъничко?
	Тя почти се хвърли назад и се вторачи в него. Явният й страх накара Скаре да спре и да разпери ръце; размаха шишето.
	— Забравихте го!
	В продължение на няколко секунди тя стоя втренчена, после се обърна и продължи нагоре.
	— Шишето за хранене! — извика той отново.
	Най-сетне тя спря.
	— Стоях зад вас в магазина. Шишето остана на лентата.
	Вече се намираше съвсем близо. Видя тънките й устни и дълбоките очи, имаше тежка челюст, сключени вежди и блед тен като на човек, който прекарва много време затворен вътре.
	— Реших, че може да е важно — усмихна се той и й го подаде.
	Тя го взе колебливо.
	— Извинете — промърмори, — така се стреснах.
	— Не исках да ви плаша — Скаре се поклони.
	— Има много странни хора по улиците — продължи тя. — Човек никога не знае кой ще се появи. — Успя да докара нещо, наподобяващо усмивка. — Нищо не пречеше да си тръгнете по пътя, все едно нищо не се е случило. А това шише наистина е важно.
	— Разбирам.
	Той се отдръпна. Най-накрая се беше успокоила.
	— Пожелавам ви приятен ден.
	— Приятен ден? — тя сякаш се събуди. — Не знаеше какво говорите.
	Скаре се поколеба. По лицето й се изписа внезапно объркване. Обърна се рязко и тръгна нагоре по хълма. Скаре видя, че зави наляво преди един гъст плет. Зад дърветата му се мярна бяла къща със зелени рамки на прозорците.

>
	* * *

	__Отворих крана и оставих водата да се изтече. Бях се стегнала достатъчно, за да покажа малко загриженост, а и освен това носех отговорност за него. Той имаше само мен. Мисълта караше тялото ми да пее вътрешно, макар да знаех, че няма да продължи дълго — че разполагах с някого по този начин само за кратко. А той бе принуден да слуша. Започна да стене, когато отворих капака. Чувствах се странно да стоя с шише за хранене в ръка, бяха минали толкова много години. Бях премислила всичко предварително. Ако сложа възглавница на гърдите му, шишето ще може да се опре на нея. Не, не можех да му го държа. Струваше ми се странно, че все още е жив. Имаше му нещо на ръцете и краката, а навярно и на белите дробове също. Говореше със слаб глас и дишаше трудно. За миг останах с шишето в ръка. Как можах да го забравя! Трудно ми беше да си спомня какво казах на младия мъж. Това ме тревожеше. Но все пак имах да мисля за много неща. Слязох по стълбите. Той веднага видя шишето и ококори очи. Поставих възглавницата на гърдите му, над одеялото. Шишето потъна удобно в нея. Той веднага започна да смуче водата, изобщо не спираше, а течността в шишето бълбукаше. Седях тихо малко по-нагоре по стълбите и така виждах главата му между коленете си, сякаш беше нещо, което самата аз бях родила на пода. Добре беше, че най-накрая получи вода. През цялото време, докато пиеше, сълзите му течаха. Наблюдавах го, напълно погълната от красивото лице и светлите очи. Водата се процеждаше и се вливаше в гърлото му. Бях разширила дупката с ножица, та да не му е толкова трудно. Когато водата в шишето привърши, то олекна и падна от възглавницата на циментовия под. Чу се крехък звук, когато се изтърколи настрани.__
	__— Благодаря — прошепна той и затвори очи.__
	__Бях силно развълнувана. Нямаше ли да изкрещи пак? Да ме проклина, да ме заплашва да позвъня за помощ? Изглеждаше, сякаш спи. Чаках, изпълнена с благоговение. Дишането му бе силно затруднено. Бих седяла цяла нощ, ако гърбът ми не ме болеше така. Само да имах сили, бих го занесла в моето легло. Бих го направила за него, бих го направила с радост. Несравнимо е усещането да седиш така и да се взираш в човешко същество, напълно зависимо от теб. Там, в този момент, реших да се грижа за него добре, толкова добре, колкото ми позволяват силите. Така добре познатата изба започна бавно да се променя. Вече не беше тъмна и противна. Сега я виждах, както трябва. Светлината минаваше през паяжините под тавана и от това те приличаха на сребърни конци. Полумракът в ъглите, жълтата светлина и матовият под ведно с тъжните, стари мебели сега сякаш придобиха достойнство. Почиваха си доволно, опрени на стената, свършили своето. Дори изтърканите стъпала в тихото помещение, на които седях, навяваха уют. Андреас беше изпълнил избата с нещо особено. Млад и глупав, беше действал, без да мисли, както правят младежите — просто тъпчат напред. И все пак не заслужаваше да лежи така и да мръзне. Опомних се.__
	__— Боли ли те? — попитах.__
	__Мина известно време. Той отвори очи.__
	__— Не — отговори със слаб глас.__
	__— Студено ли ти е? — продължих.__
	__— Не.__
	__Облиза устни. Бяха започнали да се напукват. Косата от дясната страна на главата му беше просмукана от кръв; стоеше твърда и лепкава.__
	__— Лежиш зле. Ще те преместя.__
	__— Не! Не! — изкрещя силно. Очите му побеляха от ужас.__
	__— Краката ти са нагоре по стълбите, изглежда болезнено.__
	__— Не. Недей!__
	__Станах и отидох зад главата му. Поколебах се за малко, преди да се наведа. Той мрънкаше, молеше да не му го причинявам, но аз събрах воля и пъхнах ръце под неговите. Преброих до три и го свалих по последните стъпала. Обувките му леко изтрополиха по пода. Той не изкрещя, очевидно това го учуди. Сега изглеждаше по-добре, както лежеше с опънати крака.__
	__— Не чувствам тялото си. Не чувствам нищо! — изрече изведнъж.__
	__Останах поразена от думите му, от всичко, което надробих. „Той — поправих се сама, — той предизвика всичко“. Яростно ме връхлетя мисълта — и сериозността — до каква степен е наранен. Трябваше да убия обзелото ме отчаяние, което ме съсипваше! Изправих се тежко.__
	__— Да беше помислил предварително!__
	__Отвори уста да изкрещи в отговор, но не успя. Нямаше сили. Качих се по стълбите. Затворих капака. Може ли да си е счупил врата? Да е счупил всички връзки надолу и всичко да престане да функционира? Щеше ли да може да живее така? Дали получава достатъчно кислород? Беше прекалено късно да се върна. Изгорих един мост още в момента, когато отворих капака за първи път. Нямаше път назад. Нито пък напред. Седнах до масата и опрях глава на ръцете си. Лицето му изплуваше пред очите ми периодично и ме безпокоеше. Но след време отново станах добра, топла и доволна. Реших следващия път да напълня шишето с топло мляко и да добавя малко захар вътре. Или няколко хапчета „Стесолид“, та да поспи. Тези мисли ми донесоха успокоение. Добрият човек може да направи много неща, стига да поиска. Прелистих вестниците. Не открих нито страница, където да не пише за насилие, война или нещастие. Младо момче застреляло приятелката си в лицето. Имаше и други като Андреас, бяха много. Всяка следваща история беше по-лоша от предната. От време на време се обръщах и поглеждах през рамо. Очаквах нещо. Някое лице на прозореца, телефон. Най-накрая на вратата се позвъни и сърцето ми щеше да спре. Но се успокоих, защото реших просто да не отварям. Аз вземам решенията за собствения си живот и собствената си къща. Оставих звънеца да звъни, но той не спираше. Накрая погледнах през шпионката. На най-горното стъпало стоеше фигура и аз се взрях в едно набраздено лице. Беше приятелката ми Руни. Майката на Андреас.__

>
	* * *

	Робърт се появи от ареста, следван от двама надзиратели. Беше страшно блед; в очите му се бяха спукали множество кръвоносни съдове. Не беше ял от няколко дни — не като форма на протест, храната чисто и просто се връщаше обратно. Живееше на кока-кола, кафе и цигари. Нямаше намерение да бяга от отговорност или да се оправдава. Искаше само да разбере. С нищо друго не можеше да допринесе. Неочаквано разполагаше с цялото време на света и бързо разбра, че най-добрият път към останалата част от живота му минава през сътрудничеството. А и хората тук изглеждаха приятни, държаха се дружелюбно с него. Отнасяше се за всички — от най-висшестоящия до най-нисшестоящия. Както този инспектор. Робърт седна бавно. Закъде да бърза? Къде би могъл да се скрие? Убийството на Анита щеше да го преследва завинаги. Щеше да се влачи след него като опашка на гущер. Не беше правил много грешки в живота си. Е, не се славеше като отличник, но не му липсваха приятели; беше позитивно момче — пишеше го в бележника му. И както повечето момчета и той се надяваше да го очакват само хубави неща. Да не попадне в някой капан. А сега стои тук, обвинен в предумишлено убийство. Съзнанието за това беше като тежък чук, който удряше с неизменна точност, удар след удар. Беше привикнал към болката.
	— Седни — кимна му Сейер. — Можеше да запалиш. И иначе, кажи, ако имаш нужда от нещо. Каквото и да е.
	— Благодаря — отвърна Робърт.
	Вторачи се в мъжа отсреща. Сейер беше внушителен на ръст, но нямаше заплашителен вид. Преди всичко си вършеше работата. Това изглеждаше добре. Беше го правил и преди. Робърт не бе особен, не и тук, вътре; тук беше просто един от многото. Щеше му се да е различно. Да беше първият. И затова да го запомнят.
	— Какво ще кажеш за психолог, Робърт? Ще дойде, ако се обадя.
	— Така е добре.
	Сейер кимна. Прекара ръка през посивялата си коса. Робърт долавяше, че зад кроткото държание дремят страшни сили, които вероятно ще се разгневят, ако той не сътрудничи. Инспекторът носеше риза, вратовръзка и дискретен сив панталон с остри ръбове. Сивите му очи го изучаваха спокойно.
	— В този разговор искам да наблегна на нещо. Може би няма да е лесно, но все пак опитай.
	Придърпа стола по-близо до масата.
	— Докато стъпка по стъпка разглеждаме цялата случка, опитай да не се позоваваш на факта, че онази вечер си пил много и през цялото време си бил под влиянието на алкохола. И двамата знаем, че си бил много пиян — замълча и впери поглед в Робърт, който продължаваше да се взира в него с широко отворени очи, кимайки непрекъснато, — както и двамата знаем, че това нямаше да се случи, ако не беше пил.
	Робърт сведе поглед. Той чу как миглите му се удариха в скулите.
	— Просто ще разгледаме онова, което се е случило, така както ти си го спомняш, без да вземаме предвид обстоятелството, че си бил пиян. По-късно ще поставим случилото се в светлината на състоянието, в което си бил. Защитникът ти ще се погрижи за това. Разбираш ли ме?
	— Да.
	Размаха изпотените си ръце под масата, за да ги освежи. Погледна към обувките си. Затворнически крака, помисли си. Затворникът Робърт.
	— Опиши ми деня, когато се случи всичко. Откакто стана сутринта до момента, когато Анита лежеше мъртва на пода. Възможно най-подробно. Помисли, колкото ти е нужно — добави Сейер.
	Робърт се приготви.
	— Часовникът звънна в осем без десет.
	„Гласът ми — помисли си той, — е глас на дете; толкова тънък и странен“.
	— Обикновено сутрин се чувствам доста изморен. Но беше петък. В петък е по-лесно — усмихна се, — знаеш, че скоро ще си свободен. Бяхме намислили да направим купон. Оставаха само няколко часа на работа дотогава. И Анита се съгласи. Беше ангажирана за детегледачка тази вечер, но се измъкна от уговорката. А хазяинът беше на път и цялата къща остана на наше разположение. Да — пое въздух, — един обикновен ден. Всичко беше наред. Дори по-наред от обичайното — добави той.
	— Защо?
	— Заради… Анита.
	Да изрече името Анита на висок глас му струваше неимоверно много. Анита, Анита. Дали не е възможно да бъде изтрито от всички регистри на света? Имаше много Анити. Всеки път, когато чуе името, всичко ще изплува отново. Ще преобръща живота му.
	— Изглежда през цялото време — той прочисти гърлото си, — съм имал някакво подозрение, че това няма да продължи. Имам предвид вечно. И когато помислех за това, изпитвах отчаяние. А ми се случваше от време на време.
	— Защо? — поиска да узнае Сейер. — Защо отчаяние?
	— Анита беше… хубава. Нямах нужда от друга. Но дълбоко в себе си знаех, че тя скоро ще се махне и ще си намери друг. Нещо по-добро от мен. Рано или късно.
	— Как така го знаеше?
	Сейер погледна раменете му. Приведени рамене като на човек, блъскан от студен вятър в гърба.
	— Тя се държеше както повечето гаджета. Но и не се стараеше особено. Беше просто въпрос на време да предпочете Андерш. Или Роджър. Или когото и да било. Сигурно е така, когато имаш избор. Аз никога не съм имал възможността да избирам, затова за мен тя означаваше много. Да имам майка. Не, не да имам мацка. Мацки съм имал и преди. Да имам Анита.
	Сейер подпря брадичка на ръцете си.
	— Някога имал ли си по-хубаво момиче от Анита?
	— Не. Прави впечатление да вървиш с нея по улицата. Хората се заглеждат в косата й и всичко останало. После поглеждат типа до нея. Онзи, дето е забил точно тази мацка.
	Сейер го изучаваше внимателно. Тясно лице и рядка коса, нересана от дълго време, поела по свои, диви пътища; тъмносини очи, шарещи из цялата стая; една черта за уста, съвсем безцветна; тънки пръсти с изгризани нокти. Почти дете.
	— Как премина работният ти ден?
	— Напълно обичайно. В петък има много неща за вършене. Звъннах на Анита през обедната почивка. Не че имах нещо да й кажа, но ми харесваше да мога да й се обадя, когато поискам. Тя работеше в „Магасине“. Поговорихме две-три минути, след това затворихме. Щеше ми се да я помоля да си облече рокля, но не посмях. Не искам да съм от онези, които контролират момичетата. Те не харесват такива. Затова не казах нищо. Но тя дойде с рокля.
	— Колко стана часът, докато се съберете всички в квартирата ти?
	— Около седем. Андерш дойде по-късно. Той работи до седем, пристигна някъде към седем и половина, не си спомням добре.
	— Какво правихте?
	— Пихме бира, разбира се. В смисъл, говорихме си. Слушахме музика. Обсъждахме разни неща.
	— Какви неща?
	— Футбол. Концертът на Джо Кокър. Ходихме на него в „Осло Спектрум“. Беше доста вял, за това говорихме дълго. Момичетата се вкиснаха, според тях той е толкова… хм, какво казаха. Толкова добър, така да се каже. Знаете, начинът, по който стои. Стойката и тем подобни, сякаш не може да контролира тялото си. Те си падат по такива неща.
	Сейер се усмихна. Робърт се отпусна. До съдбоносния изстрел оставаше много, той все още не се бе превърнал в убиец и там му беше хубаво, сякаш забравяше за другото, но то се приближаваше. Престъплението му стоеше като разярен бик и блъскаше глава в крехка ограда.
	— Говорихме и за политика. За изборите. Двама ще гласуват и се поспречкаха. Роджър и Грета започнаха да танцуват. Анита седеше до мен на дивана. Седя там през цялото време, до късно вечерта. Ставаше само да отиде до тоалетна. Знаете, момичетата, когато пият… — Спря рязко. — Чувствах се доволен — изрече тихо. — Имах всичко. Наистина. Квартира. Работа. Момиче. Приятели. Разполагахме с цели две каси… ъ-ъ, пред мен не беше само уикендът, а целият ми живот. Точно тогава някак успях да си въобразя, че това навярно ще продължи. Но после започнах да се чувствам доста…
	— За какво мислеше — прекъсна го Сейер. — Докато седеше на дивана с Анита и оглеждаше всичко, което имаше?
	— Че мога да седя така вечно. И какво би било, когато тя си отиде.
	— Какъв живот си представяше тогава?
	— Не съм сигурен… — Той се напъна. — Нещо, като да започна отначало. И колко е тежко това, че всъщност никога не стигаме донякъде, просто през цялото време започваме отначало. Нова работа, нови приятели. Нови мацки. Отново и отново.
	— Тогава тя се изправи и прекоси стаята. Какво си помисли в онзи момент?
	— Останах спокоен. Имаше правото да се разходи наоколо. Не правеше нищо, но аз я държах под око. Държах всички под око, особено Андерш и Роджър. Те я заглеждаха, но това го правеха всички. Не се карам. И въпреки че бях… въпреки че я исках за себе си, все пак си мълчах, но я наблюдавах, наблюдавах и другите, които я гледаха, за да съм наясно.
	Наведе глава към затворническите си крака.
	— Най-лошо беше с Андерш, познавам го. Трябваше да съм подготвен. Той все пак ревнуваше. Сигурно искаше да ме подразни малко. Много дразни, но не е долен. Не изцяло.
	— Какво направи той?
	— Отиде при Анита и танцува с нея. Никога не съм си мислил, че тя няма право да танцува с други, никога. Андерш ме наблюдаваше, искаше да види какво ще направя. Аз не направих нищо. Но ги следях. Чувствах се толкова странно — промълви той.
	— Как странно?
	Робърт се бе свил леко и погледът му бе на път да се отнесе. Но той наистина мислеше, ровеше в себе си, за да си спомни. Сейер прошепна:
	— Опитай да го опишеш?
	— Трудно ми е да си спомня.
	— Помисли. Върни се там.
	— Виждам образи. Но звука го няма.
	— Какво искаш да кажеш?
	— Вече не чувах музиката. Единствено образите на Андерш и Анита ставаха все по-ясни.
	— Все по-ясни ли?
	— Виждах Анита — изрече тежко, — но всичко друго изчезна. Тя танцуваше с Андерш. Танцуваха толкова бавно, сякаш всичко бе на път да спре. Светлината, звукът. Не можех да помръдна. Гледах само в Андерш и Анита. Тя беше забравила за мен. Но и тя беше доста пияна. Искам да кажа, не биваше да го споменаваме, но тя беше забравила за мен! — възкликна отчаяно.
	— Но Андерш не те е бил забравил — предположи Сейер.
	— Той ме зяпаше с гадна усмивка. Виждал съм Андерш да се усмихва и преди, но никога не съм го приемал така. Има жълти зъби. Аз не се усмихнах насреща му. Бях погълнат от усещането, че всичко е на път да спре.
	— И после?
	— После той отстъпи леко. Отблъсна Анита от себе си. Помислих си, че сега ще си тръгне. Но не стана така. Вдигна ръце и започна да мачка циците на Анита. Така че аз да видя.
	— Тя какво направи?
	— Ами, тя беше доста… Тя се смееше — призна тежко Робърт. — Тя просто се смееше. Моментът вече бе настъпил. Трябваше да започна отначало. Струваше ми се невъзможно. По-скоро щях да умра.
	— Имаше ли чувството, че искаш да умреш?
	— Да.
	— Как се сети за пушката?
	Младежът се замисли. Напрегна се. Яростната концентрация премина в дишането му, то стана забързано и плитко.
	— Докато си мислех, че ми се иска да умра. Сетих се, че седи в шкафа в коридора. Умира се бързо, отнема секунда.
	— Значи импулсът да вземеш пушката… дойде, докато си мислеше за смъртта.
	— Да. Хазяинът държеше пушка в къщата. Сетих се, че е в коридора.
	— В онази секунда, когато мислеше за пушката, гледаше ли Анита?
	— Изглеждаха ми непознати. Имаше някаква странна светлина.
	— Как така странна?
	— Понякога такава има в дискотеките. Синя металическа светлина.
	— Какво направи?
	— Не виждах нищо от стаята, само една светла просека към вратата. Изведнъж вече стоях в коридора. Все още не чувах нищо. Звуците бяха просто някакво слабо трептене. Като мравки в ушите ми — провлачено каза той. — Знаех, че съм изкрещял нещо на Андерш, но не си спомнях какво. Отворих вратата. Пушката стоеше там, както винаги. Излъскана до блясък и красива. Сглобена. Чакаше мен.
	— А амунициите?
	— На една лавица стояха няколко кутии.
	Гласът му беше неясен. Сейер се напрягаше, за да го чуе.
	— Спомняш ли си какво чувстваше или мислеше точно в този момент?
	— Не чувствах нищо. Бях мъртъв.
	— Какво искаш да кажеш?
	— Лицето ми започна да се сбръчква. Спомням си, че кожата се опъна около устата ми. Беше гадно. Помислих си, че трябва да спра времето, преди да се наложи да започна отначало.
	— Как искаше да спреш времето?
	— Със силен гръм — прошепна той. — Ако стрелях с пушката, щеше да се получи силен гръм. И всички щяха да се събудят. — Прокара ръка по челото си. — Един гръм. Щеше да ги събуди.
	— Спяхте ли?
	— Всички бяха така бавни. На път да изчезнат.
	— Ти зареди пушката и се върна вътре. Какво видя там?
	— Всички ме гледаха. Харесваше ми, че бяха принудени да ме чуят. Спряха да се усмихват. Всички, с изключение на Андерш.
	— Чу ли нещо?
	— Името си. Някой извика. Беше далеч.
	— Защо вдигна пушката и се прицели?
	Полицаят се бе наклонил през масата.
	— Не знам…
	— Намери мисълта, Робърт. Защо вдигна пушката?
	— Имах нужда от този гръм!
	— Но ти се прицели — уточни Сейер. — Можеше да стреляш в тавана. Но ти се прицели в Андерш.
	— Да!
	— Прицели се в Андерш и дръпна спусъка. Защо?
	— Не знам. Страх ме е да го кажа!
	Започна да хленчи силно и сърцераздирателно да моли да го оставят.
	— Просто ще се опитаме да разберем защо — не отстъпваше Сейер. — Не се смея. Не удрям. Искам само да разбера.
	Робърт хълцаше и подсмърчаше леко. Съсредоточи погледа си върху подложката за писане, която представляваше карта на света. Погледът му попадна на тебеширенобелия, леденостуден Южен полюс.
	— Бях се вбесил и бях взел пушката. Щях да изглеждам като нещастник, ако стрелях в тавана.
	Главата му падна върху гърдите. Сейер се облегна отново назад. Изражението му не се промени, но Робърт така или иначе не го виждаше; той все още се намираше в ледената пустош.
	— Дръпнах спусъка, но нищо не се случи. Предпазителят беше спуснат. Спуска се, докато затваряш пушката. Спомних си и го освободих. Засрамих се — продължи тихо, — задето направих такъв гаф. Да забравя предпазителя.
	— Не забеляза ли, че Андерш се е скрил зад Анита?
	— Напротив.
	— И все пак стреля. Осъзнаваше ли, че ще я улучиш? Анита? В която беше влюбен?
	За миг Робърт срещна погледа му.
	— Не. Напротив. Но не можех да я помоля да мръдне. Мръдни, Анита, ще застрелям Андерш. Не вървеше. Бях принуден да стрелям.
	— Чувстваше ли гняв, Робърт?
	— Гняв? — повтори бавно. — Не мисля. Но Андерш е страхливец.
	— Съсредоточи ли се върху изстрела?
	— Щях да направя така, че да изтрещи — каза отново.
	— Защо не спря?
	— Беше прекалено трудно. Бях започнал.
	— Беше започнал. И тогава пушката гръмна. Как се почувства?
	Робърт преглъщаше и преглъщаше. Забави отговора. Не вярваше на собствените си думи.
	— Хубаво — призна тихо той.
	В същия момент започна силно да се тресе.
	— Беше хубаво. Изпълни ме топлина. Усетих, че падам.
	— Звуците? Върнаха ли се? — попита Сейер.
	— След малко. Все едно някой наду радиото до дупка. Така се уплаших. Те се наведоха над мен, всички се наведоха и някой изкрещя. Момичетата хленчеха, някой бутна чаша на пода.
	— Какво си мислеше за случилото се?
	— Че се е случило ужасно нещастие. Че съм ранен.
	— Ти? Ранен?
	— Нещо ме беше уцелило. Всичко изглеждаше странно. Звукът беше прекалено силен. На пода имаше кръв. Мислех си, скоро ще дойде някой и ще ми помогне. Оставих се да падна, докато чакам помощ. Харесваше ми мисълта, че някой ще дойде и ще ме изнесе. Харесваше ми — повтори тихо.
	— Как си, Робърт. Искаш ли да продължиш?
	— Да. — От напрежение по ризата му имаше мокри петна.
	— Защо?
	— Това начало е друго. Този път няма да се повторят същите неща. — Младежът се отпусна изтощен върху масата. — Само не разбирам защо. Психологът сигурно ще намери обяснение. Но как би могъл да е сигурен, че е правилно?
	— Той невинаги е сигурен, Робърт. Върши работата си, колкото може. Само ще се опита да разбере.
	— Но дали има нещо за разбиране? То просто се случи.
	— Много странни неща просто се случват. Но е важно да се връщаш към нещата и да говориш. И навярно с времето постепенно ще разбереш повече.
	— Не съм луд!
	От всичко на земята единствено това не искаше да бъде.
	— Не мисля, че си луд. Но понякога прекалено много тухли се срутват едновременно. И ни преобръщат. Ти обаче можеш пак да се изправиш. Все още решаваш за собствения си живот.
	— Тук, вътре, май не е така.
	— Напротив. Почти всичко решаваш ти. Какво ще кажеш, какво ще мислиш, с какво ще запълваш дните си.
	Сейер сграбчи ръката му:
	— Ще ми се да хапнеш малко.
	— Когато не ям, съм много отпуснат и тогава не мисля толкова много.
	— По-добре е да мислиш. Не го отлагай. Независимо от всичко то ще те връхлети рано или късно.
	Устата на Робърт беше пресъхнала. Ако този силен мъж можеше да го вдигне и да го занесе обратно на нара в килията му!
	— Нищо не ти пречи да станеш и да си тръгнеш. Да се махнеш и да ни забравиш. Сега съм нечия работа — промълви Робърт замислено. — И на теб ти плащат, за да говориш с такива като мен.
	— Това измъчва ли те?
	— Малко.
	— Чувствам се добре с такива като теб.
	Робърт потъна в мислите си. Сейер го остави да седи, където си е. Предпазливо, Робърт подреждаше мислите си. Налага се да понесе онова, което го чака. Да преживее затвора. Всички там са направили подобен гаф. Беше един от многото, а някои може би са извършили нещо още по-лошо. Щеше да се нагоди, да спазва правилата, да бъде примерен затворник. Дни наред, седмици и месеци. Ще се справи. Но после? Какво ще се случи, когато накрая излезе? Какво ще отговори и какво ще направят те, когато разберат всичко? Ще се справи ли тогава? Или трябва да направи така, че бързо да се върне в тази къща с нейния ред и правила? Тук е лесно. Няколко прости задължения, три пъти храна на ден, пари за цигари. От време на време приятелско отношение. Започна да се тресе.
	— Не знам как ще издържа! — избухна той.
	Връхлетя го пристъп на плач, но той го преглътна и избърса носа си с ръкава на ризата. Продължи да седи мълчаливо, докато потиснатият плач го разтърсваше отвътре. Онова, което беше някога Робърт, вече му бе непознато. Никъде нямаше опора. Започна бавно да се издига над стола. Издигаше се, издигаше се и остана да се рее високо над масата. Можеше да се вгледа в празния си стол, да се обърне бавно и да се завърти из стаята. Следователят не го забелязваше — беше зает да си записва нещо.

>
	* * *

	__Руни стоеше на стълбите и крещеше. Беше много възбудена. Многократно дръпна силно вратата. Аз се обърнах рязко и се върнах, тичайки към кухнята, увеличих радиото до край.__
	__— Ирма, Руни е. Трябва да отвориш, Ирма!__
	__Мислех напрегнато. Трябваше ли? Ако не отворя, какво ще стане?__
	__— Не съм добре! — извиках най-после аз. — Днес не бях на работа!__
	__Наложи ми се да се подпра на стената. Трябваше да я задържа далеч. Да задържа надалеч всичко, което идва в къщата ми, което нахлува вътре!__
	__— Трябва да говоря с теб!__
	__Не се предаваше. Опитах се да намеря някакво извинение, за да не отворя. Рискувах Андреас да ни чуе, да започне да крещи. Тя никога не идваше, без да е поканена. А сега това беше безкрайно нахално и абсолютно невъзможно да я пусна вътре. Но ако не отворех…__
	__— Отвори най-после, Ирма! Умолявам те!__
	__Крещеше с фалцетен глас. Замислих се за съседите. Ще я чуят. Налагаше се да отворя. Завъртях предпазливо ключа и открехнах леко вратата. Тя залитна напред в коридора. Очите й бяха подпухнали. Дори не си беше закопчала палтото. Беше толкова противно да я гледам такава, харесвам я повече, когато дърдори приятелски.__
	__— Случи се нещо ужасно!__
	__Строполи се на масата и затършува из чантата си за цигари. От радиото се носеше циганска музика. Тя му хвърли един поглед и извика отчаяно:__
	__— Звънях сто пъти. Защо не вдигаш? Ще намалиш ли това радио?__
	__Приближих се до радиото и го намалих, но съвсем малко.__
	__— Какво има?__
	__— Андреас — изхълца тя. — Андреас изчезна.__
	__— Как така изчезна?__
	__Зяпах я с неразбиране. Нямаше нужда да се притеснявам обаче. Погълната от собственото си отчаяние — това всъщност беше типично за нея — тя изобщо не ме виждаше. Беше се вторачила надолу в собственото си нещастие.__
	__— Не се е прибирал вкъщи от две денонощия. Ходих в полицията.__
	__— Полицията ли? — стреснах се аз.__
	__— Обявих го за изчезнал.__
	__Загърнах се по-плътно с якето си, докато напрегнато се ослушвах за звуци от избата, но не долових нищо. Вероятно е изгубил съзнание или може би спи. Мили Боже, в когото изобщо не вярвам, накарай го да спи!__
	__— Но Андреас — опитах се да се покажа заинтересована — не е ли постоянно някъде? Звънна ли на баща му?__
	__— Не е там. Полицаите са говорили с него.__
	__— При приятели тогава?__
	__— Има само един. Не знае нищо. Нещо се е случило с него. Милостиви Боже! Толкова съм отчаяна. Ами ако е избягал. Постоянно се караме. Никога не бях доволна и той не е издържал повече. Това чакане ме побърква, побърква ме, Ирма! Тя се сви и захлипа. Хлипа дълго, докато търсех подходящи думи. Не ме бива особено много с думите, по-скоро се почувствах объркана, а и освен това ми се струваше, че чувам някакъв звук от избата. Някакво щракане. Крехко, но доловимо. Но той все пак не можеше да се движи, трябваше да е нещо друго. Трескаво търсех обяснение. Ами ако Руни го чуе? Но тя няма как да си представи, че Андреас лежи в моята изба със счупен врат. Не притежаваше толкова много фантазия.__
	__— Сигурно се е забъркал в нещо? — пробвах.__
	__Все едно пръснах вода в тиган с нагорещено олио. Руни веднага изсъска срещу мен:__
	__— Не говори така! Говориш точно като баща му. Андреас никога не би извършил нещо незаконно, ако това намекваш. Но толкова много странници се мотаят из този град, особено нощем, затова се боя от най-лошото. Полудявам, като си помисля какво може да се е случило.__
	__Продължаваше да плаче, вече по-тихо. Редно беше да й предложа нещо, но тогава щеше да остане още по-дълго, затова се отказах.__
	__— Имаш ли малко кафе? — помоли тя неочаквано. Подразних се, но как да й откажа? Рискувах да пробудя подозренията й. Руни не е много умна, но е схватлива по един примитивен начин. Станах и включих кафе машината. И тогава чух онзи звук отново. Руни седеше, потънала в мислите си. Цигарата й изпускаше тънка струйка противен дим към тавана.__
	__— Трябва да позвъниш навсякъде — казах с гръб към нея; мислех си, че е важно да поддържаме разговора, защото докато приказваме, тя не би чула звука от избата.__
	__— В магазина — добавих, — говори ли с тях?__
	__— Разбира се.__
	__— Може да е с някое момиче — предположих. — Той е толкова красив. Приказен. Имаше ли много пари в себе си?__
	__— Съмнявам се. Не печели много и делеше всичко със Зип. Ако бяха избягали двамата, щях да го разбера. Но Зип си е вкъщи. С него всичко е наред.__
	__— Зип ли?__
	__— Приятелят му. Постоянно са заедно.__
	__— О? Постоянно?__
	__Извадих две чаши от шкафа и се ослушах. Крехък звук от нещо тънко и леко.__
	__— Ще помоля полицаите да пуснат съобщение за издирване в „Дагсревюен“*. Със снимка и всичко останало. Разправят, че пуснат ли нещо в „Дагсревюен“, получават много обаждания. Винаги се намирало някой, който да знае нещо.__
	[* „Дагсревюен“ — вечерният новинарски бюлетин на норвежкия телевизионен канал NRK1. — Бел.прев.]
	__— Едва ли е така.__
	__— Така казват.__
	__— Те? Кои са те?__
	__— Хората, с които говорих.__
	__— Тогава навярно така или иначе ще се обадят.__
	__Филтърът играеше в ръцете ми, разсипах кафе по плота, но тя не забеляза нищо.__
	__— Няма. Защото често имат солидни причини да си мълчат.__
	__— Как така? Какво имаш предвид?__
	__Донесох захарницата от шкафа и я сложих на масата. Шумът от избата беше изчезнал. Дали лежеше и слушаше? Разпознаваше ли гласа на майка си през пода? Руни има такъв писклив глас.__
	__— Изключи, моля те, тази музика! — каза тя. — Не мога да мисля!__
	__— Да, да — промърморих аз.__
	__Намалих я още малко. Изведнъж тя ме изгледа учудена. Защото не правя каквото ми казва? През целия си живот съм правила каквото ми кажат, вече не исках. Оставих музиката. Тя поклати глава.__
	__— Какво ще правя? — прошепна отчаяно Руни.__
	__— Той ще се прибере — изрекох неловко.__
	__— Нищо не разбираш! Не разбираш колко е сериозно. Две денонощия. Помисли какво може да се случи за две денонощия!__
	__— Но той не е дете — възразих й.__
	__— Напротив. Той е моето дете!__
	__— Искам да кажа, че навярно се е захванал с нещо. Нещо, което може би не е…__
	__Замълчах и свих рамене.__
	__— За какво говориш?__
	__— Просто се опитвам да мисля на глас. Обикновено не се безпокоиш за него.__
	__— Но сега го няма!__
	__— Да.__
	__Сложих ръка върху нейната. Почувствах се странно. Не го бях правила никога през всичките изминали години. Тя погледна ръката ми учудено.__
	__— Ако дойдат тук — подхвана умолително, — ако полицаите дойдат, за да говорят с теб, ще ми обещаеш ли нещо?__
	__— Да дойдат тук?__
	__Нещо в гърдите ми се върза на възел.__
	__— Ами ти го познаваш.__
	__— Не, не! Не го познавам! — Усетих как лицето ми губи цвят. — Той никога не си е бил вкъщи, когато съм идвала при теб. Най-много веднъж. Във всеки случай не повече от два пъти.__
	__— Какви ги говориш? — изгледа ме ужасена.__
	__— Искам да кажа, че едва съм го виждала, Руни.__
	__— Но нали знаеш кой е! Не говори така! — разпери ръце.__
	__— Просто горещо те моля да кажеш някоя добра дума за него. Ще те попитат какво момче е. Не бива да си мислят, че се занимава с наркотици или алкохол, или нещо подобно. Кажи истината — че е едно добро момче!__
	__Започнах да се потя под мишниците. Аз, чиято кожа винаги е суха и приятна.__
	__— Но аз всъщност не знам с какво се занимава той в свободното си време.__
	__— Но, боже мили, нали ще го направиш за мен?__
	__— Не мога да лъжа полицията.__
	__Смаяното й изражение ме накара да млъкна.__
	__— Да ги лъжеш! — възкликна тя. — Ами недей тогава. Просто кажи истината. Андреас е свестен младеж с постоянна работа. Не бива да остават с впечатлението, че се занимава с нещо нередно. Тогава няма да го търсят, както трябва. Ще го оставят да се оправя сам. Ако беше момиче, тогава е различно. Толкова повече неща могат да се случат с едно момиче. Така мислят те. Ще ти призная — доста усилия положих да ги накарам да проумеят сериозността на положението!__
	__— Извинявай, Руни. Не исках да те обидя. Но се надявам да не идват тук. Няма да дойдат, ако не дадеш името ми. Сигурно други хора го познават по-добре. И ти го знаеш. Аз не го познавам.__
	__— Няма ли да ми помогнеш?__
	__Изглеждаше поразена. Всеки момент щеше да се строполи от стола.__
	__— Напротив, напротив.__
	__— Отдавна вече дадох името ти. Ще говорят с всички, които знаят кой е.__
	__Изправих се и започнах да подреждам нещата по кухненския плот, макар да беше достатъчно подредено; местех бурканчетата с подправки, кърпите за подсушаване на съдове, саксиите с цветя. Тя не биваше да забележи, че се сривам. Как така полицията ще идва на вратата ми? И тогава отново чух онзи звук. Увеличих радиото. Взирах се трескаво през прозореца.__
	__— Моля те.__
	__— Само дето ме караш да се чувствам толкова нервна — заекнах аз.__
	__— Какво ти има? Защо не си на работа? — попита тя в следващия момент. Изведнъж сякаш вече ме виждаше. Почувствах се още по-неприятно.__
	__— Ами, не съм съвсем на себе си. Ще ми мине, предполагам.__
	__Тя мълчеше. И аз мълчах. Отвън се чуваше слаб вятър. Брезата се накланяше над покрива на беседката, все едно галеше зелените плочи като предпазливо предупреждение за по-силни бури по-късно през есента.__
	__— Знаеш ли какво прочетох във вестника? — попита Руни тихо.__
	__— Не.__
	__— Група младежи си направили купон в една квартира. Знаеш, правят подобни неща. Напълно невинно е. Изпили са по една-две бири.__
	__— И?__
	__Опитах се да си спомня моите младежки години. Никога не съм била на подобно празненство. С Хенри бродехме сами по улиците. Той беше много притеснителен.__
	__— Единият имал нова приятелка. Но друг започнал да… знаеш. Да я задява. И тогава момчето така се разярило, че взело една пушка и я застреляло право в лицето. Умряла на място.__
	__— Четох го. Защо го споменаваш?__
	__— Мисля си за Андреас. И всичко, което може да му се е случило!__
	__— Но нали не си мислиш, че някой го е застрелял? Не си го мислиш, нали?__
	__Тя заплака отново.__
	__— Не. Но колкото и жестоко да е, предпочитам да знам, вместо да стоя в неведение. Къде сгреших, Ирма?__
	__Тук можех да изредя един доста дълъг списък. Но беше прекалено късно.__
	__— Мисля, че е най-добре да се прибереш и да си легнеш — казах твърдо.__
	__— Да си легна ли? — Гледаше ме с недоумение. — Защо да си лягам?__
	__— Изглеждаш изтощена. По-добре е да си починеш малко. Да си близо до телефона, ако той се обади.__
	__— Ако той се обади — повтори тя тихо като слабо ехо.__
	__— Или ако полицията се обади. Когато го намерят.__
	__— Не мога да стоя сама вкъщи. Това ме побърква.__
	__Боже мили! Ще попита дали може да остане тук, помислих си, да спи в къщата ми! Изправих се нервно, започнах да обикалям из стаята.__
	__— Какво има, Ирма? Изглеждаш много объркана?__
	__— Да. Не. Разтревожена съм. След като ми разказа това. А и се чувствам зле. Всъщност трябваше да остана в леглото.__
	__Изведнъж Руни се надигна от стола. Изглеждаше различно. Нервно чаках какво ще се случи.__
	__— Тръгвам си — отсече тя. Изглеждаше парализирана, смъртно обидена. Стоях и я гледах виновно. — Не те разбирам — продължи тя. — Никога не съм те разбирала.__
	__— Няма кой знае какво за разбиране — отвърнах кратко.__
	__Около мен нещо започваше да се затваря, усещах го ясно, отдалечавах се някъде навътре в себе си — на сигурно, където тя не можеше да ме достигне.__
	__— Не сме ли вече приятелки? — изгледа ме изпитателно.__
	__— Не знаеш толкова много неща — отговорих студено.__
	__— Та ти никога нищо не ми разказваш.__
	__— Няма нищо особено за разказване. Чувствам се най-добре сама — добавих.__
	__Тя се загърна с палтото си. Взе чантата от стола. За момент остана на мястото си, колебаейки се. Очите й се пълнеха със сълзи.__
	__— Когато Хенри те изостави, се опитах да бъда до теб. Тогава беше слаба. Забрави ли, Ирма? А онзи път, когато се разболя. Поне се опитах. Но легни си сега. Няма да те тормозя.__
	__Тръгна към вратата. Трябваше да плача, а всъщност ми олекна, че ще се махне от къщата. До вратата тя спря с въпросителен поглед.__
	__— Какъв е този звук?__
	__— Кой звук?__
	__— Нещо от избата. Не го ли чуваш?__
	__— Не, не чувам…__
	__— Шшт. Мълчи.__
	__— О! Това ли?__
	__Хвърлих бърз поглед през рамо към капака на избата. И отговорих, защото изведнъж разбрах:__
	__— Това е бойлерът. Бълбука. Включен е. Чудя се дали не е заради гръмотевиците преди две седмици, знаеш, когато имаше пожар надолу по пътя и онова дърво падна…__
	__— Сбогом, Ирма.__
	__Не отговорих, само я гледах. Мислех си: Тръгвай си. Руни. Остави ме на мира. Щом вратата се затвори, завъртях ключа. Останах дълго подпряна на шкафа. Когато повдигнах глава, видях лицето си в огледалото. Отново всичко беше наред.__
	__— Казвам се Ирма — изрекох високо. — И това е моята къща.__


	__Слязох по стълбите и седнах. В ръката си държах свещ. Красиво е, мислех си, наблюдавайки нежния пламък и трептящото сияние над лицето му. Андреас отвори очи. Не изглеждаше уплашен. Просто лежеше неподвижно и чакаше. Видя свещта. Държах я напред пред очите му. Той сбърчи чело.__
	__— Сега ме направи наистина щастлив.__
	__— Ще ти прочета вестника. Има нещо, което искам да чуеш — усмихнах се аз.__
	__Харесваше ми, че лежи там, без да може да се измъкне, и се налагаше да слуша. Един мъж трябва да лежи неподвижно и да слуша Ирма Фюнер и всичко, което тя имаше да каже. Един красив мъж. От онзи тип, който си въобразява, че целият живот е пред него; безсмъртният тип. Трябва да разберете, че това значеше много за жена като мен. Сега аз определях правилата. Нахлузвах му ги през главата. Хубаво е да имаш силата да решаваш.__
	__— Само чуй. Не го разбирам, не разбирам подобни хора.__
	__Зачетох високо.__
	__— Днес от Централната болница разказаха историята на една жена, която на първи септември се е свързала със спешното отделение заради бебето си.__
	__Андреас изглеждаше, сякаш му е скучно, или може би спеше. Но знаех, че слуша, виждах го по лицето му — часовете бяха станали дълги там, долу, в избата. Не му оставаше друго, освен да вземе малкото, което можеше да получи.__
	__— Лекар прегледал детето и заключил, че всичко е наред. Жената си тръгнала успокоена.__
	__Сега той дишаше бързо и леко, почти като дете.__
	__— По-късно вечерта жената се обадила в Централната болница. Била намерила детето мъртво в леглото.__
	__Най-накрая той отвори очи.__
	__— На въпроса дали детето е било жертва на насилие, или е падало, жената отговорила, че същия ден, докато се разхождала по брега при Фюрулун, двама млади мъже се нахвърлили върху количката и грабнали чантата й. В бъркотията бебето, момченце на четири месеца, паднало от количката и си ударило главата. Тя разказала…__
	__От Андреас се чу ахване. Очите му се взираха в мен като два черни кладенеца от ужас. Гледах го учудено, но така и не проумявах неговата съпричастност. Защо се уплаши от тази история. Сякаш тази чудовищна случка му направи впечатление. Има надежда, помислих си.__
	__— Тя разказала, че непосредствено след удара детето заплакало нормално, но в последвалите часове спало много. Полицията започва усилено издирване на двамата мъже, навярно причинили индиректно смъртта на бебето. В Съдебна медицина ще бъде направена аутопсия на момченцето. Това е обичайната процедура при случаи на внезапна детска смърт, но целта на експертизата е да разкрие дали то е починало от травми по главата в резултат на падането.__
	__Спрях и се обърнах към него.__
	__— Искаш ли още вода?__
	__Погледна ме. Какви очи! Никога не бях виждала нещо подобно.__
	__— Мъртво? — прошепна той. — Бебето мъртво ли е?__
	__Кимнах.__
	__— Така пише. Намерила го в леглото. Но не са сигурни. Може да е било внезапна детска смърт. Когато ни отворят — продължих замислено, — тогава откриват какво ли не. Как сме живели, как сме се хранили. Не е ли странно?__
	__По лицето му премина спазъм.__
	__— Малко момченце — продължих, — на четири месеца. Защо не са стояли надалеч от младата майка с количка? Страхливци. Искаш ли още вода?__
	__— Искам чук в главата — простена той.__
	__Продължих да седя мълчаливо и да го наблюдавам.__
	__— Със Зип ли беше? Заедно ли дойдохте тук?__
	__Той ококори очи ужасен.__
	__— Откъде знаеш? Откъде, по дяволите, знаеш името му? Как… — Избухването го накара да простене. — Разкажи ми! — извика дрезгаво. — Откъде знаеш!__
	__— Всичко знам — отговорих сухо.__
	__Хареса ми изражението му точно в онзи момент, пълното му объркване. След минута се смени с друго.__
	__— Беше с мен. Чакаше в градината. Скоро ще дойде да ме потърси. Ако се появи, просто го отпрати.__
	__Столът, помислих си.__
	__— Няма да дойде — казах високо. — Иначе отдавна да е дошъл. Предал те е, Андреас. Най-добрият ти приятел. Толкова неприятно.__
	__От гърлото му се чу нещо, наподобяващо смях.__
	__— Ти си луда. Знаеш ли?__
	__— Кой е лудият тук! — изкрещях. — Аз ли вилнея наоколо и заплашвам с нож хората да ми дадат парите си?__
	__Мълчеше. Лицето му блестеше от пот.__
	__— Не съм сигурен какво искам — простена той. — Толкова е странно.__
	__— Няма никакво значение какво искаш — отсякох. — Нямаш възможност да избираш.__
	__— Човек винаги има възможност да избира — отвърна той със затворени очи.__
	__Малкото лайно, как постоянно затваря очите си.__
	__— Лъжеш ме. Боли те — изрекох тихо аз. — Не искам да измъчвам никого. Горе имам болкоуспокоителни.__
	__— Дай ми свръхдоза — изпъшка той.__
	__— Ще наредя нещата така, че да те намерят.__
	__— Кога ще го направиш? Кога? Разлагам се!__
	__— Когато всичко е готово — отвърнах спокойно. — Все още не съм готова.__
	__— Никога няма да бъдеш готова.__
	__— Искаш ли вода?__
	__Не отговори. Отидох и донесох вода. Взех и една възглавница от моето легло. И печка, която не използвах. Натроших два „Стесолида“ на прах и ги изсипах в шишето. Свалих всичко в избата. Той не можеше да повдигне глава, трябваше да го направя вместо него. Набутах възглавницата отдолу. Той извика. Подпъхнах одеялото по-плътно до него. Включих печката на най-силната степен. Започна да загрява. Поставих шишето на гърдите му. Зърнах нещо на пода зад главата му. Синята шапка. Вдигнах я.__
	__— Във водата има прашинки — забеляза той.__
	__— „Стесолид“. Така ще поспиш малко.__
	__— Благодаря — прошепна.__

>
	* * *

	Зип поиска двеста крони от майка си. Тя усети отчаяние в гласа му. Положително се случваше нещо, не се съмняваше повече. Любопитството й отстъпи пред страха. Вече не беше дете и тя не искаше да знае всичко. Само дреболиите. Онова, което е в границите на нормалния младежки бунт. Обзета от слабост, се замисли за баща му. Нямаше го, а така й се прииска да се върне. Тази мисъл също се стовари с ужасна сила върху нея. Той не й липсваше. Но просто щеше да се погрижи за това.
	Зип отиде право в кръчмата „Хедлайн“. Искаше да седне на същата маса и да си спомни онази вечер. Да намери обяснение. Но масата се оказа заета. За момент остана объркан с бира в ръка. Намери друга маса. Пиеше бавно. Часът беше девет, започваше да се стъмва. Ще отиде в къщата, ще позвъни на вратата и направо ще попита старата. Ако изобщо отвори. Пиеше за смелост. Връхлетя го мисълта, че ако Андреас не се върне никога, той остава съвсем сам. Никога не бе завързвал други приятелства, не бе изпитвал потребност. Или може би Андреас бе наредил нещата така? По-голям кръг приятели би представлявал по-голяма опасност. Всъщност го бяха използвали, бе служил за някакъв вид застраховка живот. Андреас беше тактик. По той все пак се бе чувствал чудесно, нямаше причини да се оплаква. Тогава защо да се оплаква сега? Само по една причина: сега седи съвсем сам и навярно ще му се наложи да си изпроси да го приемат в нова компания от далечни познати, които дори не е сигурно дали ще го искат. Но защо се съмнява в него? Та нали е достатъчно само да попита, когато накрая се появи — защото той скоро щеше да се появи — и да го потупа по рамото с тънката си ръка. Да го докосне. Педерастът Андреас. Зип избърса една капка от носа си. Животът му се струваше прекалено труден. Къде да отиде, за да му помогнат? Може би в полицията и да каже истината? Продължаваше да излива бира в гърлото си. Аз и приятелят ми… ние ограбихме една жена при Фюрулун. Между другото, детето й се изтърси от количката и писна кански. После пихме малко и всичко се обърка в двора на църквата, той ми се натисна и нещата станаха направо ужасни. За него и за мен. Трябваше да изгасим този пожар! И избрахме една стара жена, която живее сама. Андреас влезе с нож в ръка. И знаете ли какво? Повече никога не излезе. Пресуши чашата и си донесе нова. Сега той ще разбере веднъж завинаги какво е станало. Ще попита старицата какво се е случило. Най-добре да каже истината — че са били заедно. Дано тя разкаже какво е станало. Майката на Андреас бе звъняла пак и му се наложи да повтори историята още веднъж. Усети колко е трудно да си спомни какво е казал първия път. Беше й казал нещо различно от онова, което разказа на къдравия мъж от полицията. Не че имаше някакво значение, щеше да се оправдае: било е късно и тъмно и всъщност не е сигурен в нищо. Изпитваше дълбоко отчаяние. Намираше се в изключително неприятно положение, не бе свикнал с такива изблици на чувства. Наблюдаваше как хората идват и си отиват. Повечето откриваха познати, надаваха викове, крещяха. „Ехе, мамка му, тук ли си?“ Такива неща. Самият той получи няколко далечни кимвания, нищо повече. Андреас го бе държал изкъсо. Беше си уредил една обозрима зона, за да пази гадната си тайна. Така мислеше — гадна тайна — и същевременно се срамуваше. Та нали това беше приятелят му, а по-голямата част от Андреас си беше същата. Начинът, по който се движеше и се усмихваше. Начинът, по който държеше цигарата си. Живееше там, където живееше, и работеше на мястото, където работеше. Беше по-красив от повечето момчета и навярно по-умен също. Единствено когато му се поискаше, му трябваше мъж. А сексът все пак си е важен. Говори много за това какъв е човек. Зип четеше списания за мъже, там пишеше, че нагонът направлява човек през живота му, участва в избора на професия, каква кола да си купиш, какво обичаш да правиш, ей така, като цяло. Следователно Андреас и неговата любов към момчетата също е част от цялото, дори и от него — Зип. Андреас го бе избрал за свой приятел, което често го бе учудвало. Дали не го е желаел още от началното училище? И никога да не се е отказвал от надеждата да го катурне по корем? По корем! Мамка му, дори мисълта за това го влудяваше! Въртеше се на стола. И в това време целият спомен се върна. Блесналите очи плътно до неговите, белите зъби, ръката му там, долу. Изпоти се силно, трябваше да се налее с още бира. Дявол да го вземе, той просто бе поставен в трудна ситуация. Дори може да се каже, че бе станал жертва на посегателство. Да, наистина. Та той се притисна към него. И сега това го преследваше. Спомни си изражението му, тесните рамене, упорития поглед. Един друг Андреас, който не бе виждал никога. Не можеше да е така. Беше избран за приятел. Изправи се рязко и излезе. Почти се беше стъмнило, когато закрачи по улицата. Не се страхуваше, дори не беше нервен. В него се надигаше огромен гняв. Нямаше да остави това нещо недовършено, не и тази вечер. Изпоти се от ходенето, спря при магазина за огледала. Погледна навътре към цял куп малки зиповци. Отговаряше на начина, по който се чувства — разкъсан на хиляди парчета. Продължи да върви. Стигна до нанагорнището и му се наложи да намали темпото. Виждаше портата, а по-нагоре гъстия плет. Реши първо да се промъкне в градината да провери през прозореца дали тя си е вкъщи. Провря се през плета, одра страните си на острите клони. Столът беше върнат на място в беседката. Вдигна го и се помъкна към стената на къщата. Постави го бавно в лехата, примирайки от страх столът да не се удари в стената и тя да чуе. Пердетата биха спуснати наполовина, но имаше достатъчно голям процеп, та той да надникне в кухнята. Тя беше там! Видя вестници на масата и чаша кафе отстрани. Доволен скочи на земята. Изтича покрай ъгъла към входната врата. За няколко секунди остана неподвижен; събираше кураж. Прочете името й на табелката. Ирма Фюнер. След това натисна звънеца с пръст. Не се случи нищо. Въобще не очакваше тя да отвори веднага. Но не смяташе да се предаде. Позвъни отново. Реши да звъни, докато тя отвори. Рано или късно щеше да полудее от звънеца. А навярно не беше достатъчно технически грамотна, за да го разкачи. Не чуваше никакъв звук отвътре. Слезе бързо обратно и изтича зад къщата. Покатери се пак на стола. Процепът между пердетата го нямаше, вече не можеше да надникне. Мамка му, беше дръпнала пердетата! Върна се тичешком до вратата и пак позвъни. Накрая натисна звънеца и остави пръста си там. Отвътре звънеше пронизително. Чу стъпки, но спряха. Никой не отвори. Отново постави пръст на бутона. Остана така. Изведнъж се уплаши. Ами ако се обади на полицията? Това все пак можеше да се сметне за тормоз.
	Внезапно тя отвори една малка пролука. Той видя бялото й лице и очите й, остри като стъкло.
	— Какво искаш? — попита дрезгав глас, сух като съчка.
	— Андреас — изрече задъхано той. — Къде е Андреас?
	Тя мълча дълго. Разглеждаше го почти с любопитство. В този момент той разбра, че тя знае! Събра повече кураж, повече гняв.
	— Какво се случи?
	Опита се да промуши единия си крак вътре, но ти реагира прекалено бързо. Вратата се захлопна.
	— Мамка му — изкрещя той. — Трябва да знам къде е!
	— Нямаш право да настояваш каквото и да било.
	— Знам! — викна той. — Но поне ми дай някаква следа.
	— Защо трябва да съм мила с теб? — попита тя с беззвучен глас, едва доловим зад тежката врата.
	— Защото те моля — измрънка той.
	Тя отвори отново.
	— Не е толкова лесно да ме разчувстваш. Отивай си вкъщи. Ще го намерят.
	Вратата се затвори за втори път. Зип натисна звънеца, но не се случи нищо. Изтича зад къщата и се покатери на стола. Най-долу в пердето се откриваше мъничък процеп. Той присви едното си око, опита се да разтълкува оскъдната картина, която виждаше. В полезрението му се появи нещо синьо и нещо, което приличаше на бял кръст. Шапката на Андреас.

	* * *

	__Андреас бавно отвори очи. Стоях по средата на стълбите и го наблюдавах. Имах надмощие. Извисявах се на стръмната стълба, а той лежеше под мен на пода. Имах чувството, че ако разперя ръце, ще се издигна и ще полетя. Ще се рея над него в безупречни кръгове и ще го гледам в цялата му неподвижност.__
	__— Чу ли звънеца? Беше един твой познат. Зип.__
	__— Лъжеш — прошепна той.__
	__— Питаше за теб. Моли се на колене.__
	__Гръдният му кош се повдигна почти незабележимо под одеялото.__
	__— Тези неща, които имаш на корема — продължи все така тихо той. — Не бива да се срамуваш от тях.__
	__— Не се срамувам!__
	__Изкрещях го. Прогърмях с целия си глас:__
	__— Не се срамувам! Вината не е моя!__
	__— Била си болна, нали?__
	__Върнах се две стъпала нагоре и поставих ръце на кръста си.__
	__— Не е твоя работа. Никога не съм тормозила никого с това!__
	__И се свлякох на едно стъпало, колкото изтощена след избухването, толкова и учудена от желанието да крещя по този начин. Право в лицето му. Бях се прицелила в друг човек и бях дръпнала спусъка. Сега седях напълно отпусната и ми беше приятно. Исках да се смея високо. Но това само щеше да подкрепи постоянните твърдения на Андреас, че съм луда или нещо подобно, а аз не бях. Не съм.__
	__— Ирма е забележителен човек — изрече неочаквано.__
	__— Защо го казваш? — Гледах го втренчено.__
	__— Така казваше мама. Всеки път, когато й ходеше на гости.__
	__— Ти ме позна?__
	__— Разбира се.__
	__— Не биваше да го казваш. Ще ми е трудно да те пусна.__
	__— Ти никога няма да ме пуснеш — възрази той със слаб глас. — Ще умра тук, долу. Тялото ми се топи. Да не мислиш, че не усещам как мирише от мен?__
	__— От раната на главата ти е — направих опита да го успокоя. — Започва да се инфектира.__
	__— Този плик на корема ти — продължи той, — не е нищо. Да знаеше само аз с какво се разхождам наоколо. Е, да, вече не се разхождам. Но продължава да е все така дяволски тежко.__
	__Гласът му се снижи до шепот. Преместих се едно стъпало по-надолу.__
	__— Прекалено е гадно — подсмърчаше той.__
	__Нямаше достатъчно въздух в дробовете, за да се разплаче, както трябва, и това будеше голямо съжаление. По-добре да си гневен, чувството е по-леко. Но сега бавно се събуждаха към живот други, мъчителни чувства. Завладяха ме. Красивото лице беше най-красиво, когато злото отстъпеше и видимо останеше само това дете. Устата му трепереше и той мигаше, за да попречи на една сълза да се търкулне. Спомних си как Ингемар ухаеше на сапун и лосион, когато беше малък. И закръглената му глава, така плашещо ранима. Както Андреас бе раним сега.__
	__— Детето — изрече той тежко. — При Фюрулун. Детето, което е умряло. Бяхме ние със Зип.__
	__Долната му челюст увисна. За момент сякаш изпадна в кома. Голямо балонче слюнка порасна между устните му.__
	__— Бебето? — попитах учудена.__
	__Той преглътна със затруднение.__
	__— Искахме да откраднем чантата й. Тя се разхождаше край брега. Не ме интересува какво ще стане с мен. Прави каквото искаш.__
	__Дълго седях поразена и слушах. Гласът му замираше.__
	__— Сигурно си получил травма на главата — предположих аз.__
	__— Махай се!__
	__— Ще си отида, когато поискам. Това е моята къща. Трябва да поговорим за това. Колко безразсъдно от ваша страна!__
	__— Знам. Всичко разбрах. Но тази чанта е само дреболия…__
	__— Да крадеш чантите на хората? Дреболия?__
	__— Разбрах всичко. Сега, когато е прекалено късно. Ти си напълно луда, но вече не можеш да ми направиш нищо.__
	__— Внимавай! — изкрещях. — Разговорът ни ще свърши, когато аз преценя. И не се опитвай да използваш оставащото ти време, за да ме унижаваш. Разбра ли? Ще се държиш, както подобава! Иначе няма да получиш повече вода!__
	__— Мила Ирма — устните му се изкривиха, — аз и без това едва се държа. И не искам повече вода!__
	__— Ще умреш от жажда.__
	__— Без вода се умира по-бързо.__
	__— Само се пробваш. А и нищо не си разбрал. Ако беше разбрал, щеше да сведеш малко глава. И да покажеш малко уважение.__
	__— Лежа на пода в избата ти — отговори той сухо. — По-ниско от това няма къде да пална. Смъртта ще ме избави, Ирма. Престоят ми на земята беше непозволен. Време е да се оттегля.__
	__Не схванах какви ги бръщолеви. Започваше да говори несвързано. Станах и излязох ядосана. В продължение на петнайсет минути седях до кухненската маса и мислех. После пак слязох обратно долу с подсладено топло мляко и шишето. Както лежеше там, той напомняше пеленаче. Бях си облякла жилетка, за да не измръзна, но долу беше топло заради печката. Харесваше ми да седя така и да го гледам. Когато изпи млякото, започна отново да задрямва, но аз извиках името му няколко пъти. Андреас, Андреас. И той отвори очи. Извадих вестника от джоба на престилката си и му показах съобщението за издирване и красивата снимка. Никой виждал ли е Андреас?__
	__Тогава той заплака.__


	__Чуйте ме! Слизах в избата многократно. Ден след ден. Питах го дали има нужда от нещо. Сменях свещта, оправях одеялото. Той започна да мирише. Лицето му се беше изпило, а устните бяха почти сиви. Всеки път, когато погледнех главата с тъмните къдрици, изпитвах мимолетна радост от това, че той все още лежи там безшумно. Не мислех нито за бъдещето, нито за миналото, а това беше нещо ново за мен. Бях свикнала да се притеснявам за следващия ден и за всичко, което можеше да се случи. Вече не беше така. Живеех в настоящето. Най-накрая постигнах спокойствие.__

>
	* * *

	Четвърти септември.
	Бяха изминали три проклети нощи. Зип отвори указателя на буквата Ф. Толкова е лесно, помисли си. Просто отваряш указателя, търсиш и звъниш; изведнъж си там, точно до ухото й. Заплашваш и тормозиш. Звънеше ли, звънеше. Стискаше здраво слушалката.
	— Зип е! — изкрещя. — Искам да говоря с Андреас.
	За момент настъпи тишина. Чуваше се само слабо жужене и нечие дишане.
	— Андреас не може да се обади.
	Гласът й прозвуча грубо. Какво искаше да каже с това? Не може да се обади? Седеше върху истината с гадния си дебел задник, кравата му с крава. Коленете му се разтрепериха от яд. Това проклето чувство — да знаеш, че някой те лъже право в очите, или право в ухото, за да бъдем точни. Така гладко, така безсрамно. Гневът бучеше в ушите му.
	— Знам, че е там. Мамка му!
	— Не знаеш нищо.
	Гласът й беше спокоен. Той усещаше сърцето си да бие силно.
	— Шапката му лежи на кухненския ти плот.
	Отново настъпи тишина. Сега имаше над какво да се замисли! Той стоеше и пристъпваше по пода, докато се мъчеше да си събере мислите.
	— Погрижи се да почистваш по-добре след себе си — изплю той.
	— Правя го. Ти почисти ли след себе си?
	Слушаше спокойния й глас и се опитваше да разбере как мисли тя. Как е възможно да е така спокойна.
	— Да — отговори. — Липсва ми само Андреас.
	— А бебето? — попита тя тихо.
	— Нямам деца! — извика той. — И нямам нерви да си играя с теб. Искам само Андреас!
	— Андреас плаче — прошепна тя. — Плаче заради бебето.
	Изведнъж той усети как нещо в него се сви от ужас.
	— Бебето при Фюрулун. Вече не е живо.
	Зип остана втренчен в указателя. Фюнер, Фюрнес, Фюкен. За какво говори тя? Погледна към вестника на масата, мислейки си, че тя блъфира.
	— Травми на главата — продължи тя. — Бебетата са толкова крехки. Ако не престанеш да ме тормозиш, ще се обадя на полицията и ще кажа, че ти си го убил. Малко момченце на четири месеца. Търсят ви.
	— Опитах се да спра количката! — извика той.
	Чу се слабо щракване и сигнал свободно в ухото. През прозореца видя заострения връх на църковната кула. Пукнатина в бледото небе. Коленете му започнаха да треперят. Едно малко бебе. Ей сега ще потърси из вестниците, за да се увери, че тя лъже. Просто се пробваше. Ще прочете вестниците, но после. Първо ще си почине малко. Заклатушка се към стаята на приземния етаж, легна на дивана, затвори очи. И заспа. Два часа по-късно се събуди. Майка му викаше отгоре по стълбите.
	— На телефона! Полиция. Викат те в районното.


	Трепереше така, че за да пъхне петачка в паркинг автомата, се наложи да използва и двете си ръце. Имаше го в „Афтенпостен“, по дяволите. Старата се оказа права! Дали щяха да разглеждат случилото се като убийство по невнимание? Всъщност майката сгафи със спирачката. Дявол да го вземе! Усещаше как склонът се клати под краката му, все едно гази в тресавище. По слепоочието му се стичаше струйка пот и му пречеше да мести поглед както си иска. Очите му се съпротивляваха като две стъклени топчета и повтаряха: виновен, виновен, дяволски виновен! Започна да подсмърча, докато се бореше с гадния автомат, този адски гълтач на пари в този проклет свят, в който беше захвърлен. Беше ли молил за това? Зарадвали ли са се, когато се с появил? Влюбени ли са били? Опъна рамене назад и си помисли: „Стегни се, дявол да те вземе. Просто ще питат за Андреас“.
	Докато се изкачваше към главния вход, си повтори думите: „Не си спомням, не си спомням“. Дори и да разберат, че лъже или прикрива нещо, трябва да го докажат. Влезе в приемната и при бариерата съобщи за пристигането си. Оставиха го да чака сам. Приближи се цивилен. Не младият къдрав полицай. Това беше по-лошо. Изправи се — искаше да бъде на висота в тази ситуация — само за да открие, че мъжът е с цяла глава по-висок от него. Внезапно го връхлетя една направо прекалено гадна мисъл — беше невъзможно да измами този мъж като канара. Обграждащата го аура на дружелюбност беше само тънко лустро. Тя не прикриваше дори за миг от какво всъщност с направен. Зип си представи желязо и стомана, импрегнирани със смоли дървени предмети, а накрая — оловен кристал. Срещна сивите очи и усети как юмрук върху рамото му го насочи към един ъгъл в асансьора.
	— Конрад Сейер.
	Гласът идваше от дълбоко. Несъмнено беше някой от главните. Защо? Кабинетът го изненада: съвсем обикновен кабинет с детски рисунки, фотографии, благодарствени картички и други подобни. Хубав стол. Изглед към реката. Видя как туристическата лодка за разглеждане на забележителностите се плъзва покрай тях, на един от последните си курсове.
	— Зип — обърна се към него Сейер, — ще донеса кафе. Пиеш ли кафе?
	— Боже, да.
	Не започна добре. Гласът му трепереше. Не си спомням, не си спомням. Той изчезна. Зип се зае да премисля какви ли последствия ще има, ако излъже. Това все пак е само разговор, нали? Спомни си думите на майка си: „Познавам те добре“. Нещо в този мъж му внушаваше същото чувство. Ще се старае да поддържа приятелски тон. Докато си говорят приятелски, той ще е в безопасност. Сейер се върна с кана и две стиропорени чаши.
	— Мило е от твоя страна, че се съгласи да дойдеш — погледна го той. Сякаш бе имал избор. Сивият мъж го знаеше, просто играеше игра. Изведнъж му се стори безкрайно опасен. Налегна го униние — някакъв тъп страх, че няма да излезе цял оттук.
	— Да. Но не разбирам напълно защо съм тук — запелтечи той. — Нали ви разказах за последната вечер.
	Получи бърз поглед като полъх на вятър в очите.
	— Много е сериозно — каза Сейер кратко. — Три денонощия са нещо доста по-различно от едно.
	Зип предпочете да кимне безмълвно.
	— Заради теб се надявам да открием Андреас — продължи той. Следеше струята вряло кафе, която се изливаше в бялата чаша.
	Заради теб? Какво, по дяволите, иска да каже? Понечи да попита точно това: какво, по дяволите, искате да кажете? Дали въпросът не криеше някакъв намек? Че ако не го намерят, то…
	— Та той е твоят най-добър приятел, нали?
	— Да, боже — Зип кимаше усърдно.
	Сега му се струваше, че използват срещу него приятелството им и фактът, че Андреас е най-добрият му приятел. „Стой спокойно — рече си той, — просто отговаряй на въпросите“.
	— Ще бъда честен с теб — продължи другият. — Аз съм старомоден човек.
	Пусна една предразполагаща усмивка и Зип си помисли, че той или е адски приятен човек, или пък е дяволски добър актьор. Заложи на второто.
	— Един от моите подчинени. Якоб Скаре, вече е говорил с теб. Ще говоря напрано. Той се върна тук и даде ясно да се разбере, че по време на разговора си с теб е останал с дълбокото впечатление, че не казваш истината. Затова си тук. Разбираш ли ме?
	Зип сви рамене. Спокойно, спокойно. Дишай с корема.
	— А колкото до интуицията на сержант Скаре, аз и друг път съм се осланял на нея. Чисто и просто съм принуден да приема нещата сериозно.
	Зип опъна крака напред и постави единия върху другия.
	— Ето как виждам нещата — продължи той. — Онази вечер вие двамата сте се забъркали в нещо и то навярно е получило неочакван обрат. Нещо, което си решил да скриеш от нас. Защото се боиш от последствията.
	Зип се занимаваше с плюнката в устата си. Най-накрая дълбокият поток от думи спря. Мъжът очевидно очакваше реакция.
	— Няма ли да възразиш? — попита накрая.
	— Бяхме на кръчма — каза Зип объркан.
	— Добре, разкажи със свои думи как мина вечерта — предложи Сейер, наместил в удобно в стола си.
	— Със свои думи? — заекна той.
	— Какво правихте, за какво си говорихте. Надявам се, като чуя как сте прекарали времето си, да получа някаква представа какво е станало.
	Дали знае повече, отколкото даваше вид? Дали жената с количката не ги е описала до най-малката подробност?
	— Извинете — Зип се колебаеше, търсейки онова, което полицаят наричаше „свои думи“.
	— Не се притеснявай. Разговорът ни няма да излезе от тази стая, нито ще те записвам или цитирам по някакъв начин. Можеш да говориш свободно.
	Какви изрази използваше! Сега иска да създаде впечатлението, че е на негова страна, но не е, нали?
	Зип изправи рамене.
	— Ами, няма кой знае какво за разказване. Бяхме на кръчма и си взехме по бира. После отидохме у нас. Гледахме филм. Разходихме се малко из града. Андреас се прибра да си легне. Това е всичко.
	Сейер кимна насърчително. Нещо в израза на лицето му подсказваше, че не знае за бебето. Всъщност беше обсебен от Андреас и от нищо друго. Зип опита да запази спокойствие. Да не заема отбранителна позиция.
	— Той не е отишъл вкъщи и не си е легнал — усмихна се Сейер.
	Нова усмивка — открита и широка.
	Зип се усмихна на собствената си глупост. Но това бе съвсем невинно, изплъзна му се, вероятно в негова полза, ако съдеше по усмивката.
	— Не, разбира се. Но така каза.
	— Именно. Щеше да става рано ли?
	— В осем.
	Сейер отпи от кафето.
	— Кой филм гледахте?
	Имаше ли значение? Да не би да се чудеше дали не са гледали някой филм, който да ги е подтикнал към злодеяние?
	— „Блейд Рънър“ — отговори тихо и с лека неохота, защото не бе способен да покаже каквото и да е въодушевление.
	Сейер се вкопчи в лекото нежелание.
	— Гледал съм го много отдавна — припомни си той. — Не ми хареса кой знае колко. Но, както споменах, аз съм старомоден.
	Зип се отпусна.
	— Андреас настояваше непременно да го гледа. Макар да го е гледал стотици пъти. Почти.
	— Аха? Стотици пъти? На теб скучно ли ти беше?
	— Често ми е скучно.
	— Защо?
	— Нямам работа.
	— Значи по цял ден чакаш Андреас, за да имаш компания?
	— Обикновено се обажда след вечеря.
	— Уговорихте ли се нещо, преди да се разделите?
	— Не, не успяхме…
	Спря рязко. Думите бяха избликнали навън. Не си спомням, не си спомням. Отплува като хартийка в буйния поток, който представляваше този мъж.
	— Не успяхте какво?
	— Той срещна някого — изплъзна се от него. И замълча напълно.
	— А! Срещнал е някого?
	Зип не вдигна поглед, но ако го беше направил, щеше да види малката жлъчна усмивка.
	— Кого, Зип?
	— Не ги познавам.
	Задуши едно проклятие в себе си. Кой, по дяволите, го караше да изрича тези небивалици? Сега ще го попита защо не е казал това на сержанта, който го посети вкъщи. Окей, забранил е — няма да стане по-лошо. Полицаят трябваше да докаже лъжите, не бе достатъчно да ги усеща как летят във въздуха като градушка. Защото си беше така.
	— Отлично, че се сети за това — похвали го Сейер доволно. — Точно това казвам. С времето човек си спомня по-добре. А ти все пак се намираш в трудна ситуация. Изчезнал е най-добрият ти приятел и ти се притесняваш за него.
	В мислите си Зип си представи Андреас, затворен някъде. Сам, в мрака. Бялата къща. Не разбираше. В гърлото му растеше топка, а очите му се пълнеха със сълзи. Но това навярно е в негова полза — да изглежда силно притеснен.
	— Двама типа — не смееше да вдигне поглед. — Приближиха се към нас на площада.
	— Двама мъже?
	— Да.
	— Млади мъже?
	— По-големи от нас. Трийсетина, там някъде.
	— Виждал ли си ги преди?
	— Не.
	— Но Андреас ги познаваше?
	— Така изглеждаше.
	Последва дълга пауза. Страшно дълга. Той или преработваше информацията — тази отлична лъжа, — или пък се забавляваше с дивите му фантазии. Какво ще стане, ако Андреас се появи и разкаже своя версия? Да не би да си мисля, че той никога няма да се появи? Отписал ли съм го? Не, аз съм добър приятел!
	— Значи така. Разказвай.
	— Да разказвам какво?
	Движеше се по хлъзгав лед, тънък и чуплив, под него зееха студени дълбочини. Картините прелитаха пред очите му: горящите страни на Андреас, бебето с беззъбите венци.
	— Седяхме на една пейка, до фонтана. Андреас каза, че трябва да изчезва. И след това просто тръгнаха, не знам накъде. Всъщност малко му се сърдех.
	Зип млъкна. Кафето му стоеше недокоснато. Би изглеждало естествено да отпие глътка, но нямаше доверие на ръцете си. Затова пък Сейер имаше. Съвсем безшумно той отпи няколко глътки. Последните му думи — всъщност малко му се сърдех — висяха в стаята, в действителност бях малко сърдит. Измисляше си, но лъжата почти бе на път да се превърне в истина: ако наистина се беше случило да седят на пейката и Андреас внезапно да си тръгне, Зип би се разсърдил. Достигна доволен до това заключение.
	— Но Андреас… той не контактуваше ли изключително само с теб?
	Зип се размърда на стола.
	— И аз така мислех.
	— „Турнегата“ — изстреля Сейер внезапно.
	Зип погледна нагоре.
	— Споменал си прел майката на Андреас, когато ти се обадила, че сте се разделили на улица „Турнетата“.
	— Не си спомням — отговори той бързо.
	— Споменавам го, защото определено трябва да има причина да кажеш именно това. Естествено, спомнил си си погрешно, изяснихме го, обаче има причина мозъкът ти да направи този избор. Може би сте били близо до „Турнегата“ онази вечер?
	Зип се обърка.
	— Просто изскочи. Погрешна асоциация — добави той.
	— Случва се — съгласи се Сейер.
	Стана и отвори прозореца. Септемврийският въздух нахлу в стаята.
	— Какво мислиш се е случило? — попита Сейер, настанил се отново в стола си.
	— Ами, по дяволите. Нямам представа.
	— Все нещо си си мислил, предполагам?
	— Да.
	— Ще ми разкажеш ли?
	Мислеше усилено. Осъзна, че това, което трябваше да бъде просто разговор, започваше все пак да прилича на разпит.
	— Мислил съм за всичко! — каза с внезапна и бурна откровеност Зип. — Че си е отишъл и се е обесил. И какво ли още не.
	— Възможно ли е да му е хрумнало?
	— Не. Или не знам. — Спомни си гробището. — Не знам — повтори.
	— Измъчваше ли го нещо?
	— Никога не е споменавал.
	— Говореше ли много за себе си?
	— Никога.
	Сейер отиде до зелен шкаф с архиви, извади някакви документи и ги разлисти. Зип протегна врат, но седеше прекалено далеч. Сейер задържа един лист от папката и плъзна друг към него през масата.
	— Какво ще кажеш, Зип? — попита сериозно. Погледът му го пронизваше. — Жив ли е?
	Зип се вторачи в снимката на Андреас.
	— Не знам! — заекна.
	— Има ли на света някаква причина да предположим, че може да е мъртъв?
	— Не знам! — заекна отново. Изпитваше противното чувство, че е попаднал в капан. — Мислите ли, че е мъртъв? — попита засрамено.
	Сейер подпря снимката на каната с кафе.
	— Защо лъжеш? — попита просто.
	Ето го най-сетне! Той знаеше, че рано или късно ще дойде, не можеше да бъде по-подготвен! Въпросът се удари в него като гумена топка и отскочи обратно. А по него не остана и драскотина.
	— Не знам нищо — изрече напевно.
	— Искаш ли да оставим настрана тези типове от площада?
	— Не знам накъде отидоха.
	— Бяха ли изобщо там?
	— Видях ги само от разстояние.
	— Колко бяха?
	Какво беше отговорил? Двама? Или трима?
	— Двама или трима, не си спомням.
	— Тревожиш ли се за най-добрия си приятел?
	— Разбира се!
	Зип го гледаше възмутено. И същевременно се опитваше да определи какво цели.
	— Защо тогава не ми помагаш?
	— Помагам! Но не си спомням!
	Изгуби самообладание, загази здравата.
	— Казах всичко, което знам. Може ли да си ходя сега?
	— Не.
	— Нали не съм арестуван?
	— Не можеш да си ходиш.
	— Защо!
	— Не съм свършил.
	Зип усети как пада бавно. Истината му изглеждаше по-лесно решение. Разбираше всичко. Защо хората признават неща, които не са извършили, каквото и да е — само и само да се измъкнат. Клатеше се на стола. От всички страни го дебнеха опасности. Влитаха през прозореца, пълзяха нагоре по краката му. Очертаваше му се гадно бъдеще, което не иска. Обвинение и присъда. Майката на бебето седи на първата скамейка, вторачила поглед в него, а той е на мястото на свидетеля. Облечен в черно съдия с грамаден чук блъска в гърдите му. Това извади сърцето му от ритъм, то започна да се препъва, не му достигаше въздух. „Сам в продължение на години в помещение два на три метра“, мислеше си Зип. Изведнъж му прилоша. В главата му бучеше, същевременно чувстваше напрежение. Изпитваше желание да се скрие и посегна към чашата с кафе, видя как ръката му се показва в полезрението му, протягайки се да хване чашата, но не успя и я преобърна. Кафето се разля по масата.
	Покапа по бедрата му и го изгори през дрехите.

>
	* * *

	__Казах на Андреас, че Зип се е обаждал. Очаквах да започне да крещи, но той нямаше сили. Изглеждаше безразличен. Не го разбирах. Навярно използваше времето да се примири с най-лошото, с вероятността да умре там, долу в избата. Сам сред картофи, паяци и мишки. Нищо не ни спира нас, хората. Способни сме да се справим с почти всичко, само да имаме достатъчно време. Отказваше да говори. Беше ме изолирал навън. Запазих спокойствие, само постоях за момент, колкото да го измъча с присъствието си. Поиграх си с копчетата на якето си. Качих се горе. Започнах да подреждам чекмеджетата и шкафовете. Бях доволна от онова, което остава след мен. Някои документи и съвсем износените дрехи събрах в чували. Не разполагах с много време, Андреас беше изтощен. Харесвах го повече, когато се моли; сега не искаше нищо. Затваряше очи, когато застанех на стълбите. Блъсках вратите и тропах по пода. Той имаше единствено мен! Нищо не го боляло, но аз не му вярвах. Не ми позволяваше да видя, че страда. Изглежда въпреки всичко нямаше сила да продължи, да излезе от тази изба, да влезе в болница. Да си тръгне в инвалидна количка с всичките си спомени. Понякога животът е прекалено тежък за живеене, може би така си мислеше. Аз не съм в състояние да го утеша. Той не заслужава утеха. Не биваше да идва тук.__
	__От време на време отчаянието ме връхлиташе на внезапни пристъпи. Ненадейни, непредвидими пристъпи на паника. Не можех да се позная. Никой от нас не заслужаваше това, никой от нас не го искаше. Андреас беше светкавица от небето. Падна върху мен. И аз започнах да се смея. Тези дни и всичко, което се случи, ми бяха напълно непонятни. Съмнявах се дали са реални. Младо момче на пода в избата на възрастна жена — каква история! Откъснах се от мислите си и отидох до прозореца. Междувременно е добре да ядем и да си почиваме, а аз не бях яла от цяла вечност. Виждах края на отчаянието с внезапно появила се яснота. Отказах се от всичко. Едва ли можеше да стане по-лошо. Налагаше се веднъж завинаги да се сложи край на този абсурден театър. Той страда достатъчно. Научи си урока. Изправих се и отворих капака. Викнах му отгоре: „Отивам в полицията. Скоро ще дойдат да те вземат!“.__
	__Сигурно не ми повярва. Чувствах се много уморена. Полицаите можеха да правят каквото решат с мен, не ме интересуваше. Андреас щеше да обясни. Той започна.__

	* * *

	— Зле ли ти е, Зип? Изглеждаш пребледнял.
	Сейер избърса кафето от масата с хартия от поставката до мивката. В това време Зип се държеше здраво за ръба на масата и затова не отговори. Тялото му го бе предало. Но нямаше значение. Сега полицаят бе открит враг, вече не се преструваше на дружелюбен. Оттук нататък щеше да използва други методи, да подходи по-грубо, навярно и да го заплашва. Това му донесе облекчение. Вече нямаше да се поддава на приятелското отношение на Сейер, той вече не би съумял да го подкупи или измами. Стисна зъби. Сейер разпознаваше сигналите от стотици разговори. Той също се почувства облекчен. Преминаха в нова фаза. Познаваше принципа, мимиките, езика на тялото. Напрежението в стаята постепенно нарастваше. Това бе намек за гняв, но под него лежеше страхът. Какво ли са направили двамата в онази съдбоносна нощ? Взираше се в Зип с искрено любопитство.
	— Надявам се, заради Господ Бог и заради Андреас, да имаш добри причини да мълчиш — отбеляза остро мъжът.
	Зип не се остави да го провокират. Той беше стена без пролука, дори без цепнатина. Всичко у него беше солидно и сигурно. Беше напълно непревземаем.
	— Андреас жив ли е?
	Зип забави отговора си. Нямаше да постигне нищо с бързане.
	— Не знам.
	Съответстваше на истината. Беше прекалено лесно. С усилие потисна една усмивка.
	— Защо се скарахте?
	— Не сме се карали.
	Сейер скръсти ръце.
	— Това засяга много хора, не само теб. Той има майка, която е уплашена, и баща, който се тревожи. Ти знаеш доста неща и те вероятно биха ни помогнали. Ако той свърши така, че да го приберем в чувал, ще се обвиняваш до края на живота си.
	Беше трудно, признаваше си.
	— Нямам вина за това — измънка момчето.
	— Кое е „това“?
	— Не знам.
	Отново млъкна. Учуди го колко трудно е всъщност да мълчи. Сивите очи, така съсредоточени, изискваха от него, привличаха го към себе си.
	— Някога виждал ли си мъртъв човек?
	Не беше. Не пожела да види дори баща си, тогава, преди много време. Не отговори.
	— Първия път те поразява. Взема ти дъха това, че всъщност ще умрем.
	Зип слушаше. Тази сериозност го плашеше. Представляваше всичко онова, което не знаеше, това, че всъщност е глупак. Отблъсна чувството. Не е глупак. Просто, мамка му, няма късмет.
	— Ако мъртвият е някой, когото си познавал добре, усещането е двойно по-силно. Той лежи там и същевременно го няма. Пада стена.
	Сейер направи пауза. Изведнъж пред очите му изплува мъртвото лице на майка му и го смути.
	— Делили сте толкова много, както правят приятелите. Ще се справиш ли без него?
	Зип отново стисна устни. Гърлото му се стегна, очите му запариха, но той не мигаше. Само се надяваше надигащата се влага да не прехвърли прага на окото и да се превърне в сълза. Щеше, разбира се, да се получи добре. Той е отчаян, по дяволите. Но този тип не е приключил, долавяше го в гласа му. Това е само началото.
	— Как би се почувствал, ако индиректно станеш причина за нечия смърт?
	Въпросът почти отприщи изблик на сух смях, но той се овладя. Имаше вероятност никога да не открият кой е причинил онзи ад с бебето. Изглежда, бе най-добре Андреас да умре. Мисълта го осени ясно, внезапно, неочаквано и все пак логично. Уплаши го. Желае ли смъртта на Андреас? Не, не я желае, но ако той изведнъж се появи, дали няма всичко изведнъж да излезе наяве? Кои са, какво направиха? По-добре да е сам през останалата част от живота си, отколкото да трябва да отговаря за бебето. Нуждаеше се от нещо, върху което да задържи погледа си; да го изучи до най-малкия детайл, да го пресъздаде в себе си правилно и точно. Така правят затворниците, докато седят в килията. Вратовръзката му: сиво-синя със съвсем малка избродирана черешка…
	— Зип. Има нещо, което трябва да ти обясня.
	Идва! Той все пак знае! Линията на косата му, равномерна, права и гъста коса с цвят на стомана…
	— Капсуловал си се в едно голямо спокойствие. Не е някакво изкуство. Всички успяват. Не мога да стигна до теб. Но си се захванал с нещо, което изисква дълбока концентрация.
	Мамка му и реч. Сигурно го е научил на някой курс. Ръцете му бяха големи, с дълги пръсти, ноктите — чисти и бели. Ама че педантичен тип. Върху ревера на якето му имаше значка, наподобяваща малко на чадър…
	— Проблемът е, че дълбоката концентрация изисква много сили. Успяваш да я задържиш за кратко, после ти се изплъзва. Разкажи ми каквото знаеш. На практика само отлагаме нещата. Отлагането отнема време. А бихме могли да използваме това време, за да открием Андреас; да се обадим на майка му и да кажем: „Намерихме го, госпожо Винтер. Жив и здрав е“.
	Наведе се през масата.
	— Благодарение на Зип, който се вразуми — допълни той.
	„Не съм разумен, толкова е просто. Безразличен съм, изобщо не ми пука…“
	— Невъзможно е човек да задържи определено състояние на ума задълго. Това се управлява от хормони, върху които ти нямаш контрол. Изведнъж избиват като фонтан. В такава възраст си. Постепенно ще излезеш от това, което преживяваш в момента, и ще преминеш в друго състояние, което…
	— Ще млъкнеш ли! — Зип се затресе силно. — С пръст не можеш да ме докоснеш!
	Сейер се усмихна тъжно.
	— Толкова ли си сигурен? Не четеш ли вестници? — Той снижи глас. — Нямаш представа колко мога да се ядосам — стана и избута стола назад. Оправи якето си. Погледна го. Усмивката му беше приятелска, почти весела. Зип се опита да се стегне.
	— Сега можеш да си вървиш.
	Остана с отворена уста. Дали не беше капан. Ако се изправи и тръгне, той може би ще му подложи крак, за да падне.
	— Д-да си вървя?
	— Легни си в топлото легло. И си помисли приятелски за Андреас.
	Зип се опита да се зарадва, задето успя да запази мълчание, но не намери никаква радост в себе си, само празнота. „Бебето — помисли си той, — за него не знаят“. Все пак е нещо. А времето течеше. И той още е цял. Промъкна се покрай полицая. Стигаше едва до ревера му. Но видя значката — малък златен парашутист.

	* * *

	Анна Фен отвори вратата и огледа Сейер. Хареса й това, което видя, но същевременно се уплаши. Картината на Андреас стоеше незавършена на триножника. А сега полицията идваше с въпроси. Каква част да разкаже? Какво ще си помисли той? Не седна, след като тя му посочи дивана.
	— Защо сте тук? Как ме открихте?
	Той се усмихна бегло.
	— Градът е малък. Просто съм любопитен. Ще ми покажете ли картината на Андреас, която рисувате?
	Тя излезе от стаята и отиде в друга, по-голяма и по-светла. Триножникът стоеше отдясно на прозореца, така че светлината падаше отляво. Сейер не би разпознал Андреас, защото той стоеше със сведен поглед и гледаше в точка на пода. Навярно би познал косата му, непокорните къдрици. Иначе тя се стремеше да пресъздаде тялото му. Сейер остана поразен от това колко гол бе той, по-гол, отколкото би изглеждал на снимка. Тялото се намираше в буйно движение, по-отчетливо маркирано, отколкото предполагаше възрастта му. Беше нарисуван в сини и зелени нюанси, само косата му беше червена.
	— Харесва ли му да позира?
	Тя поклати глава.
	— Така изглежда. Има хубава външност и го знае.
	— Харесва ли му картината? Дотук?
	Тя тихо се засмя.
	— Първия път, когато я видя, възкликна: „Мамка му, брутална е!“
	Сейер заби глава съвсем близо до платното.
	— Едва ли е за всекиго. Да се покажеш по този начин.
	— Защо?
	Той сви рамене.
	— Опитвам се да си представя как бих се чувствал в такава ситуация. Би било абсурдно.
	— Вероятно се възприемате прекалено на сериозно.
	Тя забеляза тъмните му очи — не бяха кафяви, както й се стори първоначално, а наситеносиви. Косата сигурно е била някога гарвановочерна. Прецени го като практична натура: косата му беше подстригана съвсем късо, движеше се с контролирана елегантност, без да се перчи. „Зрял“, помисли си тя.
	— Правите ли нещо друго, освен да го рисувате?
	Тя се опасяваше от този въпрос и все пак се оказа неподготвена, защото той дойде така внезапно. Дали е нагъл, или чисто и просто необичайно прозорлив?
	— Случва се — отговори тя уклончиво.
	— Хапвате заедно или може би пиете по бира?
	Тя бързо се изкашля.
	— Ъ, да. Случва се.
	— Какво се случва?
	Гледаше я строго. Лека усмивка смекчаваше тъмния поглед. Тя се зае да бърника с някаква четка в един буркан. Погали се под брадичката с меките косми.
	— Спим заедно.
	— Кой направи първата крачка?
	— Аз. Вие как мислехте?
	Сух смях последва отговора.
	Сейер погледна пак картината и видя въодушевлението във всяко едно движение на четката: всичко седеше изпънато на мястото си в младото тяло. И силата в него, и младостта. Анна Фен беше може би някъде между четирийсет и четирийсет и пет, а Андреас — на осемнайсет. Е, да, това е стара история.
	Тя гледаше в пода.
	— Ако трябва да съм честна, той май никога няма желание. Но все пак го прави. Сякаш смята, че е нещо, което се очаква от него или би подхождало, не съм съвсем сигурна. Често се чудя защо се оставя така на нечие разположение.
	Сейер несъмнено разбираше, че млад мъж като Андреас е сграбчил предоставилия му се шанс. Без да е ослепителна красавица, Анна Фен беше много привлекателна. Закръглена и светла.
	— Познавате ли приятеля му? Зип?
	— Андреас е споменавал за него. Снизходително. Сякаш е абсолютно невъзможен и тотално безнадежден случай.
	— Приятели са от години.
	— Да. И се чудя дали недоволството му не е параван. Дали всъщност не прикрива силно увлечение. Толкова силно, че да го измъчва.
	— Какво имате предвид?
	Тя отиде до прозореца, където сивата светлина падаше върху голото тяло на платното.
	— Смея да твърдя, че притежавам определена интуиция. Андреас, струва ми се… В него няма никакъв плам. Сигурно разбирате… такава незаинтересуваност. Мисля, че той предпочита момчета. Мисля, че е влюбен в Зип.
	Сейер я изгледа изненадан.
	— Съжалявам, ако пускам слух. Но аз навярно съм просто алиби. Нещо, с което да се хвали пред другите.
	— Пред Зип — каза Сейер замислено. — Той се събира единствено със Зип.
	— Знам.
	— Но не сте сигурна?
	— В някои случаи е очевидно. През годините съм рисувала много модели и някои от тях са били хомосексуалисти.
	— По кои белези ги разпознавате?
	— Ние, жените, сякаш ги познаваме по-бързо от мъжете. Помислете върху това. Аз ви виждам. Вие ме виждате. Създаваме си впечатление. Правим го, преди каквото и да е друго, правим го в порядъка на, да речем, една десета част от секундата. Преценяваме се взаимно. Искам ли да се любя с този мъж, с тази жена? Да или не. След като уточним това положение, продължаваме с онова, за което всъщност сме дошли. И често оставяме напрежението настрани. Но то идва винаги първо. Напрежение, с което дотолкова свикваме през живота си, че никога не мислим за него. Преди изведнъж да се изправим пред някой мъж и изобщо да го няма. Това е странно преживяване. Кара ни да се отпуснем. Знаете, жените се чувстват добре в компанията на хомосексуални мъже — заключи тя. — Но не така добре в компанията на лесбийки. Не е ли странно?
	Неочаквано тя започна да изглежда леко провокативна. Той слушаше озадачен, анализирайки се вътрешно. Това ли беше първото, което си мислеше, когато срещне някоя жена? Или не? Като изключим, когато срещна Сара. Но първо Елисе. И понякога, рядко, госпожа Бренинген на рецепцията. И иначе, хм, когато една жена с красива. Но ако не е привлекателна по някакъв начин? Тогава я отхвърля. След като преди това… Прекъсна реда на мисли.
	— Много ли работа остава по картината?
	Кимна към платното; на лицето липсваха нос и устни; само очите бяха загатнати като две зелени сенки под червена къдрица.
	— Да. Но с главата няма да правя нищо повече. Обещах никой да не може да го разпознае и ще спазя обещанието си. Къде е той? — попита тя внезапно.
	— Не знаем. Разполагам единствено със Зип, а той не е особено склонен да сътрудничи. Какво ще правите сега? — продължи Сейер. — Него го няма и вие няма да можете да работите повече по картината.
	— Той все пак ще се появи — сви рамене тя. — В противен случай това никога няма да се превърне в нещо повече от скица. Бихте ли обмислили да ми позирате?
	Сейер се закашля от изненада.
	— Струва ми се, споделих какво е отношението ми по въпроса.
	— Полезно е бариерите да се рушат — отбеляза тя. — Да се съблечеш и да се оставиш да те изучават, да се оставиш да те видят очите на друг човек е много освобождаващо.
	„Да застана пред тази жена — помисли си той, — без нито едно парцалче върху себе си“. Очите й да са навсякъде, анализиращи очи, които го поглъщат, докато се превърне в едно впечатление. Не онзи, който всъщност е, а само впечатлението, което оставя в нея. Което е уникално за нея. Какво би видяла? Едно петдесетгодишно жилесто тяло в добра физическа форма; зачатък на екземи тук-там по тялото; линията при кръста, където кожата му е по-бяла; белег надолу по дясното му бедро, който блести бял и гладък. И така час подир час, докато го вгради в платното за една малка вечност. Някой ще го купи, за да го закачи. Да го гледа. „Но защо това е толкова по-плашещо от перспективата да те снимат?“ — чудеше се той. Защото лещата е мъртва и не съди. Страхуваше ли се от осъждане? Ще победи ли нещо, ако се изправи да позира? И в такъв случай до какво би довело това? Сейер усещаше, че любопитството му не включва него самия, простираше се само до останалите.
	Любезно и коректно й благодари за помощта.

>
	* * *

	__Андреас отвори очи. Как да опиша изражението му, когато накрая разбра? Малка светлина, която изведнъж угасва.__
	__— Не си била там — изрече изтощено.__
	__— Напротив!__
	__Кършех ръце и се срамувах. Защото го бях предала. Но и бях бясна на всички предубедени хора, които не ни виждат истински. Само ти хвърлят един бърз поглед и си вадят куп заключения.__
	__— Бях. Но той не разбра нищо — един млад мъж, навярно отскоро работи там. Опитах се да му обясня, но той само ме питаше дали имам нужда от превоз до вкъщи. Сякаш съм някоя луда старица. И знаеш ли? Виждала съм го преди, но не си спомням къде. Толкова е странно.__
	__Андреас изпусна жаловит стон. Явно дотогава е хранел някаква надежда и сега тя се пръсна, най-последната.__
	__— Мамка му, значи стоеше там и после просто си тръгна?__
	__Започна да кашля, сякаш гърлото му беше пълно със слуз. Не съумяваше да я изкара. Свистеше в дробовете му.__
	__— Върви си!__
	__— Ще си тръгна, когато искам. Опитах се.__
	__— Не си! Боже Господи, толкова си жалка.__
	__— Ти си този, който е жалък. Погледни се! Недей да ме дразниш, не мога да понеса толкова много.__
	__— Горката Ирма. Светът е бил толкова несправедлив към теб. Никой не разбира какво ти е, нали?__
	__Плачеше с плач, примесен със смях. Не беше красиво.__
	__— Млъкни, Андреас.__
	__— Ще говоря, колкото си искам. Само това мога.__
	__— Няма да получиш повече вода.__
	__— Добре ли ти е да ме измъчваш, Ирма? Какво усещаш там, някъде между краката си?__
	__— Внимавай — просъсках. — Нямаш представа какво може да ми хрумне.__
	__— Знам достатъчно. Все ми е тая.__
	__— Не си даваш сметка за какво говориш.__
	__— Отивай да си легнеш. Искам да остана на спокойствие.__
	__— Искаш да останеш на спокойствие ли? Да беше помислил по-рано. Знаеш ли какво? И аз искам. Но теб беше ли те грижа?__
	__— Не — отговори кротко.__
	__— Не помисли за Ирма!__
	__— Не знаех, че тук живееш ти.__
	__— Лъжеш!__
	__— И не те познах, преди да стане прекалено късно.__
	__— Не говори! Ако беше видял веднага, щеше ли да отидеш в следващата къща! И да завреш ножа в лицето на някого другото. Някой непознат. Все пак е по-лесно!__
	__Тресях се от гняв, но същевременно беше приятно да изпитвам тези непримирими чувства, които горяха по страните ми. Бях живо човешко същество, основателно треперещо от яд. Всъщност се намирах на фронта и водех една от най-важните си битки. А най-хубавото от всичко беше, че той бе принуден да слуша! Не можеше дори да вдигне ръце и да запуши уши. Лицето му изведнъж стана плоско. Затвори ме отвън. Хайде де, знаех, че ме чува.__
	__— Ти си едно разглезено дете.__
	__Не отговори, но виждах как миглите му леко трептят.__
	__— Какво си направил за майка си? Кажи. Какви задължения имаше?__
	__Усмихна се леко.__
	__— Изхвърлях боклука. Всеки ден.__
	__— О, велик си. Изхвърлял боклука! Впечатляваш ме, Андреас.__
	__— От колко време лежа тук? — прошепна той.__
	__Пресметнах наум.__
	__— Три денонощия. Искаш ли пак да излезеш? Опитай се да намериш слабите ми точки. Майчинският ми инстинкт. Ключът към свободата. Аз съм майка на едно дете; имам син. Да видим дали познаваш хората.__
	__— Познавам хората — простена той уморено. — Но тук това не е нужно. Дори и дете би видяло очевидното. Ти си напълно луда.__
	__Изправих се и размахах юмруци. Исках да викам, да покажа колко съм разярена.__
	__— Ти, проклет дрисльо!__
	__Изумен, той впери светлите си очи към мен.__
	__— Страните ти горят, Ирма.__
	__Обърнах се и тръгнах. Този ден изгасих светлината. Незабавно го обгърна гъст мрак.__
	__— Обади се, по дяволите! — крещеше. — Гадна вещица. Обади се за помощ!__
	__Паднах на колене и затръшнах капака. Отворих го и го блъснах отново, отново и отново, тропаше и тряскаше като трус из цялата къща. Изтощена, се свлякох на пода.__

>
	* * *

	Пети септември.
	Госпожа Винтер се обади. Скаре се опита да обясни. — Не, госпожо Винтер, не става. Не че нямаме желание, но говоря от опит. „Дагсревюен“ не приема подобни съобщения. Единствено ако допускаме в голяма степен сигурност, че се е случило нещо криминално. А в този случай… Да, госпожо Винтер, разбирам. Но познавам началника на смяната и той не се оставя да бъде убеден така лесно. Обадете се, но просто се опитвам да ви спестя разочарованието. Само наистина специални случаи… Естествено, че Андреас е специален за вас, но хора изчезват всеки божи ден. Между две и три хиляди всяка година, ако трябва да бъдем точни. Дали с момиче на десет години би било различно? Да, така е, така функционират нещата. Пуснахме снимка в местния вестник, оказа се достатъчно трудно. Завеждащият дирекция новини? Естествено, че можете да позвъните, но не вярвам… Да, разбира се, че ще се обадим веднага, но възможностите ни в този случай са ограничени. В действителност направихме доста повече, отколкото въобще правим обикновено. Разбираемо е да не ви се струва така. Но не изключваме вероятността Андреас да е отпътувал, защото така му е хрумнало. А в такъв случай… Да, не смятате, че е възможно, но така е с всичко. А намерим ли го, нямаме никакво право да ви съобщим къде е, ако той не желае. Такива, за жалост, са правилата. Той е пълнолет… Довиждане, госпожо Винтер.


	Ингрид Сейер седеше пред телевизора. Гледаше „Дагсревюен“. Матеус, бос, по тънка пижамка, стоеше зад стола й се взираше в екрана. Изведнъж майка му се обърна и го погледна.
	— Матеус, късно е — отбеляза тихо.
	Той кимна, но не помръдна. Майка му изглеждаше малко тъжна. Сложи ръце на слабите му раменна.
	— Какво дъвчеш?
	— Лакрицово порше.
	Тя се усмихна тъжно.
	— Според дядо ти не бива да те притискам — подхвана тя, — но ми се иска да ми разкажеш кой написа онази бележка — ужасната бележка в несесера ти.
	— Няма ми нищо — отговори той уклончиво.
	— Не те ли е страх? — попита тя.
	— Не — отвърна лаконично.
	Изгледа го изненадана и усети, че му вярва, а това вече не можеше да си обясни.
	— Не си мисли, че ако ми кажеш кой е, ще изтичам при директора и ще започна да клюкаря — побърза да го увери тя. — Няма да се обадя на майка му. Или на майка й. Ако е момиче. Просто имам нужда да знам.
	Матеус водеше тиха битка. Трудно устояваше, когато майка му го молеше така настойчиво.
	— Добре — предаде се накрая. — Беше Томи.
	Майка му онемя. Известно време остана с широко ококорени очи и клатеше невярващо глава.
	— Томи? — заекна. — Но той е… — премита объркано, — та той е от Етиопия. И е много по-тъмен от теб!
	— Да — Матеус сви рамене.
	— Но защо му е на Томи от всички…
	Изведнъж тя започна да хихика. Матеус също хихикаше, а после двамата избухнаха в смях. Майка му го притисна до себе си, без той да разбере защо изведнъж тя стана толкова щастлива. Но се получи. Стана, донесе му чаша кока-кола и пак се настани да гледа новините; само от време на време поклащаше глава. Матеус се разположи на дивана. Неприсъщо за възрастта си, отвори вестник и се загледа право в снимката на млад мъж с тъмни къдрици. Усмихваше му се насреща с белите си зъби. На снимката изглеждаше приятен, много по-приятен отколкото онзи ден в зелената кола. Беше той, не се съмняваше.
	— Защо това момче е във вестника? — полюбопитства малкият.
	Майка му хвърли поглед към снимката и прочете текста отдолу.
	— Защото го няма.
	— Как така го няма? — поиска да знае момченцето.
	— Няма го, отишъл си е. Изчезнал е — обясни тя.
	— Отишъл си е както прабаба ли?
	— Не. Или по-точно не знаят. Излязъл от вкъщи и не се върнал.
	— Обикаля в една зелена кола — съобщи Матеус.
	— За какво говориш? — погледна го колебливо.
	— Той и още един. В една зелена кола. Те ме питаха за пътя до боулинг залата.
	Ингрид Сейер го изгледа зяпнала.
	— Това е едно от момчетата, които са те тормозили на път за вкъщи онзи ден, когато се прибираше от гости?
	— Да.
	— Сигурен ли си?
	— Напълно сигурен.
	Тя дръпна вестника и се зачете. Нямаше го от първи септември.
	— Трябва да се обадя на дядо ти.
	— Но аз не знам къде е сега — обясни Матеус притеснен.
	— Няма значение. Все пак трябва да се обадя. Сега върви и си легни.
	— Искам да говоря с дядо.
	— Имаш две минути.
	Тя набра номера на баща си и зачака.


	Скаре дъвчеше ли, дъвчеше химикалката. От нея в устата му се появи метален вкус. Как е възможно човек да изчезне просто ей така от повърхността на земята? Същевременно си спомни думите на Сейер. Винаги се намира някой, който знае нещо. Зип знаеше. Телефонът иззвъня и прекъсна мислите му.
	— Дежурен полицай Якоб Скаре.
	В слушалката жужеше толкова странно. Слушаше. Чакаше.
	— Ало? Ало?
	Тишината продължи. Разнасяше се само това слабо жужене. Нищо не му пречеше да затвори, получаваха много обаждания от хора, които никога не се представяха. Той все пак изчака.
	— Важно е да дойдете скоро. Той едва ли ще живее още дълго!
	Чу се щракване. Разговорът приключи. Скаре остана объркан на стола със слушалка в ръка.
	Жена. Звучеше истерично, почти задавена от плач. В същата секунда, връхлетян от нещо, се изправи бързо и столът полетя назад, блъскайки се в шкафа с архива. Тези думи. Това отчаяние! Къде ги е чувал преди? Стоеше, облегнат на шкафа, и мислеше. Дрезгавият глас му напомняше нещо. Само да можеше да се сети. Нещо съвсем скорошно. Седна отново. Мислеше напрегнато, но само се заплиташе. Как ще го открие? Защо е важно?
	Опита се да мисли за нещо друго. Най-сетне му се изясни какво всъщност е казала тя. Той едва ли ще живее още дълго! Означаваше ли това, че някой умира? Дали ставаше въпрос за Андреас Винтер. Защо помисли веднага за Андреас? Бръкна в джоба на ризата си за цигари. Заедно с ръката си извади и сгъната бележка. Разгъна я. Възрастна жена пристига в кабинета в 16 часа. Изглежда объркана. Тогава си спомни всичко. Жената с кафявото палто и онова, което каза. Става въпрос за изчезнал човек. Той едва ли ще живее още дълго! Същата странна жена забрави шишето за храна. Пак ли тя? Какво, по дяволите, прави. Запали си цигара и отиде до прозореца. Отвори го, издиша дима навън. Тогава телефонът звънна още веднъж.
	— Руни Винтер е. Искам само да се извиня, че ви досаждам така.
	Скаре прочисти гърло.
	— Всичко е наред, госпожо Винтер. Знаем колко ви е трудно.
	— Говорихте ли с приятелката ми?
	— Не сме стигнали дотам.
	— Обещахте!
	— Ще я посетя утре, госпожо Винтер.
	— Тя ще гарантира за него. Длъжна е!
	— Що се отнася до Андреас и поведението му, не смятаме, че има нещо нередно.
	— Но аз искам да го чуете от човек, който го познава.
	— Да, госпожо Винтер. Достатъчно е само да позвъните, затова сме тук. Точно така. Разбрахме се.
	Сейер пъхна глава през вратата.
	— Чудя се какво ли са направили тези двамата. Зип лъже за времето. Видели са ги заедно в шест и петнайсет.
	— А аз се чудя — кимна Скаре сериозно, — дали не ни остава твърде малко време.

	* * *

	Шести септември.
	Скаре караше покрай реката, зави наляво в едно кръгово кръстовище и смени предавката на по-ниска преди стръмното изкачване. Не се движеше често из този край на града, но харесваше района с обилно обраслите градини и кривите ябълкови дървета. Улица „Принс Оскар“.
	„Принс Оскар“? Заслуша се озадачен в собствените си мисли. Гъст плет отляво. Номер седемнайсет, да му се не види, подминал го е. Налага се да кара догоре и да обърне. Спря до една порта от ковано желязо. Мярна бяла къща. За миг сбърчи чело. Тази бяла къща със зелени рамки на прозорците, там ли трябва да отида? Какво означава това? Паркира близо до плета и заключи колата. Провери на пощенската кутия дали името съвпада. Ирма Фюнер. Бавно се изкачи по чакълената пътека. Натисна звънеца и зачака. Нещо го притесняваше, разконцентрираше го по някакъв начин. Не чу нищо отвътре, но не изключи възможността някой оттам да го гледа през шпионката. Опита се да придаде на лицето си изражение, вдъхващо доверие. Дръпна верига. Ключалката защрака. В процепа на вратата се появи бледо лице.
	— Ирма Фюнер?
	Тя не кимна, само го зяпаше. Той не виждаше кой знае колко — само носа и очите.
	— Какво има? — попита тя с дрезгав глас. Навярно идваше в ужасно неподходящо време.
	— Името ви ми даде Руни Винтер, майката на Андреас. Знаете ли, че е изчезнал?
	Още подрънкване. Шум от влачене на крака по килима вътре.
	— Тя ми каза.
	Отвори още малко. Скаре я зяпна невярващо. Видя къдравата сива коса, тънките устни и силната брадичка. В главата му силно дрънна камбана. Това е тя! Онази, която внезапно се появи в кабинета му. Онази, която — той се опита да се съвземе — забрави шишето за хранене в магазина. Какво необикновено съвпадение. За момент остана като вцепенен. Чувство, че нещо много странно се случва, пропълзя нагоре по гръбнака му. Наложи се да потърси опора в парапета, докато умът му се напъваше ли, напъваше да се спомни какво каза тя, когато застана пред него в кабинета. Абсолютно същото, което и жената по телефона. „Той едва ли ще живее още дълго“. Косата му настръхна, както тогава, когато тя стоеше прел него.
	— Позволявате ли да вляза?
	От силното вълнение гласът му трепереше и по лицето му избиха две искрящи петна. Тя, естествено, го забеляза. Уплашена, понечи да се отдръпне. Вратата се приплъзна обратно до по-тесен процеп.
	— Не знам нищо!
	— Госпожа Винтер настоява да говорим с вас. Отчаяна е.
	— Разбирам. Но той ще се появи.
	— Мислите ли?
	Скаре провря изрядната си, излъскана до блясък обувка, докато се усмихваше с най-красивата си усмивка.
	— Това е просто формалност. Името ви фигурира в списъка ми — обясни той. — А работата ми е да впиша няколко реда в доклада. Така че да ви зачеркнем и да приключим. И да продължим с по-важни случаи.
	Говоря прекалено бързо, помисли си. Исусе Христе, помогни ми да не изплаша тази жена, преди да науча нещо повече!
	— Знам, че не съм важна — рязко реагира тя.
	Погледна я. Под къдравата коса се случваше нещо голямо.
	— Не е особено удобно — искаше да затвори.
	— Ще отнеме само минута.
	— Но аз не знам нищо!
	— Чуйте.
	Скаре се стегна. Трябваше да влезе в къщата и да разбере коя е тази жена, макар да не успяваше да открие каква връзка има между нея и Андреас, като се изключи, че познава майка му. Жената, някъде около шейсетте, живее сама, вероятно изолирана от обществото, как би могла да знае нещо? В спомените му прозвъня още едно изречение. „Знам къде е той“.
	— Ако не успея да поговоря с вас, ще дойде самият началник — добави Скаре бързо. — Знаете, следовател от старата школа.
	Това си беше заплаха. Виждаше как тя я преценява. Накрая отвори. Той влезе в коридора на подредената къща. Кухнята беше синя с раирана пътека диагонално на пода.
	— Мога ли да седна? — Посочи един стол.
	— Щом не сте в състояние да стоите прав в продължение на шейсет секунди, предполагам, че можете — тросна се тя.
	Скаре поклати глава. Що за човек беше? Вероятно не е съвсем добре? Госпожа Винтер не спомена нищо подобно. А тя все пак е наред, както и да го погледнеш. Защо е избрала тази чудачка за приятелка? „Нека Господ ми прости за арогантността“, помисли си той. И седна. Реши да не изважда тефтера и химикалката си. Просто седеше и я гледаше. Тя се занимаваше с нещо при кухненския плот. Той се огледа. Видя шишето за хранене. Стоеше до кафе машината. За какво ли й е?
	— Името ви, Ирма Фюнер, е написано на пощенската кутия — подхвана предпазливо.
	— Така се казвам — отговори тя обезсърчително.
	— Просто е много необичайно. По правило на пощенската кутия стои името на мъжа. Или двете. Или само фамилията.
	— Мъжа ми го няма — обясни тя.
	Скаре се замисли.
	— Няма ли го? Казахте, че е болен.
	Тя се обърна рязко и се вторачи в него.
	— Кога? — попита бързо.
	— Последния път, когато говорихме.
	— Не ви познавам!
	Лицето й се изкриви от тревога.
	— Не — съгласи се той, — но сме говорили и преди. Даже съвсем наскоро. Нима вече сте забравили?
	Загледа се в нея изпитателно.
	— Разкажете ми какво знаете за Андреас.
	Тя му обърна гръб и сви рамене.
	— Ще стане бързо. Не знам нищо. Той никога не си беше вкъщи, когато ходех на гости на Руни.
	— Ходех? Не ходите ли вече при госпожа Винтер?
	— Не се чувствам твърде добре — смени темата тя.
	— Разбирам — кимна той, но изобщо не разбираше. Долавяше само, че има нещо нередно. — Разкажете ми за съпруга си.
	Тогава жената се обърна. Тънките й устни бяха изгубили цвят.
	— Изостави ме — съобщи кратко тя.
	— Отдавна ли?
	— Единайсет години.
	— И сега мислите, че е мъртъв?
	— Вече не го чувам.
	— Но се оправяте сама?
	— Стига да ме оставят намира. Но цялата тази върволица на вратата ми лази по нервите.
	— Цялата тази върволица? — Той наостри уши. — Какво искате да кажете?
	— Нищо. Но толкова много странни хора се шляят навън вечер. Обикновено не отварям. Държа вратата заключена. Само понеже сте униформен, рискувах. Иначе не е лесно да видиш от какво са направени хората.
	— От какво е направен Андреас? — попита той бързо.
	— Не Андреас — възрази тя. — Сега той е странен. Сякаш синтетичен.
	— Какво? — Скаре се препъна в отговора й.
	— Имате ли деца?
	— Имах син. Ингемар.
	— Имах? Мъртъв ли е?
	— Не знам. Не съм го чувала много отдавна. Така че, доколко знам, е мъртъв. — Обърна се отново. — Времето изтече. Казахте минута.
	— Значи се разминавахте с Андреас? — Скаре се опитваше да задържи погледа й възможно по-дълго.
	— Много пъти — отговори тя кратко. — Той не ме интересуваше.
	„Не е съвсем наред“, заключи Скаре и попита невинно:
	— Дали не се е забъркал в нещо?
	— Като нищо. Знам, че Руни разправя друго. Помоли ме да кажа някоя добра дума за него, но вие сигурно се интересувате да знаете истината.
	— Абсолютно — огледа синята кухня: двете врати вероятно водеха към баня и спалня. Гласът на лентата. Същият глас. Беше напълно сигурен. Защо беше дошла в управлението? Какво се опита да му каже? — Бих искал да чуя истината — повтори той.
	— Вижда ми се способен на това-онова. Той и онзи негов приятел, с когото винаги са заедно.
	— Познавате ли го?
	— Наричат го Зип.
	— Говорихме с него, но той не знае нищо.
	Ирма Фюнер се усмихна.
	— Винаги така казват. Времето изтече.
	Скаре стана с неохота. В тази къща витаеше нещо; нещо, което не пасваше. За няколкото изминали минути огледа повечето неща. На кухненската маса лежеше тетрадка с химикалка до нея. Три шишета белина стояха на плота. Два черни чувала, може би с боклук, се виждаха до стената. Тя сякаш чистеше след себе си. Сякаш щеше да заминава.
	— Какво искахте тогава в кабинета ми? — попита остро той. — Какво искахте, когато позвънихте?
	В този момент Скаре имаше чувството, че се хвърля от висок планински връх, без да е запознат с условията долу.
	— Да съм звъняла? — Тя вдигна очи към небето. — Не би ми хрумнало.
	Изведнъж изостави всичко и го погледна. Тежкото тяло потрепваше леко.
	— Не ми остава много — възкликна тя болезнено.
	Тогава видя отново онзи пламък зад очите й. Думите й го удариха като юмрук. Лицето й не чакаше отговор, беше констатация. Скаре стоеше отчаян и я гледаше в очите. Как да постъпи? Какво да направи? Нищо. Просто да си тръгне и да докладва на началника си. Сините стени на кухнята го затваряха заедно с това човешко същество и сега му се струваше, че се приближават, че помещението се смалява и всичко извън него става далечно и неясно. Гледката през кухненския прозорец, красивата беседка и голямата бреза бяха просто картина. Извън тези сини стени нямаше нищо.

	* * *

	— Значи вечерта започна в кръчмата — подхвана Сейер. — Отидохте, за да успокоите нервите ли?
	— Не разбирам за какво говорите?
	Извикаха го за втори път. Означаваше ли това, че знаят нещо повече? Дали жената е съобщила за кражбата на чантата? „Уморително е да стоиш толкова дълго на ръба на пропастта — помисли си той. — Предпочитам да падна“.
	— Хайде, кажи пак кога се срещнахте.
	— Както казах. В седем и половина.
	Сейер потропваше с химикалка по масата. Заради тракащия звук Зип го наблюдаваше внимателно.
	— Нещо не разбирам — произнесе той бавно. — Не разбирам защо лъжеш за това.
	— Не лъжа.
	— Срещнали сте се много по-рано. И нещо се е случило.
	— Срещнахме се в седем и половина!
	— Не. Андреас е излязъл от къщи в пет и половина. Обикаляли сте из града с колата.
	Зип мислеше така напрегнато, та чак мозъкът му пращеше. Кой ги е видял, освен жената при Фюрулун? Дали е настъпил моментът да застане очи в очи с мъртвото дете, което бе успял да забрави за кратко като своеобразно обещание за бъдещето, че един ден ще бъде изтрито, все едно е нещо нереално.
	— Значи някой лъже — констатира мрачно Сейер и пусна химикалката. — Спрели сте някого и сте попитали за пътя.
	— Ъ?
	— Едно малко момче. Вероятно сте се позабавлявали с него. — В този момент Сейер се взираше в ръцете си. — Сигурно сте искали само да го поизплашите малко, а?
	На Зип така му олекна, че почти му се прииска да се посмее.
	— Да, разбира се. Едно малко негърче. Не сме го тормозили. И го срещнахме на път за кръчмата. Малко преди осем, там някъде.
	— Малкото негърче — натърти Сейер — е мое внуче. Носи часовник на ръката си. Били сте в зелена кола. Андреас е коментирал якето му. Било е 18:15. И не ми разправяй, че не сте го тормозили! — Гласът на Сейер бе придобил заплашителен оттенък.
	— Внучето ви? — Зип хлъцна от изненада. Изведнъж се оказа възможно, помисли си, главният следовател внезапно да протегне свит юмрук и да го цапардоса. А какво знае той за методите на ченгетата? Мамка му, трудна работа!
	— Андреас влюбен ли е в теб? — попита неочаквано Сейер.
	Зип усети как му прилошава. С кого са говорили? Никой не знае за това, във всеки случай не и негърчето. Дали не е някой в града?
	— Извинете — избоботи, напрягайки се да следи приумиците на този мъж. — Вече мисля, че разбирате погрешно нещата.
	— Случва се всъщност. В такъв случай ме извини. Андреас хомосексуалист ли е?
	Зип сметна, че може би не би било зле да използва тази сламка. Така ще изпрати полицая в погрешна посока. Ще държи мислите му далеч от другото.
	— Да — отвърна смирено. — Поне така мисля.
	_Не портиш. Напротив, мамка му!_
	— Какво те кара да мислиш така? Пробва ли се с теб?
	— Не! Той не е идиот.
	— Всички имаме своите моменти на слабост. Дали е било трудно, как мислиш?
	— Не разбирам за какво говорите.
	— Изглежда ти е трудно да понесеш мисълта, че се е възбудил от теб? Ядоса ли се?
	— Само се изненадах — промърмори накрая.
	— Удари ли го? Малко по-силно?
	Постепенно Зип проумя накъде бие той.
	— Не — каза тихо. — Искаше ми се, но не го докоснах.
	— Отмъщаваш си по друг начин. Криеш информация. Стремиш се да спасиш собствената си кожа ли?
	Никакъв отговор.
	— Скъпи, Зип — Сейер сниши гласа си до шепот. — Как ще се измъкнеш от това?
	— От кое?
	— Това, в което си се забъркал. Може би за теб ще е добре, ако Андреас не се появи повече?
	— Не е така, мамка му!
	— Търся причина — продължи Сейер. — Причина да не ми казваш истината. Както ти казах и предния път, дано да е много добра. Така ли е?
	Зип кършеше ръце.
	— Да — простена. — Така е. И няма да кажа нищо повече. Искам да си ходя! Нямате право да ме задържате.
	— Както повечето институции и ние си имаме някои вратички.
	Зип се вторачи колебливо в него.
	— Времето между осемнайсет часа до момента, в който влязохте в кръчмата. Как го прекарахте?
	— В колата. Обикаляхме. Зяпахме момичетата.
	— Ти си зяпал момичетата — поправи го Сейер. — Какво се случи?
	— Нищо.
	— Защо тогава искаше да скриеш този интервал от време?
	— Не си спомням.
	Продължиха така. Зип се удивляваше от собствената си упоритост; от наличието на толкова много воля; от способността си да подлуди човек. Беше удивително, никога не бе допускал, че е способен на подобно нещо. Но другият също притежаваше воля. Дърпаха ли, дърпаха, всеки от своя край на едно невидимо въже. Зип ту стенеше от изтощение, ту изведнъж отново вземаше надмощието. За първи път в живота си се бореше с някого. Истинско изпитание на силата. Беше забележително колко много и различни чувства възникваха и изчезваха. И най-важното — това му харесваше. Харесваше мъжа от другата страна на масата.

>
	* * *

	__Сега вече бе единствено въпрос на време. Скоро полицията щеше да е на вратата ми. Видях го по младия сержант, надушваше, че в къщата става нещо. Очите му сновяха наоколо и попиваха всичко, изпълнени с решителност. В избата беше хубаво и топло. Стоях неподвижна и гледах Андреас. Всъщност не му липсваше нищо, погрижих се добре за него. Внезапна мисъл ме удари като плесница. Той никога не би направил същото за мен.__
	__— Заминавам — осведомих го.__
	__Опита се да задържи погледа си върху нещо. Изискваше определено усилие. Накрая намери крушката на тавана.__
	__— Скоро ще дойдат и ще те приберат. Току-що бяха тук. Полицаите. Ще оставя вратата отворена. Чуваш ли ме?__
	__Затвори очи. Не каза нищо. Дори не се зарадва.__
	__— Всичко това, което забърка! — продължих примирено. Клекнах на стълбите. — Защо не ми обясниш кой си? Защо дойде? Искам да разбера?__
	__— Не би разбрала — прошепна той. — Никой не би разбрал.__
	__— Та ти не ми даваш шанс. Винаги има никакво обяснение. Това прави нещата по-лесни за приемане.__
	__— Не съм по-лош от другите — изсумтя той леко.__
	__Сбърчих чело.__
	__— Познавам много хора, които никога не биха нахлули в дома на една самотна жена. С нож и тем подобни. Не бива да омаловажаваш нещата, Андреас.__
	__— Бях принуден — прошепна. — Свалих всичко от себе си. Оставих всичко в гробището. Трябваше да намеря нещо, с което… с което да се покрия. Защото той ме видя такъв, какъвто съм. Зип. Видя ме. Изведнъж се появи ти. Нуждаех се от теб.__
	__— Не. Ти ме избра. Искам да знам защо.__
	__— Трябваше да продължа, не разбираш ли! Трябваше да вляза в къщата ти и да изляза като… нещо друго.__
	__— Като обикновен престъпник?__
	__— Не! Оставих старото в гробището. Трябваше ми нещо ново.__
	__— Не те разбирам. Говориш толкова странни неща.__
	__— Ти не се обади за помощ — упрекна я слабо той. — Избра да не го правиш. Защо?__
	__— Не съм го избрала! Опитвах се да разбера.__
	__— Не, такива като теб не избират. Те само седят и чакат, но никой не идва. Човек се побърква от това, нали, Ирма?__
	__Защо е толкова безочлив, след като най-накрая щях да доведа помощ. Боже, щеше да получи много помощ. Грижи и внимание. Справедливо отношение. Та той бе толкова млад. Ще му лепнат някоя незначителна присъда. Ще му осигурят личен психолог. Трябваше да забия ножа за последен път.__
	__— Точно възможността да избираш те унищожи, Андреас.__
	__— Никога не съм имал възможност да избирам.__
	__— Аз имам собствено мнение по въпроса.__
	__— Не знаеш много неща.__
	__— Сега ти прощавам. Дано си научил нещо. Остави хората на мира.__
	__— Никога не съм тормозил никого — изрече тихо.__
	__Прокашлях се заплашително.__
	__— Не и досега — продължи той. — Пет пари не давам дали ми вярваш, или не. Знам кой съм.__
	__— Аха? Трябва ли да се знае нещо?__
	__— Да — промърмори той. — Отне ми малко време, но сега знам.__
	__Въздъхнах мълчаливо. Никой не е толкова мъдър колкото младите, когато тъкмо са започнали да проумяват.__
	__— Къде отиваш? — попита тихо.__
	__— Навън. Но първо ще се облека.__
	__— Къде ще отидеш?__
	— Далеч — отговорих уклончиво.
	__— Не е нужно да го правиш — каза уморено. — Ще поема вината.__
	__Едва след един кратък момент думите паднаха на мястото си и аз схванах значението им. Дойде ми в повече. Изправих се, треперейки.__
	__— ЩЕ ПОЕМЕШ ВИНАТА ЛИ? АНДРЕАС — ТУК ИМА НЕЩО ВАЖНО, КОЕТО ТИ Е УБЯГНАЛО! ВИНАТА _Е_ ТВОЯ! РАЗБИРАШ ЛИ МЕ?__
	__Той премигна ужасено от избухването ми. У старите жени има повече сила, отколкото младите момчета предполагат. Не е зле да внимават. Продължавах да треперя; стоях с леко разкрачени крака, за да не падна от превъзбуда. Изведнъж той се разплака. Сълзи и сополи се разтекоха обилно. От него миришеше — тежка, сладникава миризма от възпалената рана на главата му; от неподдържаното тяло. Миришеше на пръст и картофи, на изгорял прах от печката, която светеше до червено. О, как плачеше. Нужно ми беше сега, точно преди да си тръгна, да чуя това. Да го отнеса със себе си. След това плачът постепенно утихна.__
	__— Никога няма да се обадиш. Не държиш на думата си. Страхлива си и си луда. Изобщо не може да ти се има доверие.__
	__Прехапах устни толкова силно, че сълзите ми рукнаха.__
	__— Чудиш се защо съм те избрал? Защото си толкова грозна, Ирма.__
	__Започнах да се треса.__
	__— Грозна и дебела; червата ти висят навън. Никой не може да обича такава като тебе.__
	__Надигнах се и изкрещях.__
	__— Млъкни!__
	__— Виждам разширените ти вени през чорапите. Мамка му, колкото гроздови зърна са.__
	__Продължавах да стоя, обзета от желание да го разкъсам, да го смачкам с голи ръце. Беше безгранично грозен, когато го каза. Изгубих самоконтрол. Стоях, поклащайки ръце. Изглеждах нелепо. Усещах го, но не можех да удържа яростта, която напираше в мен. Изпитвах потребност да удрям и да унищожавам, да налагам. Изведнъж усетих прилив на прекалено много сили. Някакъв яростен излишък, който заплашваше да ме разкъса на парчета. Премина в болка, гореше като огън и аз потърсих нещо в тъмната изба, за да го счупя, но не видях нищо подходящо. Имаше само стари пластмасови мебели; сандъкът с картофите; старо стъкло от прозорец, подпряно на стената, и едно сандъче с инструменти. Стоеше под дърводелския тезгях. Отворено. Измъкнах един чук с гумена дръжка. Върнах се, застанах пред него. И тогава се случи — точно докато стоях там и се перчех, докато демонстрирах надмощието си и му внушавах, че трябва да внимава. Точно тогава той се засмя! Чашата преля. Готова съм да понеса повечето неща: да не ме забелязват, да не ме чуват, някой да крещи или да удря. Но не и това. Да се смее. Замахнах силно. Улучих го някъде в бялото чело и смехът му прекъсна, замря в слаб стон и аз ударих още веднъж. Чукът уцели пода няколко пъти, всеки път се разхвърчаваха по няколко бели искри, когато стоманата удряше цимента, а аз продължих да удрям, усещах как онова под чука постепенно губи фасон и омеква. Изведнъж видях лицето си в старото стъкло. Той имаше право. Бях грозна. Затова продължих да удрям, докато силите ми позволяваха. Беше хубаво. Чувствах се празна. Тялото ми бавно се успокои. Огледах се с парещи очи. Чух лека въздишка. Дали идваше от Андреас — последен остатък от дробовете му, или някой ни гледаше? Не знаех. Нека се пробват! Останах дълго с вдигнат чук, загледана в сенките.__

>
	* * *

	Зип виждаше силуета си в черния екран на телевизора. Нещо страхливо и неясно. Изкачи стълбите с тежки стъпки и затвори вратата. Накрая целта стоеше ясно пред него. Бялата къща със зелените рамки. Не устоя ли на дяволския натиск? Изчерпаха ли се силите му? Този път няма да се задоволи с говорене, ще влезе, дявол да го вземе. Превземаше стръмния наклон с големи, целеустремени крачки. Отзад човек би видял как кръглият му задник енергично се върти и усуква нагоре. Ще открие истината, дори да се наложи да нахлуе вътре и да надвие старата! Не му се бе случвало често в живота да е решителен, но чувството да е така сигурен му харесваше. Ще се справи с всичко! След петнайсет минути видя портата. Изведнъж чу как някаква врата се блъсна. По чакъла трополяха бързи стъпки. Беше тя — Фюнерката! Погледа я как влачи крака нанякъде и се вмъкна в двора. Изкачи се по стълбите и хвана вратата — оказа се, естествено, заключена. Промъкна се отстрани до задната страна на къщата. Установи, че няма видимост към градината. С кози крак лесно би отворил някой от прозорците на избата. Не разполагаше обаче с кози крак. В розовата леха намери камък с големината на зелка. Обърна го, махна от него нещо гадно, което пълзеше, и коленичи. Опита да надникне през прозорците. Единият беше покрит с чувал или нещо подобно. През другия можеше да види, ако постави ръцете си като фуния пред лицето си. Взе камъка и счупи стъклото. Не вдигна много шум. Известно време се мъчи да почисти останалите стъкла по рамката. После пъхна и двата си крака вътре, обърна се обратно и се спусна надолу. Беше доста високо. Коленете му поддадоха, изтупа дънните и ръцете си. Обърна се бавно и се озова право пред една врата. Постоя за момент, за да свикне с тъмнината. Различи лавици с бутилки и буркани. Стара шейна, прогнил слънчобран. И една врата. Отвори я с разтуптяно сърце. Беше тежка, вероятно бе на пружина. След нея имаше още едно помещение. Странна тлееща червена светлина прорязваше тъмнината. Беше топло и миришеше неприятно. Направи слепешком няколко крачки, сърцето му трепереше като пиле под якето му. Вървеше, опипвайки с ръце стената, колебливо правейки крачка след крачка. Опитваше се да намери ключа. Неочаквано настъпи нещо меко. Поддаваше под крака му и шумолеше странно. Спря рязко. Нещо лежеше на пода. Какво, по дяволите, е това? Отдръпна се, спря и се заслуша. Направи предпазливо няколко стъпки в друга посока. Чу се трясък от метал, който се удари в пода. Беше обърнал една печка. А, ето и стъпало. Стълба от избата към вътрешността на къщата. Следователно най-горе имаше ключ за лампата. Заизкачва се, ослушвайки се напрегнато. Какво беше онова мекото, което беше настъпил? Ами ако тя се върне? Защо й е да го прави? Може да е забравила нещо. Случва се постоянно, поне по филмите. Продължи нагоре, като броеше стъпалата. Изведнъж главата му се удари в тавана. Един от онези стари капаци. Започна да търси ключа. Докато прокарваше пръсти по стените, му се забиха тресчици. И най-сетне — ключ. Завъртя го. Чу се бавно щракване и над него светна гола крушка, висяща на кабел. Светлината се появи бавно, сякаш жичката е изхабена и й трябва време. Обърна се и се загледа в един кръг от светлина. Видя найлоново покривало върху нещо. Боклук вероятно. Защо ли е оставен в основата на стълбите? Боже мили! За една смущаваща секунда му се стори, че прилича на човек. Изглеждаше като човек. Не, беше изключено да е вярно. Помисли си, че сигурно е стар килим, който не влиза в кофата за боклук и тя го е захвърлила тук. Ще слезе отново и ще разбере какво е. Защото не можеше да… Слезе внимателно надолу. Какво, по дяволите, правя тук? Какво става? В действителност спя на дивана вкъщи. Подсмръкна и изтри носа си с опакото на ръката. Беше долу. Огледа се, огледа с търсещ поглед и мръсния найлон. Нещо бяло и неясно. Наведе се, но засенчи светлината и се отмести. Хвана един от ъглите. Прошумоля леко.
	— Не, по дяволите!
	Викът се удари силно в стените. Ехото увисна и се залюля из помещението. Той се обърна с гръб, разпери ръце, за да потърси опора. Очите му търсеха из тъмните ъгли. Видя дърводелския тезгях, старо колело, сандък с картофи. Помисли си: картофи. Всичко беше толкова странно. Махай се оттук, по дяволите! В този момент се блъсна врата. Някой мина по пода там, горе, с бързи стъпки. Сети се за светлината. Видя вратата, през която влезе. Без да мисли, се втурна навън, затвори внимателно вратата, сви се в един ъгъл. Чакаше. Тя се беше върнала. Беше напълно болна! Представи си я как слиза по стълбите с брадва в ръка. По пода над него простърга стол. Зип стоеше, вперил поглед във вратата. Отвореше ли капака, щеше да види светлината. Трябваше да се измъкне по същия път, през прозореца, без да вдига шум. Но не стигаше до горе. Ще стъпи на шейната до стената. Веднъж само да издращи навън, да избяга. Ще звънне на полицията. Старата е луда, защо не са я пъхнали досега зад решетките? Изведнъж чу звуци: скърцаше дърво, дрънчеше верига. По стълбите се разнесоха стъпки. Сега тя бе видяла светлината. Зип реши: Ще нападна пръв! Потърси с поглед нещо, с което да я удари. Бутилка, може би? Стояха наредени по лавиците, пълни със сок или с вино. Пристъпи тихо към тях, премествайки внимателно тежестта си от единия на другия крак. Свали една бутилка и я хвана здраво за гърлото. Застана при вратата. Чакаше и трепереше с бутилката в ръка. Тресеше се така, че зъбите му тракаха. Само ела, дявол да го вземе, ще те хвърля в безсъзнание! Тогава чу стъпки по стъпалата. И отново настъпи тишина. Какво прави сега? Дали размишлява за светлината? Противни, провлачени стъпки преминаха по цимента. Той се притисна към студената стена, вперил поглед в тесния процеп на вратата. Процепът бавно се увеличи. Зип пое въздух и вдигна бутилката, точно когато главата й се показа във вратата. За миг видя тежката челюст и дълбоките очи. И стовари удара си. Уцели я малко отстрани. Но коленете й се подгънаха, тежката врата я удари отзад и тя падна напред, право върху гърдите му. Зип изкрещя като диво животно и отскочи назад. Тя се просна на пода. Приземи се по корем. Челото й лежеше върху маратонките му, трябваше да дръпне крака си. С леко тупване главата се удари в пода. Изненада се, че бутилката не се счупи. В продължение на един безумен миг той се взираше в нея. Пусна бутилката и тогава тя се счупи. Блъсна го миризма на кисело вино, която се разнесе из помещението. Искаше да се махне оттук, но тя препречваше вратата. Тежкото тяло изпълваше целия отвор. Той стъпи отгоре — попадна на гърба й — и едва не падна върху нея. Залитна, възвърна си равновесието и се втурна покрай покривалото. Стигна до стълбите, чу собственото си тежко дишане и съдейки по това дишане, разбра, че се бе случило нещо ужасяващо. Онова под найлона беше напълно размазано. Нещо в него крещеше: ти си виновен, ти си виновен! Капакът зееше отворен, в кухнята бе светло. Измъкна се с усилие, застана на пода и огледа синята стая. Отиде до отвора, погледна надолу. Трупът под найлона му се хилеше насреща. Хвана капака и го пусна долу. „Това е краят“, помисли си. Напълно смазан, на пистил, съвършено неразпознаваем. Но жълтата риза! След това се втурна навън.

	* * *

	Скаре си представи мъртво дърво. Жената продължавате да стои права, но силите й я бяха напуснали. За нея нямаше значение дали той ще залови някакви нещастни крадци на чанти. Бебето беше мъртво. В продължение на повече от тридесет години тя бе живяла без детето. Доколко е възможно да се привържеш към едно дете само за четири месеца? До живот, прецени той. Замисли се за феномена време и неговата склонност да преминава. Да прави нещата да избледняват, ако не друго. Остави я да стои и да мълчи. Междувременно си спомни какво бе казал лекарят: на момченцето ще бъде направена аутопсия, но по всяка вероятност това, че е паднало от количката, няма връзка със случая. Просто странно, плашещо съвпадение. И да го каже на майката, няма да помогне. Тя имаше свое виждане: двама млади мъже бяха убили най-скъпото, което притежаваше. Не мислеше за тях. Не мислеше за каквото и да било, просто оставяше времето бавно да отмине. На моменти, доста рядко, премигваше; клепачите й се затваряха бавно и трудно се плъзваха обратно нагоре.
	— Не искате ли да седнете?
	Тя се свлече леко върху стола. Светлото палто вече не приличаше на дреха, а на голямо парче ленено платно, хвърлено върху раменете й.
	— Разкажете ми всичко, което се сетите за външния им вид — помоли той.
	— Не се сещам нищо — отговори тя вяло с безизразен глас. Не беше изключено да е дрогирана. Някой безпомощен лекар не бе понесъл да гледа болката й.
	— Опитайте — подкани и той. — Възможно е да извикате отделни фрагменти в паметта си, ако се напрегнете.
	— Да се напрегна? — Думата я накара да повдигне глава и да го изгледа невярващо. Едва имаше сили да се държи изправена на стола. — Защо да ви помагам? — попита със слаб глас.
	— Защото говорим за двама мъже, които трябва да почувстват колко е сериозно стореното. Няма да можем да ги осъдим за смъртта на сина ви, но нека поне се уплашат, та да попречи да се случи отново.
	— Не ме засяга — отново вдигна глава и го погледна.
	— А това, което казвате… дори и самият вие не си вярвате. Дори отсега нататък да убиват по едно бебе на седмица, не ме интересува.
	Той търсеше с какво да я извади от вцепенението й.
	— Сега не — отвърна, — но да речем след година. Ще се измъчвате при мисълта, че не сте опитали, че те все още се разхождат наоколо, сякаш нищо не се е случило.
	Тя се изсмя уморено. Сейер стана и отиде до прозореца, както правеше често. Водата течеше в равномерен поток. Неизменно една и съща, тя носеше посланието, че нещо ще остане непроменено, дори след като всички си отидат. Ще тече нататък, ще се вълнува при поривите на вятъра, ще се удря в камъните солена и бурна.
	— Седите тук — обърна се той и я изгледа, — следователно сте решили, че можете да помогнете. Защо инак ще дойдете? Аз бях изгубил надежда. Пропиляхме много време.
	Думите му привлякоха вниманието й.
	— Не — заекна тя. — Мисля, че съм се надявала на обяснение. Нали винаги има обяснение?
	— Обяснение ли? — Все едно той имаше такова. Поклати бавно глава.
	— Можете да ми помогнете — настоя той тихо. — Макар аз да не мога. И заради това се чувствах неудобно да ви моля да дойдете. Но ако оставите нещата недовършени, най-вероятно впоследствие ще съжалявате и тогава ще ви бъде по-трудно да си спомните.
	— Единият носеше шапка — вяло и с неохота проговори тя.
	— Шапка? — повтори той бързо. — Нека позная. Била е червена?
	Забеляза нещо като мимолетна усмивка на устните й.
	— Не, беше синя. С бял надпис. И малък бял кръст. Чувате ли? Бял кръст!
	Той усети как ледът леко се пропуква. За първи път тя се отпусна.
	— Караха малка зелена кола. Единият беше висок и много слаб, с дълги крака. И жълта риза. Не видях косата му, защото цялата бе скрита под шапката. Беше много красив, със светли очи, сини или зелени. Носеше широки панталони. Спомням си, че ги забелязах, когато той тичаше към колата — вееха са около него. Беше с черни обувки.
	Сейер седеше със зяпнала уста. Тя направи описанието уверено. Младежът явно изглеждаше точно така.
	— А другият? — заекна той. Същевременно един часовник започна да тиктака в главата му.
	— Другият беше по-нисък и по-дебел. Светла коса, прилепнали дънки, маратонки. Тъкмо той се опита да спре количката — добави тя изведнъж. — Но не я стигна.
	Нещо звучеше странно познато. Какво имаше в казаното от нея? Защо нещо мигновено го подразни: оставаше на заден фон, но сякаш се обаждаше: тук съм, за бога, не ме ли виждаш!
	— Възраст ли? — прошепна, опитвайки се да разгадае странните сигнали, които се въртяха из ума му. Помисли си: „Ако поема дълбоко въздух, ще изчезне“. Затова остана задълго почти без кислород.
	— Осемнайсет — двайсетгодишни може би.
	Записваше си информацията с кратки ключови думи. И усета хубавото чувство, което настъпва, след като точките и линиите дълго и неприятно са се въртели пред очите му и накрая придобиват форма — ясна, доловима, почти красива. Нещо топло ромолеше през тялото му и той чувстваше, че го обича.
	— Да си спомняте нещо по-точно около колата?
	Той се напрегна да сниши гласа си до безпристрастно ниво, но не беше лесно.
	— Не разбирам от коли — отвърна тя тихо. — Всички ми изглеждат еднакви.
	— Все пак малка кола?
	— Да. Малка, стара кола.
	Той отново си записа.
	— Този град не е голям. Ще ги намерим — прозвуча като обещание.
	— Тогава сигурно ще сте доволни — усмихна се тя.
	За няколко секунди мислите й се бяха отдалечили от мъртвото дете и се появи първото чувство за вина — откри, че можеше да го забрави за кратък период. Какво предателство!
	— В момента му правят аутопсия — обясни тя жлъчно. — А когато приключат, аз няма да имам думата. Представете си, че сгрешат?
	— Имате предвид относно причината за смъртта? Те са специалисти. Редно е да им имате доверие.
	— Хората непрекъснато правят грешки — прошепна тя. — Аз не биваше да пускам количката.
	— Нападнали са ви — напомни й той.
	— Не — възрази тя уморено. — Грабнаха чантата, това беше всичко. Старата чанта, сякаш беше важна. Четиристотин крони. А аз пуснах количката, въпреки че бяхме при морето. Не разбирам.
	— Защо не съобщихте незабавно за нападението?
	Не му харесваше, че зададе въпроса, но той сякаш сам си проправи път.
	— Струваше ми се толкова незначително. Бях погълната от момченцето си, от писъците му. А и — погледна го, — какво щяхте да направите вие? Да регистрирате кражбата? До даден момент, в който щяхте да затворите случая поради недостатъчни доказателства?
	— Да — призна той. — Но обществото ще се разпадне, ако спрем да съобщаваме за нередните неща. Не бива да се притеснявате за обема на работата ни, просто трябва да кажете, ако нещо се случи. Нали колкото повече са съобщенията, толкова по-голям е шансът за увеличение на субсидиите. Всъщност носите отговорността да докладвате за подобни инциденти.
	Тя издаде звук, наподобяващ смях, не той все пак се поколеба.
	— Не се смея на вас — поясни тя. — Смея се на всичко останало: появяваме се тук, не можем да направим нищо. Но защо оставаме?
	Тя се изправи. Нямаше чанта и ръцете й се движеха около тялото, сякаш търсеха дръжката на количката. При вратата спря.
	— Знаете ли кое е най-лошото?
	Сейер поклати глава.
	— Той си няма име.
	Тръгна надолу по коридора, но се обърна за последен път.
	— Така и не успях да реша как да го кръстя. Това е наказанието ми.
	Гърбът й се изгуби зад вратите на асансьора. Той влезе в кабинета и затвори вратата с трясък. Най-сетне! Един светъл и един тъмен в зелена кола. Зип и Андреас!


	Двама сержанти потеглиха, за да доведат Сиверт Скорпе. Майка му стоеше на вратата и ги наблюдаваше с нарастваща тревога.
	— Той винаги се прибира нощем — увери ги тя.
	Те направиха няколко обиколки на града с колата да го търсят. Сейер помоли да му съобщят незабавно, ако го намерят. И си тръгна за вкъщи. Спря на една бензиностанция „Шел“, за да налее бензин. На касата взе и един диск на Сара Брайтман*, „Nice Price“**. От свръхнатоварения трафик се разнасяше равно бръмчене, но той почти не го чуваше. Докато шофираше, си припомняше работния ден. За него той се състоеше от установени похвати за справяне с дребни или големи събития. За някого се случваше най-лошото и това оставяше отпечатък и върху него, но все пак той можеше да се справи и да го бутне в архива. Дали е направен от материал, по-различен от другите? Мнозина не биха се справили с неговата работа, с всичко, което той бе преодолял по пътя към поста главен следовател. С какво ли не се сблъска: пиянство и дандании, повърнато по цялата униформа; груби подмятания: „Проклето ченге, шибана полицейска гадина!“ Проблемите с рецидивисти — хора без воля, сили и възможности. И още по-зле, макар и рядко, но сблъсък с хора без скрупули, угризения или страх. Макар да смяташе, че е запазил по-голямата част от човечността си, все пак бе в състояние да изолира всички служебни проблеми. Да седне и да се нахрани; да остави всичко зад себе си, както бе казал Робърт; да поспи половин час на дивана. Нощният му сън бе рядко нарушаван и то от някой сърбеж по лакътя или коляното. Радваше го, че екземата се подобряваше. След като заключи отвътре и Колберг изпълни ритуала по посрещането, той видя Сара — само по потник и бикини, с разрошена коса и зачервени бузи.
	[* Сара Брайтман — британска певица и актриса, родена през 1960 г. в Бъркхамстед, Великобритания. — Бел.прев.]
	[** „Nice Price“. (англ.). — „Добра цена“. — Бел.прев.]
	— Какво има? — попита несигурно.
	— Йога — усмихна се тя. — Направих няколко упражнения.
	— Без дрехи? — поколеба се той.
	Тя започна да се смее, обяснявайки колко е трудно да направиш челна стойка с пола на главата си.
	— Добре е да научиш няколко упражнения. Мога да ти помогна.
	— Не искам да стоя на главата си — възрази той.
	— Страхуват се от нова перспектива ли?
	Той сви рамене. Не е ли доста късно? Вече бе минал петдесетте.
	— Случи ли се нещо вълнуващо? — попита тя, докато нахлузваше обратно полата и блузата си. Той не искаше да я зяпа как се облича, затова отиде в кухнята и запали светлината над печката. Тя дотопурка боса.
	— Не — отвърна той спокойно. — Не и вълнуващо.
	Нещо в гласа му я разтревожи.
	— Робърт — продължи той тихо, — вече не е сред живите.
	Сара сбърчи чело:
	— Гаджето на Анита ли?
	— Намерили са го в килията му.
	— Как? — попита тя с професионален интерес. В процеса на своята работа тя също бе преживяла подобни неща. Може би често.
	— Накъсал една риза на ивици и се обесил с нея. На дръжката на шкафа за дрехи.
	Той отиде във всекидневната. Извади диска от джоба на якето си, сложи го в плейъра и намери любимото си парче: „Who wants to live forever?“* Вече имаше петстотин тридесет и седем диска, всичките с жени изпълнители. Седна тежко. Замисли се колко решителност се изисква да се обесиш, застанал на колене; цялата тази воля, която той можеше да използва за един нов живот. Колберг дойде бавно и легна в краката му. Той се наведе напред, обви огромната кучешка глава с ръце. Вгледа се в черните очи. Пипна носа му. Беше както трябва — влажен и хладен. Повдигна меките като коприна уши и надникна. Изглеждаха наред и не миришеха. Прокара пръсти през гъстата козина, по-дълга и по-лъскава от когато и да било, червеникавожълта с няколко по-светли пръски, само муцуната му беше черна, изпъстрена със сребристо. Ноктите, нормално дълги, не пречеха. Накратко, беше добре. Липсваше му единствено възпитание.
	[* Who wants to live forever? (англ.). — Кой иска да живее вечно? — Бел.прев.]
	— Грамаден си — прошепна той, — но не си твърде умен.
	Кучето помаха с опашка, изпълнено с очакване. Той нямаше кучешки бисквитки, затова Колберг отпусна глава и тя падна върху стъпалата му с цялата си тежест. Сара се появи на вратата с пакет спагети в ръка.
	— Какво правите вие в такива случаи? Когато се случи подобно нещо?
	Той въздъхна.
	— Обичайното. Случилото се ще бъде разследвано като така наречения „подозрителен смъртен случай“. Техникът ще направи снимки на килията. Ще разпитат служителите в затвора за това как е изглеждал, дали килията е била заключена, дали е възможно някой да е влязъл, дали е бил депресиран и дали е получил помощ от лекар. После ще прехвърлят случая на „Съдебна медицина“.
	— Чувстваш ли вина? — попита тя тихо.
	Той сви рамене. Чувстваше ли?
	— Той ни съдействаше добре — отговори замислено. — Навярно прекалено добре. Искаше всичко да свърши бързо. Имаше планове. Дори хапна, за първи път от доста време. Аз не работя в затвора, но трябваше да разбера.
	— Не можеш да четеш мисли — възрази тя.
	Той я погледна:
	— Ти щеше да разбереш, нали?
	Тя се облегна върху рамката на вратата.
	— Изгубила съм редица пациенти.
	— Да.
	— Но си прав. Щях да изостря вниманието си. Често те сякаш разцъфват и същевременно кроят планове за самоубийство. Защото най-сетне са направили своя избор и виждат края на отчаянието си. Когато пациентите се обърнат към нас и поискат да им намалим лекарствата или молят за свободен достъп навън, обикновено сме нащрек. Но Робърт не е бил психиатричен пациент, а задържан.
	— Може би все пак научих нещо.
	— Ти не си лекар — опита се да го успокои тя. — Родителите на Анита уведомени ли са?
	— Говорих с бащата. Много се разстрои. Надява се не те да са причината. Не таят желание за отмъщение. Едва ли са им останали сили за това.
	Тя изчезна в кухнята и той чу как в тенджерата започна да тътне, когато водата наближи да заври. След десет минути тя извика. Той си изми ръцете и седна. Известно време се храниха мълчаливо. Беше му приятно да мълчи край Сара. Тя можеше да живее свой собствен живот, въпреки че той седеше на един метър от нея. Имаше способността да мисли за своите си неща, без да го включва. Правеше куп смешни физиономии, докато разсъждаваше наум. Той й хвърляше по някой бърз поглед всеки път, когато се пресегнеше за сол или пипер. Настърга си обилно пармезан върху спагетите.
	— Сара, работата ти е да караш хората да говорят — за себе си, за трудните неща. Как го постигаш?
	Тя се усмихна объркана.
	— Провел си стотици разпити. Не ми казвай, че не знаеш как да си вършиш работата.
	— Знам, но се случва да блокирам с някой човек. Седя и знам, че той знае! А просто не съумявам да го изкопча от него.
	— Случва се и с мен.
	— И все пак. Какво правиш, за да стигнеш до тях?
	— Всичко е въпрос на време — отговори тя.
	— Но аз нямам време! Едно осемнайсетгодишно момче е изчезнало вдън земя, а приятелят му е толкова уплашен, че почти припадна върху бюрото ми. Но стиска уста като Ингрид, когато се опитвахме да й дадем рибено масло.
	— Има порта към всяка градина — подхвърли тя загадъчно.
	Той се усмихна против волята си.
	— А ако срещнеш изключение, тогава трябва да прескочиш през оградата.
	— Аз съм полицай. Длъжен съм да следвам определени правила.
	— Въображението е хубаво нещо.
	— Нямам ли въображение?
	— Имаш, естествено, но трябва да го използваш. Колко пъти е бил при теб?
	— Два.
	— И къде седите?
	— В кабинета ми. Имаме нужда от авторитетна рамка, за да усети колко сериозни са нещата.
	Тя взе шишето с кетчуп и го разтърси силно.
	— Покани го на по бира. Отидете в кръчмата, където са били с Андреас. Седнете на същата маса. Облечи си нещо друго — дънки и кожено яке. Защо не оставиш косата си да порасне малко, Конрад, представям си как ще се накъдри при ушите, ако само й позволиш.
	Той ококори очи.
	— Какво ви става на вас, жените, с тези къдрици? — попита учуден. — Остави чиниите. Ще ги измия, като се прибера.
	— Ще отскоча до татко — тя изведнъж смени темата. — Трябва да проверя дали има храна в хладилника.
	Пак онази дума, която винаги го караше да се чувства смутен. Татко. Леко, добре познато пробождане.
	— Той как приема това, че изведнъж започна да остава сам за толкова дълго?
	— Съвестта ли те гризе?
	— Може би има повече нужда от теб, отколкото аз.
	— Ти нямаш ли нужда от мен? — попита Сара бързо.
	Той я изгледа объркан.
	— Имам, естествено. Попитах просто защото той е болен. Аз все пак се справям сам.
	— Така ли?
	Не разбираше какво цели тя. Забрави, че трябва да се храни. Седеше и търсеше нещо в лицето й, след това в купчината бели спагети, търсеше нещо, което да му подскаже правилния отговор. Разбира се, че има нужда от нея. Но не спираше да мисли за баща й, който страдаше от множествена склероза и седеше сам в инвалидния си стол. За това, че бе отнел Сара от него. Е, не през цялото време, но за все по-дълго и по-дълго.
	— Имам ужасна нужда от теб — отвърна неловко.
	— Повече отколкото баща ми — заяви тя твърдо. — Имаш нужда от мен повече отколкото баща ми. Кажи го високо!
	Той мълчеше. Опитваше се да прецени какъв ще е животът му, ако тя внезапно изчезне. Вътре в себе си бе подготвен за това. Държеше ли се резервирано? Мислеше ли си, че тя скоро ще си тръгне, колебаеше ли се да се отдаде изцяло на връзката с нея? Доколко тя се нуждаеше от него? Беше толкова независима. Изглеждаше способна да се справи с всичко. Или може би греши? Та той не е мъжът, от когото тя има нужда, не и истински. Не му се играе. Рано или късно тя ще открие друг, по-млад. Някой като Якоб, хрумна му. Боже, помогни ми, за какво мисля? Всъщност ревнувам. Ревнувам от всички, които са по-млади и по-дръзки от мен.
	— Извини ме. Аз съм един скучен мъж.
	Седеше и я гледаше леко объркан. А в очите й видя нещо, което го остави без дъх. Една поразителна нежност. Наведе глава. Стана прекалено трудно за него. Продължиха да се хранят мълчаливо. Но сега той беше в главата й, забеляза го. После изми грижливо чиниите под чешмата. Телефонът иззвъня. Чу се нетърпеливият глас на Якоб, смесен с атонален шум. Сейер крещеше в слушалката.
	— Не чувам! Можеш ли да намалиш тази дандания! От вкъщи ли звъниш?
	— „Джаз от ада“! — викаше Якоб. — Франк Запа. Дандания ли го наричаш?
	Сейер чу, че слушалката вече е сложена на по-стабилна основа. Шумът изчезна.
	— Бях у приятелката на госпожа Винтер — пухтеше той. — Конрад! Има нещо в тази жена. Да, извини ме за израза, но се чудя дали чисто и просто не е откачена.
	— Аха — Сейер чакаше продължението.
	— Отиди да говориш с нея!
	— За какво?
	— Тя знае нещо. Случило се е нещо странно. Не, не мога да го обясня. Но както майка ти казваше: просто го знам!
	— Късно е… — започна Сейер. — Имам да свърша други неща. Родителите на Робърт…
	— Да, но тя идва, обажда се, от устата й излизат странни съобщения: че знае къде е той, че той няма да живее много дълго и бог знае още какво. Трябва да провериш!
	— Казала е, че знае къде е той?
	— Без да споменава името му. Но знае. Трябва да говориш с нея. Не, в действителност нямам теория, просто смятам, че е странно. Пък и тя го познава, той е син на приятелката й.
	— Но нали ти беше там? Откри ли нещо, или не?
	— Открих, че трябва да говориш с нея. Да усетиш същото, което и аз усетих, разбираш ли?
	Не можеше да пренебрегне нито пламенността на Скаре, нито силната му интуиция. Кучето му отправи продължителен поглед и една-две секунди той се поколеба, преди да се реши и да извика. Колберг се изстреля през стаята подобно на светкавица от вълна. Сейер потупа Сара по бузата за довиждане и тръгна да слиза по стълбите на тринайсетте етажа. Кучето се колебаеше при всяко стъпало. Той спря, погледна тежкото тяло и осъзна, че възрастта е на път да го застигне. Може би е редно да му спестява всичките тези стъпала. И ти не си вечен, промърмори. Излязоха на светло. Той спря отново.
	— Стар си — гледаше го право в черните очи. — Наясно ли си? — Колберг чакаше търпеливо. Нещо важно можеше да се появи. Парче сушена риба, например.
	— Не — промърмори Сейер. — Нямам нищо за теб.

>
	* * *

	__Сънувах ужасен сън: как се събуждам долу, в избата, просната на пода, премръзнала и натъртена. Боли ме главата, някакъв тъп чук удря ли, удря. Изправям се тромаво на крака и излизам, олюлявайки се. Стигам до стълбата и забелязвам нещо да лежи на пода под покривало. Някой е изхвърлил боклука си в моята изба! Каква безочливост! Трябва да мина през него. Тогава виждам през найлона две мъртви очи и зяпнала беззъба уста. Искам да изкрещя, но от устните ми не се отронва и звук. Когато най-накрая се свестих в леглото си, главата все още ме болеше до пръсване. Събудих се, защото на вратата се звънеше. Помислих си, че е Руни и реших да не отварям! Но все пак отидох, приближих се до вратата с отмалели крака. Главата ми тежеше така, че трябваше да я подпирам с ръка. През шпионката на вратата видях мъж, много висок и с посивяла коса. Не приличаше на търговец или нещо подобно. Стоях неподвижно и слушах часовника, който удари кръгъл час. Тази върволица пред вратата ми започваше да ми лази по нервите. Преди никой не идваше, какво ставаше сега?__
	__Позвъни отново — решително и дълго. Глас в главата ми ме посъветва да отворя. Може би е погледнал през прозореца и е видял, че съм си вкъщи, както правеха постоянно. Бях намерила за втори път градински стол, придърпан към стената. Ако не отворех, нищо чудно да разбият вратата, трябваше да го предотвратя. Всички са по петите ми, разбирате ли ме? И този противен сън все още тегнеше над мен. Надявах се, като отворя, да изчезне. Когато чуя истински глас. Отворих леко вратата. Вероятно имах температура. Усещах, че страните ми горят.__
	__— Ирма Фюнер?__
	__Гласът беше много дълбок. Изречено с плътния нисък глас, името ми звучеше красиво. Очите му бяха тъмни и ясни, не мигаха. И ме гледаха твърдо. Не се помръднах, само се взирах в него. Дълбоко вътре в бодящата ме глава нещо жужеше, нещо много важно. Че трябва да изчезвам! Че трябва да се оставя, да се предам. Жужеше ли, жужеше. Напрягах се да разбера какво искам. Исках всичко. Да изпадна в паника, да се срина. Да заспя завинаги.__
	__— Всичко наред ли е?__
	__Не отговорих, само го зяпах. Мъчех се да се отърся от съня. Исках да изляза навън при този мъж. Накрая кимнах, без да отварям по-широко вратата, само кимах ли, кимах. Никога не съм била от онези кимащи кукли, помислих си и изведнъж се ядосах. Не на сивия мъж, а на Ирма.__
	__— От полицията съм — представи се, докато продължаваше да ме гледа сериозно. Стори ми се, че той би ми помогнал. Че би разбрал. Хванах се за главата. Тогава той се усмихна. Ставаше различен, когато се усмихнеше, набръчканото му лице се озаряваше. Красив е, осъзнах, и толкова висок, че за да влезе в кухнята, му се наложи леко да си наведе главата. Къщата е стара. Сега строят различно, но Хенри не беше едър, а самата аз съм дребна. Движа се плавно, това нали ви го разказах. Сега се шмугнах след него към кухнята. Харесваше ми да топуркам меко след този висок мъж. Той се огледа. Посочи към един стол. Поканих го с движение на ръката.__
	__— Какво се е случило? — попита спокойно.__
	__Имаше вид на човек, който разбира много. Но това бе невъзможно, странно. За миг се поколебах дали да не разкажа съня си, но се отказах. Само бих го смутила. Затова не отговорих. Продължавах да стоя с глава, подпряна на ръката ми. Другата поставих на стомаха си. Страхувах се да не би торбичката да се отвърже и да падне на пода изпод роклята. Определено трябваше да спестя подобно изживяване на този хубав мъж.__
	__— Какво се е случило с главата ви?__
	__За миг го гледах объркана, докато съобразявах как би могъл да знае. Поставих ръката си пред очите и видях, че е окървавена. Между пръстите ми лепнеше. И тогава разбрах, че продължавам да сънувам — че мъжът до масата не е истински, а само сън. Продължих играта, все някога всички сънища свършват, затова разказах всичко, както си беше: че един крадец е нахлул в дома ми и ме е ударил с нещо долу, в избата. Измъкнал се е. Аз съм си легнала. Не, не съм успяла да видя дали е взел нещо от къщата. Не, не съм видяла лицето му; там, долу, е тъмно. Той слушаше търпеливо. Попита искам ли да съобщя за влизането с взлом.__
	__Да съобщя? Дори не ми е хрумвала подобна мисъл, така или иначе те няма да предприемат нищо. После той стана и започна да обикаля наоколо. Отиде до прозореца и погледна навън.__
	__— Имате красива къща — отбеляза учтиво. — С красива градина и прекрасна беседка. Позволих си да направя една обиколка.__
	__В гърдите ми леко забумтя, сякаш някой хвърляше здраво дърва в печка. Кошмарът скоро щеше да приключи, защото вече ми се струваше, че както стои там, с гръб към мен, очертанията му започват да стават неясни. Но изведнъж той се обърна и част от дружелюбността му вече липсваше. В гласа му се долавяше нотка на заповедност.__
	__— Трябва да съобщите — каза. — Прозорецът на избата ви е счупен. Отстрани лежи голям камък. Онзи тип се е промъкнал през прозореца. Ще сляза долу и ще погледна. Вероятно е оставил следи.__
	__Тежко се опрях на масата. Същевременно разбрах, че сънят е свършил, защото сънищата винаги свършват точно преди голямата катастрофа. Опитвах се да се сетя каква е голямата катастрофа и си спомних за трупа в избата. Купчината боклук там, долу. Естествено, че ще я види, ще се качи обратно и ще каже: „В избата ти лежи мъртъв човек, Ирма. Знаеш ли кой е?“.__
	__Напрегнах се да помисля ясно. Знаех ли? Андреас Винтер. Синът на Руни. Явно кошмарите бяха много. А наред с тях съществуваше и една действителност, която се опитвах да си спомни, но тя се намираше много далеч. Дали би ми повярвал, ако му разкажа какво се случи? Какво се случи в действителност? Не, не би повярвал. Ще ме погледне като побъркана, а аз не бях. Не съм. Просто съм толкова уморена.__
	__— Не — отговорих и се учудих от твърдостта на гласа си, — оставете. Нямам сили да се занимавам с това. Синът ми ще смени стъклото. Ингемар. Ще дойде, ако му се обадя.__
	__— Нападнали са ви — възрази тон. — Гледаме на случилото се като на сериозен инцидент. Настоятелно ви моля да съобщите за него.__
	__— Аз решавам — отсякох. — Това е моята къща.__
	__Тогава той ме погледна и върху лицето му започна да изгрява любопитство. Аз, старицата, и този хубав мъж по средата на кухнята ми. Да можеше Руни да види!__
	__— Къде е стълбата към избата? — попита.__
	__Не отговорих. В действителност той стоеше върху нея, беше стъпил върху капака и с двата крака. Обути в хубави черни обувки. Погледна навън в коридора. Сигурно си мислеше, че там има стълба.__
	__— Главата ме боли — оплаках се. — Искам да си полегна малко. Не се чувствам съвсем добре.__
	__— Ще ви заведа на лекар — продължи той. — Някой трябва да погледне тази рана.__
	__Ококорих очи при тази перспектива.__
	__— Нищо ми няма. Здрава съм като кон. Лекарят ми го казва.__
	__— Сигурно — съгласи се той, — но са ви ударили по главата.__
	__— Ще взема един „Стесолид“ и ще си легна. Не съм някоя мимоза. Мога да издържа на един удар.__
	__Последното го заявих с гордост.__
	__— Предполагам, че е така. А и аз не мога да ви принудя.__
	__Настана тишина. Местеше поглед из стаята, към прозореца, към дърветата отвън, които започваха да жълтеят. Не оставаше много.__
	__— Търся Андреас — каза той тихо.__
	__За момент дойдох на себе си и кимнах.__
	__— Андреас Винтер. Синът на Руни — уточни той. — Познавате го. Какво мислите, че се е случило?__
	__Търсех подходящ отговор. Онова под найлона — него навярно имаше предвид. Всички говореха за младия мъж с благоговеен глас, сякаш обществото е изгубило нещо незаменимо. Прииска ми се да изсумтя презрително, но се спрях.__
	__— На момчетата им хрумват какви ли не странности — отговорих уклончиво. — А той, предполагам, не се различава от другите.__
	__— Напротив. Познавате ли приятеля му?__
	__— Имате предвид Зип.__
	__Замислих се през блъскането в главата си.__
	__— Руни е споменавала за него, но не го познавам.__
	__— Имам подозрението, че, както казвате, може да им е хрумнало това-онова.__
	__Изгледа ме с плашеща проницателност.__
	__— Ще разбера какво е.__
	__Да, но тогава аз отдавна ще съм изчезнала там, където няма да може да ме стигне. Вече бях тръгнала, усещах как подът леко се поклаща. Тогава той се изправи и лицето му се озова съвсем близо.__
	__— Сега само ще отскоча до избата да погледна.__
	__Стигах едва до гърдите му. Чувствах се нелепо, но сега на всяка цена щях да накарам този мъж да напусне къщата ми. За бога, не може да нахлуват със заплахи в чуждите къщи по този начин. Затова казах:__
	__— Не, не, оставяме нещата така! Нямам сили да се занимавам с това. И, предполагам, решението е мое. Както споменах, не съм се обаждала да съобщя за случилото се. Ако имах нужда от помощ, щях да помоля за нея!__
	__Той не се усмихваше, само ме гледаше.__
	__— Според мен имате нужда от помощ. Не всички молят за нея.__
	__Поклони се леко и тръгна към вратата. Там се обърна за последен път. Не се усмихваше, изглеждаше сериозен и доста решителен, когато каза:__
	__— Ще изпратя някого. Довиждане, госпожо Фюнер.__


	__Но ще бъде прекалено късно. Аз тръгвам. Няма да ме съдите, вие не бяхте там! През целия си живот съм преценявала хората спрямо това какво би трябвало да са, а не онова, което всъщност представляват. А сега е прекалено късно. Дойдох на земята и обърках всичко. Скоро ще навърша шейсет. Нямам сили да започвам отначало, прекалено тежко е. Когато човек разбере всичко, за какво да живее тогава? Точно сега ме обзема странно чувство, стоя тук и се каня да напусна къщата, която ме е крила през всичките тези години. Подритвам с крак пътеката настрани и отварям капака. Викам надолу:__
	__— Тръгвам, Андреас. Ще оставя вратата отворена!__
	__Вървя из града в кафяво палто. Вървя, обзета от спокойствие. Не както обикновено, обхваната от ужас, че съм забравила нещо важно — я открехнат прозорец, я запалена свещ. Духа; лек ситен дъждец се удря на вълни в лицето ми. Има нещо тъжно във всичко наоколо. Тежките корони на дървета, които се предават; боклукът по улиците; бяла хартия, омазана с кетчуп; бездомни кучета. Не харесвам кучетата, особено хилавите. Изглеждат страхливи и постоянно просят. Бъди смела, Ирма! Не съм отчаяна. Ходила съм на театър и чувствам същата празнота, която човек изпитва, когато пиесата е била слаба. Беше изгубено време. Сега знаете всичко. Но фактът, че четете това, не променя нищо. И все пак, когато прелиствате вестниците, помислете какво казах: не бива да вярвате на всичко, което пише. Не бива да вярвате на никого.__
	__Мисля си за майка и татко. Все още стоят пред жълтата къща. Сега обаче не махат. Не, би било равнозначно да признаят, че съм права. И после, накрая, мисля за Зип. Дали ще съумее да се събуди и да вземе живота си в ръце. Да намери нещо истинско. Да види бледото септемврийско слънце, когато свети ниско в короните на дърветата, а сухите листа бавно се превръщат в чисто злато. Е, не сега, защото започва да вали, но утре, да речем. Но никой не го е научил, както никой не научи мен. Къщата свети зад мен. Според Хенри тя е построена върху глинеста почва и е въпрос на време и достатъчно дъжд, за да се отлепи и да се свлече.__

>
	* * *

	Сблъсъкът с кучето го изпрати с трясък срещу стената. Погали нежната задна част на главата му. Ослуша се навътре в апартамента. Дали тя е облечена? Дали пуши хашиш?
	Със задоволство установи, че говори по телефона. С приятелка, вероятно — хихикаше като момиченце. Той се опита да спре танцуващото куче и закачи якето си. Отиде в кухнята и си изми ръцете. Отвори хладилника и погледна. Колберг го последва с тихи стъпки и застана в стройна стойка „мирно“. „Стоя напълно неподвижен, казваха тъмните кучешки очи, не скрибуцам и не прося, само адски се лигавя“. Той извади храната и я постави върху кухненския плот. Две студени наденици, обвити в найлон, твърдо сварени яйца, нещо в купа, пасирано, може би ошав. Прошепна „седни“ на кучето и помаха с едната наденица. „Трябва да се свържа с медицинската сестра, която прави домашни посещения — помисли си той. — Ирма Фюнер има нужда от преглед. Може би дори хоспитализиране“.
	— Не, да не си луд? — чу от всекидневната. — Разкажи ми още. Всички подробности. — После ново хихикане. Той пое лапата, която му подаде кучето, и протегна едната наденица. Отряза филия хляб и наряза яйцата. Посоли ги.
	— Точно това не ми харесва. Харесва ми да играя — чу отново.
	Наостри уши. С кого говори тя?
	— На запалени лампи, естествено. Мислиш, че ме е срам ли? Не, не съм на двайсет. Достатъчно възрастна съм да ти бъда майка.
	Сейер стоеше с туба майонеза в ръка, сякаш замръзнал в движение, и вече слушаше, без да се притеснява. Изглежда не е чула, че се е прибрал. Ами, трябва да е чула, данданията от Колберг се чуваше няколко етажа надолу.
	— Но ненаситността е толкова възбуждаща, съгласна съм с теб. Невинаги обаче. Е, да. Абсолютно.
	Сейер вдигна другата наденица. Объркването му отвори място за мъничко садизъм. Започна да я поклаща високо над главата на кучето. Колберг се опитваше да схване каква е играта. Пробва да се изправи на два крака, но беше прекалено тежък. Седемдесет килограма и ниска точка на тежестта. Затова падна и задраска с нокти по крачола на стопанина си. Той му даде наденицата. Сложи майонеза върху яйцата.
	— От време на време изпитвам потребност да съм малка. Малко момиченце. Това е най-хубавото, което мога да си представя.
	Сипа си мляко в една чаша. Малко момиченце? Няма ли да свърши най-сетне? Не мирише ли малко на хашиш? Изведнъж се почувства толкова уморен. Но се пренастрои. Помисли си: „Отивам в хола. Искам да гледам новините“. Тя седеше до масичката със слушалка, притисната здраво под брадичката. Чу го, обърна се и му намигна хитровато. Той искрено се обърка, филийката яйце се плъзна по чинията и се насочи към ръба. Колберг легна отстрани, ноздрите му слабо вибрираха. Сейер се съсредоточи върху кръгчето яйце.
	— Трябва да затварям — каза изведнъж Сара. — Мога да се обадя пак, когато имам нужда от теб, нали?
	Усмихна се на стената над масичката с телефона — там, където той беше окачил календар и стара диплома от стрелбището. Беше отличен стрелец.
	— С какво съм облечена?
	Тя се огледа от горе до долу — носеше зелени кадифени панталони и карирана фланелена риза.
	— С красива червена рокля от чиста коприна без ръкави. И съм златистокафява. Тъкмо се връщам от Израел. Говориш с еврейка. Някога бил ли си с еврейка?
	Сейер, тъкмо отхапал от филийката, сега опита да я преглътне. Погледна кучето и изведнъж се зарадва, че то не разбира. Включи телевизора и вторачи поглед в екрана, в лицето, което четеше новини. Но той не ги чуваше, защото беше намалил звука. Беше го направил от чиста учтивост. Но сега си науми да го увеличи до дупка и да я принуди да хлопне слушалката. На екрана течеше война. Военен самолет излетя от един кораб и се стрелна в небето като светкавица от метал. Почувства ускорението, както си седеше на стола.
	— Лека нощ, скъпи.
	Сара приключи разговора. Приближи се и подпря дупе на страничната облегалка на фотьойла му.
	— Не видя ли, че има печено говеждо в хладилника? — попита учудена.
	Говеждо? Не бе видял подобен деликатес; беше я слушал, напълно объркан. Освен това яйцата бяха отлични. Малко повече холестерол, наистина, но пък богати на протеини, а той имаше нужда от тях, за да поддържа мускулната си маса.
	— С кого говори? — попита безизразно.
	— Със секс телефона — отговори тя и се засмя, отмятайки настрани дългия си бретон, без изобщо да се смути.
	Той мълчеше. Всъщност изобщо не беше гладен.
	— Беше ми скучно. Нямаше те.
	— Знаеш ли колко струва? — изтърси той.
	И тогава тя започна да се смее. Имаше изненадващ, силен смях. Той не разбираше на какво се смее. Всъщност май му се искаше да остане сам.
	— И откъде знаеш ти, мили ми мъжо, че секс телефонът е страшно скъп?
	Не отговори, просто седеше там като глупак. Тя го целуна по щръкналата сива коса.
	— Звъняла съм много пъти. Мога да си платя. Печеля повече от теб — и се разсмя още по-силно.
	— Но — заекна той, — защо?
	— Забавно е. От другия край седи жив човек. — Наведе се напред и прошепна в ухото му. — Трябва да опиташ някой път!
	Той продължаваше да зяпа филийката яйце. Беше въпрос на време Колберг да я грабне.
	— Къде намери номера? — попита объркан.
	— Във вестника. Има голям избор. В зависимост от предпочитанията ти. Не си ли любопитен?
	— Не.
	— Дават ти всичко, което пожелаеш; което е възможно да бъде изпратено по кабел все пак. А то не е малко!
	Той вдигна филийката. Отхапа и задъвка бавно.
	— Замръзнал си — отбеляза Сара, допирайки ръката му до бузата си. Беше топла като жив въглен.
	— Не е зле понякога да можем да се позабавляваме в този живот, нали?
	Да се позабавляваме? Важно ли е? В Конрад Сейер се всели дявол. Стана от стола и се надвеси над нея с всичките си сто деветдесет и шест сантиметра, а тя стоеше учудена като малко момиченце и гледаше притеснена нагоре към него. Той си помисли: „По-силен съм от нея. Мога да я вдигна и да я отнеса. Дори да се дърпа и да се извива, няма шанс“. Хвана я здраво през кръста и я вдигна от ръкохватката на фотьойла. Тя пищеше щастливо, но той отбеляза с вътрешно задоволство леката следа от паника, докато я пренасяше през стаята като кукла. Спря пред стария шкаф, навярно тежък цял тон и стоял на улица „Гамле Мьолевай“ през всички тези години. Присви колене и събра сили, за да я насади с категорично движение отгоре му. Беше хубаво място. Тя пищеше от смях.
	— Стой мирно — заповяда й и отстъпи няколко крачки. — Ако шаваш, ще се преобърнеш.
	— Искам долу — изпъшка тя.
	— Не може. Тогава цялото това нещо ще се преобърне!
	— Няма да ме оставиш тук — смееше се, докато колебливо се опитваше да се спусне напред към ръба, но спря, когато усети, че шкафът се движи под тежестта й.
	— Не мърдай — повтори той строго. — Ще се нахраня на спокойствие. После ще си направим една дълга разходка.
	Седна и започна да се храни. Колберг скачаше, джафкаше и лудееше; не можеше да познае господаря си. Сара така се смеете, че се наложи да я успокоява от страх да не би шкафът да се наклони и да се сгромоляса на пода. Беше пълен с кристал. Тя прокара пръст по повърхността му. Целият й пръст стана сив.
	— Обичам прах — подразни го тя. — Прахът е малко от всичко. От теб и мен.
	— Малка хулиганка! — подвикна той.

	* * *

	При реката стоеше възрастна жена. Стоеше отдясно на шлепа, който през останалото време функционираше като кафене, но сега беше затворен. Известно време остана загледана в жп гарата на отсрещната страна. Стоеше с изправен гръб, сякаш бе приключила с нещо. После направи няколко крачки и спря отново, горе-долу там, където една стълба водеше навътре във водата. Започна да слиза по стъпалата. На третото стъпало се забави и вдигна глава към моста — дългата, леко наклонена линия от бетон, която свързваше двете части на града. Напред-назад сновяха хора. Пречупените отражения на хиляди светлини блещукаха във водата. Тя слезе още едно стъпало. И тогава направи нещо странно, което би учудило хората, ако някой бе видял. Повдигна палтото си. Старо кафяво палто. После слезе още едно стъпало и водата стигна до над глезените й. Стоеше във водата като парализирана от студа. На площада имаше няколко души, но тя бе толкова тиха: не издаде и най-малък шум, когато най-накрая се остави да падне напред с разперени ръце. Приличаше на голямо дете, което се хвърля в пряспа сняг.
	„What a pity that she won’t live. But then again, who does?“*
	[* What a pity that she won’t live. But then again, who does? (англ.). — Жалко, че и тя трябва да умре. Но пък и на нас няма да ни се размине. — Финалната реплика от филма „Блейд Рънър“. — Бел.прев.]
	Валеше леко. Сара и Сейер вървяха плътно един до друг. Водеха Колберг на къс повод. Ситният дъжд проблясваше по острата му козина. Няколко самотни души ускориха темпото — бяха усетили, че дъждът се засилва. Пресякоха площада по диагонал и продължиха по моста. Сейер предложи да минат от другата страна и да повървят из старите квартали с малките им магазинчета. Крачеха бързо, за да се топлят. Спряха на най-високата точка на моста. Наведоха се надолу. Така прави човек на върха на един мост. Чувства радостта от това да е все още жив. Сара погледна изразителното му лице, силно и красиво. Особено очите му и гъстата коса. Тя зарови чело в ръкава на палтото му и се вгледа във водовъртежите.
	— Уморен ли си, Конрад?
	— Да — призна той. — Случва се.
	— Много работа, а?
	— Както обикновено, но все пак ходя по тази земя вече четиристотин и четиридесет хиляди часа.
	— Много е! — ахна удивена.
	— Мм. Знаеш го Якоб. Обича да си играе. Когато му е скучно, взема джобния калкулатор.
	За момент Сара за замисли за главозамайващата цифра.
	— Сигурно е хубаво да умреш във вода — каза тя.
	— Защо? — поиска да узнае той. Не се обърна, просто се взираше надолу, после отмести поглед наляво към шлепа до брега.
	— Да лежиш неподвижен и да се клатиш нагоре-надолу. Водата да оближе всичко мръсно по теб.
	Да оближе всичко мръсно от теб. Това може би. Но не и това да се удавиш в самия себе си. Да се свиеш, да усетиш как нещо се пръска зад очите ти, а след това и в гърдите, преди да подпухнеш и да се подуеш и всичко в главата ти да експлодира. И накрая, онова перде пред очите, за което бе чувал. Червено и топло.
	— Представи си всички хора, които лежат мъртви под водата — продължи Сара. — За които ние не знаем.
	„Този град е тъжен — помисли си той, — особено когато вали. Сякаш изоставен край брега на опърничавата река“. Но мостовете го впечатляваха, когато ги погледнеше всички заедно: красиво извити конструкции, обвити в блещукащи светлини. Сейер се вгледа назад към площада. Изведнъж пусна ръката на Сара. Тя проследи погледа му надолу към шлепа.
	— Жена — изрече сепнато. — Стои на стъпалото. Водата е до коленете й!
	Пусна кучето. Закрачи с дългите си крака, а тя се втурна подире му. Обувките на Сейер трополяха по асфалта и някои хора започнаха да се обръщат след него. Колберг ги пъдеше с лай; тежкото тяло се клатушкаше, идващите насреща хора се отдръпваха настрани при вида на едрото животно. Сейер наближи края на моста, заобиколи ръба и се втурна към стълбата. За миг се спря да си поеме дъх. Нещо се носеше по водата, нещо солидно и тъмно. Изтича надолу по стълбите и видя тежкото нещо да се поклаща. Потъваше бавно. Леденостудената вода влезе в обувките му, но той не обърна внимание, опитваше се да се ориентира в каква посока да се хвърли, за да я хване.
	Сара извика.
	— Не го прави. Течението ще те повлече!
	Той се обърна наполовина, прецени, че тя има право — нямаше да се справи, щяха да потънат и двамата. Но не можеше да остане безучастен, да стои и да гледа как жената умира. Сара изтича надолу по стъпалата, хвана го за ръката и изкрещя в пулсиращата му глава.
	— Няма да го правиш!
	„Страхува се“, помисли си той учуден. В следващия момент тялото изчезна. Проследи с поглед малко петънце пяна. Видя бурното течение и си помисли: „Сега и аз се давя, както се удави тя“. Вдигна ръце и духна в тях.
	— Беше жена — изрече тихо.
	Потупа се по бедрото и намери телефона си. Колберг стоеше на ръба и лаеше. От всички страни се стичаха хора. „Да стоиш така — мислеше си той, — напълно неподвижен и просто да гледаш как някой потъва. Как може човек да постъпи така?“

	* * *

	Пожарът започна от кухнята. Кафе машината, стояла включена с часове, се бе загряла до червено. Малките пламъци бързо се разраснаха и облизаха пердето с буйни езици. Скоро обхванаха червения стол и пътеката на пода. Сега топлината трептеше в стаята, топеше пластмасата, разни предмети падаха и разнасяха огъня още по-нататък, към следващата и към следващата стая. През прозорците отвън се виждаха яростни пламъци. Един колоездач забеляза трептящата светлина. Пожарната бригада пристигна след седем минути, последвана от криминалните техници. Проправиха си път навътре, претърсиха стаите. Капакът към избата зееше като разтворена паст. Погледнаха надолу. Изтриха потта и чернилката от осветените си лица.
	Беше тъмно като в гроб. Един полицай запали джобно фенерче. Обиколи наоколо с лъча светлина. Долу на пода лежеше нещо сиво-бяло. Дойдоха още полицаи. Стъпиха предпазливо на най-горното стъпало, огледаха следващото, докато светеха с фенерите си, и накрая гласовете им затихнаха. Взираха се в покривалото. Най-долу се наложи да го прескочат и да застанат отстрани. Найлонът, омекнал от топлината, вече не шумолеше. Отгърнаха го. Вгледаха се ужасени в това, което лежеше под него. Някаква невъобразима маса от найлон, коса и кожа. С две думи — нещо неописуемо.

	* * *

	Десети септември.
	От погребението на майка си най-ясно си спомняше звука от сух пясък върху капака на ковчега. Не му излизаше от главата. Отвори прозореца, за да проветри стаята, седна и започна отначало. Върху бюрото му се трупаха различни фрагменти от голямата трагедия. Картината, макар и още неясна, бавно придобиваше форма. Но той не можеше да повярва на собствените си очи. Как се бе случило това. И защо? Извадиха от реката тялото на Ирма на следващата вечер след удавянето. Беше се спряло в стара, прогнила основа под моста, по който минаваше магистралата. Лежеше там и се поклащаше на трепкащата светлина. Речната вода бе измила торбичката, но тя все още стоеше на мястото си под тесния потник. И пожарът. И онова, което намериха в избата. Какво означаваше всичко това? Мисълта, че бе стоял в кухнята й, на няколко метра от него. Спомни си обзелото го усещане, когато стоеше там пред нея. Заключението, което си направи веднага: тя не е съвсем наред.
	И какво от това? Това не му даваше основание да претърси къщата.
	Вдигна поглед при влизането на Якоб Скаре. Зашумоли с документите.
	— Не е за вярване — мърмореше той. Докладът бе изпратен от Съдебна медицина. Отпусна се тежко на един стол. Сейер зачете на глас:
	„Четиримесечно момче е намерено мъртво в леглото. Според аутопсията смъртта е настъпила в резултат на епидурален хематом — кръвоизлив между черепа и твърдата мозъчна обвивка, предизвикан от травма на главата. Този тип хематоми се развиват за определен период от време. Водят до повишено налягане, като кръвоизливът се разпространява към продълговатия мозък, където въздейства на дихателния център. С други думи, детето е починало, защото е спряло да диша. Непосредствено след инцидент детето може да изглежда напълно нормално, без видими симптоми. Дежурният лекар не носи вина за преценката си. Няколко часа след травмата настъпват умора или отпуснатост, частична или пълна загуба на съзнание. Заключението е следното: детето е починало като пряко следствие от падането от количката, което на свой ред е било причинено от нападението срещу майката“.
	— Дали щяхме да успеем да обвиним Андреас в непредпазливост и последвала от нея смърт? — зачуди се Скаре.
	Сейер се усмихна скептично.
	— Не, дори и при най-зле настроения съдия в страната. Те са дръпнали чанта от количката й. Не са я докоснали. Това е просто кражба. Максималното наказание е три години, но дори и това нямаше да му отсъдят. Младо момче. Първо провинение. Щеше да се отърве с ужаса. И предупреждение.
	— Майката на детето знае ли за това?
	— Да. При всички случаи майката е отговорна за сина си. Тя е оставила количката. И не е застопорила спирачката.
	Скаре поклати глава.
	— Какво казва докладът за Андреас? Какво са открили там?
	— Истински кошмар. Ако са прави в предположенията си, разбира се.
	— А те са…?
	— Че е паднал или може би е бил бутнат надолу по стълбата. Ударът в пода на избата е причинил счупване на врата, по-точно на четвъртия шиен прешлен. Счупването със сигурност е довело до мащабна парализа от шията надолу. И там е останал да лежи.
	— А после тя е размазала главата му с чук — допълни Скаре.
	— Да. Но не веднага.
	Сейер бутна документите настрани и се изправи. Облегна се на шкафа с архива и забарабани с пръсти по зеления метал.
	— Някои белези говорят, че той е лежал там известно време. Сам на пода. Със счупен врат.
	— Какво се разбира под „известно време“.
	— Няколко дни. Изчезнал е на четвърти септември, нали? Една от раните по главата, вероятно причинена от падането, се отличава от останалите. Не е достатъчно дълбока, за да предизвика кома; може би само краткотрайна загуба на съзнание. Била е силно инфектирана. За това е трябвало време. Освен това е имал рани от залежаване по гърба. Но е имал и одеяло върху себе си, и печка отстрани. Държала го е като затворник. По някакъв начин е приемал храна, при всички случаи вода. Давала му е вода — заключи той озадачен.
	— Шишето за хранене — прошепна Скаре.
	— За какво говориш?
	— Давала му е вода с бебешко шише за хранене. Стоях зад нея на опашката в „СС“ и тя го забрави. Спомням си, че се учудих. Какво, мислиш, е търсил Андреас там?
	— Пари — отвърна Сейер. — Носел е нож. Намерили са го под дърводелския тезгях. Подарък за първото причастие от баща му.
	— Търсил пари при приятелката на майка си? Дали е било разумно?
	— Може би не е знаел кой живее там. Между другото, Ирма Фюнер фигурира в архива ни.
	— Защо?
	— Преди единайсет години е идвала тук, за да обяви съпруга си за изчезнал. Изпарил се е безследно. Изпразнил сметката и си взел паспорта. Но според нея нещо му се е случило. По-късно се появил синът й. Ингемар Фюнер. Бил доста смутен. Открил писмо в кабинета на баща си, в което обяснявал, че не издържа повече и заминава за чужбина. Някои не успяват да се справят, когато ги изоставят — добави замислено той. — Изглежда й е дошло прекалено много.
	Известно време мълчаха. Скаре беше прехапал устни.
	— Говори ли със сина? Какво каза той?
	— Не особено много. Просто седеше и кимаше тежко. Главата му, между другото, си е тежка поначало. Прилича на майка си.
	— Прекалено е гадно, извинявай — подхвана Скаре, — но си мисля за деня, когато тя дойде в кабинета ми. Спомням си какво каза: „Знам къде е. Едва ли ще живее още дълго“. Попитах я къде живее. Съобщи адреса: улица „Принс Оскар“, номер 17. Изговаряше съгласните ясно, докато ме гледаше право в очите. Искаше да ми опише къде е, а аз не разбирах. Вероятно още е бил жив — заключи Скаре тежко.
	— Безгранично ме измъчва фактът, че никога няма да чуем версията на Ирма. Не можем да приберем никого за нищо. Нали?


	Разговаря с всички. С Руни Винтер и Ингемар Фюнер. Опита се да си обясни. Напрегна се да намери версия, която се надяваше да могат да понесат. Изглеждаше невъзможно. Майката на Зип звънеше непрекъснато. Нямаше кой знае какво да й каже, само че правят всичко по силите си. Отиде до колата си, качи се и тръгна да обикаля улиците. Опита се да прецени положението. Какво се бе случило и къде стои той в живота. Ще се прибере вкъщи при Сара. Майка му е мъртва и погребана. С върховете на пръстите си усети леките вдлъбнатинки по волана. Обувките му бяха свободни, можеше да свие пръсти. Живея ли точно в този момент? Не, помисли си, защото в мислите си съм в коридора вкъщи, без да подозирам какво ме чака. Сара? Топла храна? Или може би тя е заминала? Този живот е безчовечен. Едно-единствено дълго спускане, което свършва с, хм, знае ли човек — я с хладка вода, я с разбито стъкло. „Жестоко е“, заключи той. После запланува няколко неща за следващия ден, както правеше винаги. Няколко опорни точки. За всеки случай. Независимо от вероятността да се случи какво ли не, да възникне нещо важно, той обичаше да е наясно с всичко, колкото и незначително да изглеждаше.
	Колберг беше сам. Успокои кучето и се огледа. Видя бележка върху кухненската маса и си помисли: „Ето, заминала е“. Прекоси стаята и пое дъх. Разгъна листчето. „Трябва да отида до татко. Връщам се веднага. В печката има рибен огретен. За теб, мой най-сладък“.
	Е, бе очаквал какво ли не, но това минаваше абсолютно всички граници.


	Единайсети септември.
	Ингемар Фюнер караше стар „Форд Сиера“. Беше набит и смугъл, с безизразно лице и дълбоки тъмни очи. Каквото и да правеше, правеше го тихо и дискретно и никога не вдигаше шум около себе си. Познаваха го като спокоен и точен човек, който никога не се оплаква. Но живееше сам. Прекалено трудно понасяше компанията на други хора. Спря при портата и слезе. Загледа се в разрушената къща. Закрачи по чакълената пътека и заобиколи около ъгъла. Беше тъмно, но различи малката беседка, направена от баща му. Подарък за четиринайсетия рожден ден на майка му. Стоеше недокосната от пожара и много красива. Изкачи двете стъпала и седна на пейката вътре. Дълго седя така. Премисли всичко случило се и прецени, че може да продължи, както и досега. Изправи се. Предпазливо затропа по пода на беседката. Някои от дъските се бяха разковали и поддаваха под тежестта му. Излезе на поляната. Дъждът беше спрял. Облаците се бяха разпокъсали и една бяла луна блесна върху силните му рамене. Постоя за малко, окъпан в синьо-бялата светлина. Бяха изминали единайсет години. Петнайсет минус единайсет е четири, помисли си. „Изтичане на наказание и други съдебни последствия: Едно престъпление престава да бъде наказуемо при изтичане на давността му съгласно постановленията в §67-§69“. Още четири години. Понякога през годините му се струваше, че майка му не си спомня. Че чисто и просто е потиснала всичко. Те никога не провериха почерка на писмото. Не им хрумна да го направят. Той внушаваше доверие. За момент си спомни гласа на майка си, отчаяния вик и пламтящите очи. Трябва да ми помогнеш, Ингемар!


	_Колкото до трупа на Андреас Винтер и случилото се в избата на починалата, полицията гледа на случая като на загадка. Също така е неясно защо той е бил в къщата на Фюнер. Единствено осемнайсетгодишният Сиверт Скорпе би могъл да хвърли светлина върху събитията, тъй като е прекарал първи септември с Андреас. Лицето обаче е изчезнало. Висок е метър и седемдесет, със светла, късо подстригана коса, тесни черни дънки и вероятно носи кожено яке. Говори югоизточен диалект. Когато изобщо говори. Информация за въпросното лице можете да подадеше в най-близкото полицейско управление._
	_Може би сте го виждали?_
