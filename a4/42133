>	Анжелик, маркизата на ангелите
>	1645

>>	1

	— Дойке, защо Жил дьо Рец е убил толкова много дечица? — запита Анжелик.
	— Заради дявола, момичето ми. Жил дьо Рец, човекоядецът от Машкул, искал да стане най-могъщият господар по онова време. В замъка си трупал всякакви колби, стъкленици и гърнета, в които вряла кървавочервена течност, а над нея се виела зловонна пара. Дяволът бил поискал от него да му принесе в жертва сърце на младенец. И така започнали неговите престъпления. Уплашените майки сочели с ужас черната кула на Машкул, около която непрекъснато кръжали гарвани — толкова трупове на невинни дечица имало в неговите подземия.
	— И всичките ли ги изяждал? — обади се с разтреперан глас Мадлон, сестричката на Анжелик.
	— Не всичките, разбира се — отвърна дойката.
	Наведена над огнището, където къкреше зелето със сланина, тя мълчаливо се зае да го бърка.
	Ортанс, Анжелик и Мадлон, трите дъщери на барон дьо Сансе дьо Монтлу, седяха с лъжици в ръце пред своите купички и очакваха с трепет продължението на разказа.
	— Той вършел още по-ужасни неща — най-сетне подхвана дойката с упрек в гласа. — Първо заповядвал да доведат при него бедното момченце или момиченце, което зовяло майка си с пълен глас. Излегнат на дивана, господарят се забавлявал, като го гледал колко е уплашено. Сетне нареждал да окачат детето на нещо като бесило на стената, където го връзвали през гърдите и за врата — очите му изскачали от орбитите, то се задушавало, но не дотам, че да умре. Детето се мятало като удушено пиле, виковете му вече преминавали в хъркане, оцъкляло очи, личицето му посинявало. В голямата зала се чували само смеховете на жестоките мъже и стенанията на невинната жертва. Тогава Жил дьо Рец заповядвал да свалят детето; взимал го в скута си, притискал челцето на бедното ангелче до гърдите си. Говорел му нежно, утешавал го. „Няма нищо страшно — казвал му. — Искахме да се позабавляваме, но сега всичко свърши.“ Обещавал му бонбони, пухено легло, копринено костюмче като на малък паж. Клетото се успокоявало. В насълзените му очи блясвал лъч на радост. И тогава изведнъж господарят забивал камата си в крехката му шийка… Но най-страшното било, когато отвличал малки момиченца.
	— Какво правел с тях? — запита Ортанс.
	В този момент старият Гийом, който бе седнал до огнището и стриваше щипка тютюн, се намеси, като изръмжа в жълтеникавата си брада:
	— Няма ли да млъкнеш, луда жено! Дори на мен, стария войник, ми се обръща сърцето от твоите глупости.
	Дебелата Фантин Лозие се изправи пред него с неочаквана пъргавина.
	— Глупости ли?… Личи си, че не си от Поату, драги Гийом Лютцен. Само тръгни по пътя за Нант и веднага ще съзреш прокълнатия замък Машкул. Два века вече откак са извършени тези престъпления, а хората още се кръстят на минаване оттам. Но ти не си оттук и не знаеш нищо за прадедите ни.
	— Ама чудни прадеди сте имали, ако са били като тоя Жил дьо Рец!
	— Жил дьо Рец е бил тъй велик в злото, че нито една област освен Поату не може да се похвали с такъв престъпник. Бил осъден и обезглавен в Нант, но преди да умре изповядал греховете си и поискал прошка от Бога, след което всички майки, чиито деца бил изял и измъчвал, плакали със сълзи.
	— Хубава работа! — възкликна старият Гийом.
	— Така е, такива сме си ние, хората от Поату. Велики в злото и велики в опрощението!
	Намръщена, дойката пренесе гърнето на масата и горещо целуна малкия Дьони.
	— Разбира се, аз съм си неука — продължи тя, — но мога да правя разлика между детските залъгалки и истинските разкази за минали времена. Жил дьо Рец е човек, който наистина е съществувал. Убедена съм, че душата му още витае нейде в околностите на Машкул, но тялото му е изгнило в тази земя. Затова не бива току-тъй да се говори за него, пък и за феите и духовете, които се разхождат около долмените, дето са пръснати из полето. С тия зли сили не бива човек да се закача…
	— А с призраците, дойке, бива ли човек да се закача? — запита Анжелик.
	— По-добре не, миличка. Призраците не са зли, ама повечето са тъжни и чувствителни, а защо да увеличаваме мъките на тези нещастници?
	— Какво й е на старата дама, дето се явява в нашия замък, че плаче?
	— Знае ли човек? Последния път, когато я срещнах между залата на стражите и големия вестибюл, беше преди шест години, мисля, че вече не плачеше, може би заради литургията, която господин баща ви беше поръчал да отслужат за нея в една църква.
	— Аз пък чух стъпките й по стълбището към кулата — заяви Бабет, слугинята.
	— Било е мишка. Старата дама от Монтлу е толкова тиха, тя никого не иска да безпокои. Може и да е била сляпа. Така смятат, заради туй, че винаги върви с протегната напред ръка. Или пък търси нещо. Понякога се доближава до заспалите деца и прокарва пръсти по лицата им. — Фантин понижи глас и продължи загадъчните си разсъждения: — А може и да търси някое умряло дете.
	— Ей, жено, в главата ти се въдят картини, по-злокобни и от масовите кланета, дето съм ги виждал през войната — отново запротестира старият Гийом. — Може наистина вашият господин дьо Рец да е бил толкова велик, че да си заслужава да се гордееш с него… два века по-късно, може наистина дамата от Монтлу да е била почтена, но аз ти казвам, че не е редно да стряскаш тези дечица, които дори забравят да си пълнят коремчетата, толкова ги плашиш.
	— Ха, много ти отива да се правиш на чувствителен, а уж си войник, наемнико на дявола! Кой знае колко коремчета на такива дечица си промушил с твоята пика, когато си служил на австрийския император по земите на Германия, Елзас и Пикардия? И колко ли колиби си подпалил, залоствайки вътре цели семейства живи да се опекат! Може би нито един селянин не си обесил, така ли? Ами! Толкова много са били, че клоните на дърветата са се чупели. А жените, а девойките, тях не си ги насилвал за срам и позор, нали!
	— Всички го правеха, всички, драга. Войнишки живот, какво искаш? Война. Ала тези момиченца тук, техният живот е само низ от игри и весели истории.
	— До деня, в който войници и разбойници нахлуят като скакалци в този край. И тогава животът на тези момиченца ще стане и той войнишки, живот на битки, мизерия и ужас…
	С мрачно изражение на лицето дойката отвори тенекиената кутия със заешки пастет и започна да маже филии, като ги подаваше на всеки по ред, без да пропуска стария Гийом.
	— Истина е. Аз, Фантин Лозие, ви го казвам, слушайте мен, дечица.
	Ортанс, Анжелик и Мадлон, които се бяха възползвали от спора между двамата възрастни, за да оближат паничките си, отново вдигнаха очи, а Гонтран, десетгодишното им братче, се измъкна от тъмното ъгълче, където се беше скрил, нацупен за нещо, и се приближи до масата. Войната вече беше в разгара си, разбойниците и вандалите вилнееха, всичко се смесваше в отблясъка на пожарищата, в дрънченето на саби и в женските писъци…
	— Нали ти, Гийом Лютцен, познаваш моя син, дето е кочияш на нашия господар барон дьо Сансе дьо Монтлу, тук, в замъка?
	— Познавам го. Хубаво момче.
	— Добре тогава. Но всичко, което мога да ти кажа за баща му, е, че той беше войник от армията на монсеньор кардинал дьо Ришельо, тръгнал за Ларошел да побеждава протестантите. Аз никога не съм била хугенотка и винаги съм се молела на светата Дева да ме опази невинна до сватбата ми. Но когато войските на вашия християнски крал Луи XIII минаха през Поату, най-малкото, което мога да кажа, е, че не ме оставиха девственица. И нарекох сина си Жан Ризницата за спомен от всички дяволи, някой от които му е баща, защото ризниците им бяха целите в железни шипове и ми скъсаха единствената рокля, която имах по онова време. А за разбойниците и бандитите, дето гладът ги беше прогонил по пътищата, мога да ви разказвам цяла нощ какво правеха с мен в сеното, докато в другия край на къщата палеха огън под краката на мъжа ми, за да им признае къде е скрил парите! Пък аз, моля ви се, като усещах миризма на пърлено, мислех, че пекат прасето.
	Дебелата Фантин се разсмя, после си наля ябълков сок, за да накваси устата си, пресъхнала от толкова много приказки.
	Така под знака на Човекоядеца, призраците и разбойниците започна животът на Анжелик дьо Сансе дьо Монтлу.
	Във вените на дойката течеше малко от онази мавританска кръв, която арабите бяха донесли през единадесети век чак до прага на Поату. Анжелик беше сукала това мляко на страстта и мечтите, в което се бе запазил старинният дух на родния й край, земя на блата и гори, открита като за прегръдка към прохладните океански ветрове.
	Беше поглъщала жадно и безразборно този едновременно драматичен и фееричен свят. Той й харесваше и някак я бе имунизирал срещу страха. Със съчувствие гледаше малката Мадлон, която тръпнеше при страшните разкази, а и по-голямата — Ортанс, — която, макар и уплашена, не можеше да се стърпи да не поиска от дойката да обясни какво точно са правели с нея разбойниците в сеното.
	Осемгодишната Анжелик се досещаше вече какво е ставало в хамбара. Колко пъти беше водила кравата на бик или козата на пръч! А и нейният приятел, овчарят Никола, й беше обяснил, че за да имат деца, и жените, и мъжете правели същото. Ей така дойката е родила Жан Ризницата. Но това, което смущаваше Анжелик, беше, че когато говореше за тия неща, дойката ту изглеждаше замечтана и възбудена, ту сякаш изпитваше най-искрен ужас.
	Но и без това човек не можеше да я разбере: тя често замълчаваше за дълго, или пък обратно — изпадаше в необясним гняв. Но добре, че беше тук, внушителна и пъргава, със силните си ръце и удобната люлка на плътната пола, опъната между разтворените й колене, с топлотата, с която гушваше децата, за да им пее приспивна песен или да им разказва за Жил дьо Рец.
	Старият Гийом беше по-простоват. Говореше бавно, със силен акцент. Разправяха, че бил швейцарец или германец. Преди близо петнадесет години го бяха видели да пристига бос, накуцвайки, по римския път, който свързва Анже със Сен-Жан д’Анжели. Беше влязъл в замъка Монтлу, за да поиска паница мляко. Оттогава беше останал там като слуга и вършеше всичко — поправяше, майстореше, баронът му заръчваше да носи писма на съседите, изпращаше него да разговаря с бирника, когато той пристигаше за данъците. Старият Гийом го изслушваше търпеливо, после му отговаряше на своя планински диалект и оня си отиваше с празни ръце. Откъде ли беше дошъл — от северните или от източните бойни полета? И каква съдба бе довела тук този наемник чужденец, спуснал се от Бретан, където го бяха срещнали за първи път? За него се знаеше само, че е воювал в Лютцен под командването на кондотиера Валенщайн и че е имал късмета да промуши корема на дебелия и достолепен крал на Швеция, Густав Адолф, когато онзи, заблуден в мъглата, попаднал на австрийските войници. В хамбара, където живееше, под едва процеждащите се между паяжините слънчеви лъчи проблясваха старият му нагръдник и шлемът, от който той продължаваше да си пие греяното вино, а понякога и супата. Огромната му пика, три пъти по-висока от него самия, му служеше да брули орехите в градината.
	Но Анжелик му завиждаше най-вече за малкото кокалено ренде, украсено със седеф, на което той наситняше тютюна си и което по стар обичай на германските войници наричаше „драката“.


	Вратите на просторната кухня на замъка цяла вечер безспир се отваряха и затваряха. Отваряха се към нощта, откъдето влизаха, внасяйки силна миризма на оборски тор, слугите, слугините и кочияшът, Жан Ризницата, също тъй мургав като майка си. И кучетата се промъкваха вътре — двете изящни хрътки Марс и Маржлен, както и дакелите, оплескани с кал до ушите.
	Откъм вътрешността на замъка се появяваше старателната Нанет, която се учеше за камериерка с надеждата един ден да овладее всички добри обноски, за да напусне бедните си господари и да отиде на работа при господин маркиза дьо Плеси дьо Белиер в неговия замък на една-две левги от Монтлу. Влизаха и излизаха също така двамата слуги, рошавите момчета, които носеха дърва за големия салон и вода за спалните. Освен това и госпожа баронесата се появяваше понякога. Доброто и лице беше състарено от полския вятър, ала и от многобройните раждания. Облечена в рокля от сиво сукно, тя намяташе на раменете си черен вълнен шал, защото в големия салон, където обикновено седеше заедно с дядото и старите лели, беше дори по-влажно, отколкото в кухнята. Тя се осведомяваше дали отварата на господин барона е готова и дали бебето е сукало достатъчно. Погалваше пътьом бузката на полузаспалата Анжелик, чиито тъмнозлатисти коси се стелеха по масата и блестяха на светлината на огъня.
	— Време е, момиченца, да си лягате. Пюлшери ще ви заведе в спалнята.
	И Пюлшери, една от старите лели, се появяваше покорна, винаги точно в този миг. Искаше й се да играе ролята на гувернантка на своите племеннички, тъй като поради липса на зестра не си беше намерила нито съпруг, нито манастир, който да я приеме. И понеже се мъчеше да бъде полезна, наместо да хленчи и да бродира по цял ден, всички се отнасяха с известно презрение към нея и не я заобикаляха с грижи както другата леля, дебелата Жан. Пюлшери сбираше племенничките си. Дойките се погрижваха за най-малките, а Гонтран, момчето, което нямаше настойник, отиваше да спи, когато пожелае в своята таванска стаичка.
	Като следваха по петите съсухрената госпожица, Ортанс, Анжелик и Мадлон се запътваха към салона на замъка, където три свещи едвам успяваха да разпръснат плътния мрак, трупан с векове под високите средновековни сводове. Големите старинни гоблени се опитваха да предпазят стените от влагата, но бяха толкова изтънели и тъй проядени от молци, че сцените, изобразени по тях, вече не се различаваха, само тревожните очи на нечии бледи лица наблюдаваха децата с упрек.
	Момиченцата правеха реверанс на стария барон. Той седеше до камината, облечен в грубия си, обточен със заешка кожа черен кожух. Но снежнобелите му ръце, облегнати на дръжката на бастуна, бяха ръце на крал. На главата си имаше филцова шапка с голяма периферия, а брадата му, подстригана на права линия като на покойния крал Анри IV, се опираше в гофрираната яка, която Ортанс тайно смяташе за напълно демодирана.
	Вторият реверанс беше за леля Жан, чиито присвити устни никога не благоволяваха да се усмихнат, и след това идеше огромното каменно стълбище, влажно като пещера. Зиме спалните бяха ледени, но през лятото пазеха приятна хладина. Децата влизаха там само за да спят. Леглото на трите момиченца се издигаше като паметник в ъгъла на една опразнена стая, чиито мебели постепенно бяха разпродавани от последните няколко поколения. Плочникът, застилан със слама през зимата, на много места бе натрошен. На леглото си сестрите се качваха с помощта на дървена стълбичка с три стъпала. След като обличаха нощниците и си слагаха бонетата и след като, коленичили, благодаряха на Бога за неговите добрини, трите госпожици дьо Сансе дьо Монтлу се покатерваха на пухения дюшек и се сгушваха под проядените завивки. Анжелик тутакси намираше дупката в чаршафа, през която да покаже розовото си краче, мърдайки палец, за да разсмее Мадлон. Малката още трепереше като зайче от историите, които им разказваше Нуну. И Ортанс трепереше, ала не казваше нищо, защото беше най-голямата. Единствена Анжелик изпитваше диво удоволствие от спомена за смразяващите истории. Животът бе изпълнен за нея с тайнственост и все нови и нови открития. Чуваше се как плъховете глождят дървенията и как прилепите прелитат в двете кули, като надават пронизителни писъци. Чуваха се и скимтенето на хрътките в двора, и стъпките на мулето, което отъркваше гривата си о каменната стена на замъка.
	А понякога, през снежните нощи, до ушите на момиченцата достигаше воят на вълците, спуснали се от дивата гора на Монтлу към населените места. Друг път, още през първите дни на пролетта, от площада насред селото до замъка долиташе песента на селяните, които се веселяха на лунна светлина…
	Една от стените на замъка гледаше към блатата. Това беше най-старото крило, построено още през дванадесети век от далечния прадядо на децата Ридуе дьо Сансе, приятел на рицаря Бертран дю Геклен. От двете страни на тази постройка се извисяваха две големи кули, опасани с дървени балкони, и когато Анжелик се качваше там заедно с Гонтран или Дьони, най-голямата им забава беше да плюят отвисоко върху плоския покрив, откъдето войниците през средновековието бяха изливали вряла мазнина върху нападателите. Стените бяха изградени на ръба на каменен масив, отвъд който се простираха блатата. Някога, по времето на пещерните хора, морето навлизало чак дотук. След като се беше оттеглило, оставило след себе си цяла мрежа от рекички, поточета и блата, сега обрасли със зеленина и върбалак, царство на жаби и змиорки, в което селяните навлизаха само с лодки. Колибите и кирпичените къщи бяха изградени върху островите на бившия залив. Обиколил тази водниста област, херцог дьо Ла Тремуй, който имаше склонност към екзотиката и бе гостувал едно лято на маркиз дьо Плеси, я бе нарекъл „зелената Венеция“.
	Обширната равнина, цялата подгизнала, се простираше от Ниор и Фонтне льо Конт чак до океана. Малко преди Маранс, Шайе и дори Люсон, тя се съединяваше с „горчивите блата“, и по-точно със солените брегове. И накрая достигаше крайморската ивица с нейната бяла преграда от тъй ценната сол, заради която митничари и контрабандисти водеха ожесточена война.
	И ако дойката не разказваше такива истории, при това толкова разпространени сред крайбрежните жители, то беше само защото родното й село се намираше във вътрешността, на „сухата земя“, и тя презираше хората, които според нея живеели „до глезените във вода“ и всичките до един били протестанти.
	Фасадата на замъка Монтлу, която беше обърната към сушата, бе строена по-късно и имаше множество прозорци. Главният вход бе отделен от полето, където пасяха мулетата, само чрез един подвижен мост с ръждясали вериги, по които обичаха да кацат кокошките и пуйките. Вдясно от входа се намираха господарският гълъбарник с неговия покрив от кръгли керемиди и една от фермите. Останалите се намираха отвъд рова. В далечината се открояваше камбанарията на църквата в селото Монтлу. А зад селото като гъст неравен килим се стелеше гората от дъбове и кестени. Ако човек тръгнеше през нея на север, можеше да стигне, без да срещне по пътя си нито една полянка, чак до Гатин и Вандейските хълмове, обрасли с храсталак, а ако обичаше дългите разходки и не се страхуваше от вълци и разбойници — дори до Лоара и Анжу.
	Нийолската гора, най-близката, принадлежеше на маркиз дьо Плеси. Селяните от Монтлу водеха често свинете си там и това беше вечният повод за разправии между тях и управителя на маркиза, господин Молин, който се славеше с алчността си. В тази гора живееха неколцина майстори на сабо и въглищари, както и една вещица, старата Мелюзин, която довтасваше понякога през зимата пред вратата на замъка и предлагаше билки срещу паница мляко. По нейния пример и Анжелик събираше диви цветя и корени, които сушеше, вареше или стриваше и ги слагаше в пликчета, скрита в един тайник, за който знаеше само старият Гийом. Често се случваше леля Пюлшери да я вика в продължение на часове и тя да не се появява. Пюлшери се просълзяваше, щом се замислеше за Анжелик. Виждаше в нея не само провала на това, което смяташе за аристократично възпитание, но и упадъка на расата и на благородническото потекло, губещо достойнството си поради бедността и мизерията. Още в зори момиченцето се спускаше навън с разпилени коси, облечено почти като селянка — по риза, тънко елече и овехтяла пола, а стъпалата му, изящни като на принцеса, бяха загрубели, защото Анжелик, без да се двоуми, изритваше обувките си в първия храст, за да й е по-леко като тича. Ако извикваха подире й, тя непокорно извръщаше кръглото си загоряло лице с грейнали големи очи, синьо-зелени досущ като блатното цвете ангелика, чието име тя носеше.
	— Трябва да я изпратим в манастир — въздишаше Пюлшери.
	Но барон дьо Сансе, мрачен и потънал в грижи, свиваше рамене. И как можеше той да изпрати тази си дъщеря в манастир, след като нямаше как да плати за по-голямата, понеже годишният му доход бе едва четири хиляди ливри, а за обучението на всяка от двете августинците от Поатие искаха по петстотин?


	Близо до блатата живееше приятелят на Анжелик Валантен, синът на мелничаря.
	А тъкмо в обратната посока, към гората, живееше другият приятел на Анжелик, Никола, най-голямото от седемте деца на една селска фамилия, който вече се беше цанил като овчар в замъка.
	Двамата с Валантен обикаляха с лодка „каналите“, обрасли с теменужки, мента и ангелика. Валантен береше цели наръчи от това високо ухайно растение и отиваше да го продава на монасите от Нийолското абатство, които приготовляваха от корените и цветовете му някакво лечебно питие, а от стеблата — конфитюри. В замяна Валантен получаваше осветени кърпички и броеници, а те му трябваха, за да замеря с тях децата в протестантските села, които се разбягваха с писъци, сякаш самият дявол им беше плюл в лицето. Баща му, мелничарят, не одобряваше това негово странно поведение. Самият той беше католик, но смяташе, че хората трябва да проявяват търпимост едни към други. Пък и за какво толкова бе изтрябвало на сина му да се занимава с подобна търговия, след като един ден щеше да наследи мелничарския занаят и спокойно да си живее в удобната мелница, издигната на колове над водата?
	Но човек трудно можеше да разбере Валантен. Беше високо и вече добре сложено за своите дванадесет години момче, мълчаливо и затворено, със замечтан поглед, и хората от завист към мелничаря разправяха; че не бил съвсем с ума си.
	Овчарят Никола, бърборко и самохвалко, често водеше Анжелик да берат гъби, къпини или боровинки. Събираха и кестени. Той умееше да дълбае свирки от орехово дърво.
	И двете момчета ревнуваха жестоко Анжелик и бяха готови да се избият помежду си. Тя вече беше станала красива и селяните виждаха в нея живото въплъщение на феите, които населяваха големия долмен на Полето на магьосниците.
	От това самочувствието й растеше.
	— Аз съм маркиза — заявяваше Анжелик на тези, които пожелаваха да я чуят.
	— Така ли? И защо?
	— Защото съм се омъжила за маркиз — отвръщаше тя.
	Така нареченият „маркиз“ беше ту Никола, ту Валантен, ту някое от другите момчета, които я следваха покорно из поля и гори. Освен това тя често повтаряше една смешна фраза:
	— Аз съм Анжелик, която предвожда в битката своите малки ангели.
	Така се роди и нейното прозвище: „малката маркиза на Ангелите“.

	* * *

	През 1648-а, с настъпването на лятото, когато Анжелик щеше да навърши единадесет години, дойката Фантин заговори, че ще има нападение на разбойници и че щяла да дойде войската. При това всичко изглеждаше спокойно, но дойката, която предчувстваше много неща, казваше, че „подушва“ разбойниците по задуха на това жежко лято. Често обръщаше лице на север, към пътя, сякаш прашният вятър й носеше тяхната миризма.
	Достатъчни й бяха само няколко признака, за да разбере какво става далече от замъка, при това не само в областта, но и в цялата провинция, а дори и в Париж.
	След като си купеше от пътуващия търговец малко восък и няколко панделки, тя бе способна да осведоми господин барона за най-важните новини относно делата на кралство Франция. Щели да налагат нов данък, във Фландрия се водела битка, кралицата майка вече се чудела какво да измисли, за да намери пари и засити прищевките на алчните принцове. Самата тя, кралицата, нямала вече средства. Кралят носел прекалено къси гащи, както и брат му, когото наричали Малкият господар, тъй като Господарят, неговият чичо, брат на крал Луи XIII, бе още жив.
	В това време кардиналът, монсеньор Мазарини, трупал украшения и картини от Италия. Кралицата го обичала. Парижкият парламент не бил доволен. Вслушвал се във виковете на злочестия народ от провинциите, обеднял от войни и данъци. С разкошни карети и костюми, обшити с хермелин, тези господа от Парламента се запътвали към Лувъра, дето живеел малкият крал, вкопчил се с едната ръка в черната рокля на майка си, испанката, а с другата — в червената мантия на кардинала Мазарини, италианеца.
	Пред тези велики люде, които мечтаели само за могъщество и богатство, господата от Парламента заявявали, че народът не можел повече да плаща, че буржоата нямали възможност повече да търгуват, че на всички им било омръзнало да бъдат глобявани за най-малката придобивка. Може би в скоро време щели да плащат и за паницата, от която се хранели? Кралицата майка не била доволна, нито пък монсеньор Мазарини. Тогава благородниците отвеждали малкия крал в леглото му и там с добре поставен, макар и малко колеблив глас, защото не бил сигурен в научения урок, той отговарял на всички тези високопоставени лица, че парите са нужни за войската, за мира, който скоро щял да бъде подписан. Щом кралят заговарял, Парламентът се подчинявал. Нов данък щял да бъде наложен. Интендантите в провинцията щели да пуснат своите псета сержантите, сержантите щели да заплашват, добрите хорица щели да се молят, да плачат, да грабнат вилите, за да убият пратениците и бирниците, после щели да хванат гората и да се присъединят към войниците дезертьори, бандитите щели да дойдат… Който слушаше дойката, не можеше да повярва, че някой от онези тъпи търговци е могъл да й разкаже толкоз неща. Смятаха, че има прекалено развихрено въображение, а то всъщност си беше пророческа дарба. Една думица, една сянка, появата на твърде досаден просяк или на разтревожен търговец й посочваха пътя към истината. Тя подушваше бандитите по жежката мараня през онова прекрасно лято на 1648 година, а Анжелик й вярваше и също ги очакваше…


>>	2

	Една вечер Анжелик реши да отиде на лов за раци с овчаря Никола.
	Без да предупреди никого, тя се затича към къщата на семейство Мерло, родителите на момчето. Селцето, където живееха, се състоеше от три-четири къщи и се намираше в покрайнините на голямата Нийолска гора. Ала земята, която обработваха, принадлежеше на барон дьо Сансе.
	Щом зърна дъщерята на господаря си, селянката повдигна капака на гърнето, което къкреше на огъня, и пусна в супата парче сланина, за да подобри вкуса й.
	Анжелик остави на масата кокошката, която малко преди това бе удушила в кокошарника на замъка. Не й беше за първи път да се самопокани в тази селска къща, но никога не пристигаше без подарък, още повече че почти никой друг в околността не развъждаше гълъби или кокошки. Така беше според господарското право.
	Приятелят й, седнал до огнището, ядеше черен хляб. Франсин, най-голямата от децата, разцелува Анжелик. Беше само две години по-голяма от нея, но отдавна вече се грижеше за малките си братчета и работеше на полето. Вече нямаше време за игри като своя брат разбойник Никола. Беше кротка, възпитана, с чудесни розови страни и госпожа дьо Сансе имаше намерение да я вземе за камериерка вместо Нанет, която я дразнеше със своята наглост.
	Никола довърши вечерята си и извика Анжелик навън.
	— Ела да минем през обора, ще вземем лампата.
	Двамата излязоха в нощта. Навън беше тъмно като в рог, защото се готвеше буря. По-късно Анжелик си спомни, че се бе обърнала към римския път, който минаваше на четвърт левга оттам, и сякаш бе чула далечен шум.
	В гората бе още по-тъмно.
	— Не се страхувай от вълците — успокои я Никола. — През лятото те не идват дотук.
	— Но аз не се страхувам.
	Скоро двамата стигнаха до потока и го препречиха с кошниците, в които закрепиха по едно късче сланина. От време на време ги изваждаха и през потоците стичаща се вода събираха гроздове синкави раци, които светлината бе привлякла. Хвърляха ги в коша, който бяха взели за тази цел. На Анжелик и през ум не й минаваше, че пазачите на замъка Плеси можеха да ги изненадат и че щеше да стане голям скандал, ако бяха открили как дъщерята на господин барона бракониерства с лампа заедно с един млад негодник.
	Изведнъж тя се изправи, Никола я последва.
	— Чу ли нещо?
	— Да, някой извика.
	Двете деца застинаха, целите в слух, после се заеха отново с кошниците. Но тревогата ги беше обзела и скоро отново се изправиха.
	— Този път добре ги чух. Виковете идват оттам.
	— Да, откъм селото.
	Никола бързо събра нещата за риболов и метна коша на гърба си. Анжелик взе лампата. С предпазливи и безшумни стъпки те поеха по тясната пътека, обрасла с мъх. В края на гората двамата рязко спряха. Розова светлина проникваше между дърветата и осветяваше дънерите.
	— Нали… Нали не се съмва още? — прошепна Анжелик.
	— Не, нещо гори!
	— Боже мой, дано не е у вас! Хайде, бързо.
	Но той я задържа.
	— Чакай! Виковете не са като при пожар. Има и нещо друго.
	Двамата внимателно продължиха напред и спряха при последните дървета. Пред тях се спускаше полегата поляна, която свършваше при първата къща, къщата на семейство Мерло. На около петстотин крачки по-нататък, край пътя, се редяха други три къщи. От една от тях излизаха пламъци. Те обхващаха вече покрива и осветяваха шумна тълпа мъже, които крещяха и сновяха напред-назад, нахълтваха в къщите и на излизане оттам мъкнеха бутове месо или теглеха подире си крави и магарета.
	Войската идваше по римския път и се стичаше по страничното отклонение като гъста и черна река. Настръхналата от тояги и пики маса достигна фермата на Мерло, заля я и продължи в посока към Монтлу. Никола чу виковете на майка си. Чу се и изстрел. Явно татко Мерло беше успял да вземе стария си мускет и да го зареди, но малко след това бе извлечен като чувал на двора и убит с тояги.
	Анжелик забеляза как някаква жена по нощница с плач и викове прекоси тичешком двора на една от къщите. Неколцина мъже се опитваха да я застигнат. Жената се бе устремила към гората. Двете деца се отдръпнаха и ръка за ръка се затичаха, спъвайки се в трънаците.
	Когато непредпазливо се върнаха отново, привлечени от пожара и общата глъч, образувана от отделни викове, които отекваха в нощта, те видяха, че преследвачите са застигнали жената и я влачат по поляната.
	— Това е Полет — прошепна Никола.
	Притиснати един към друг зад дънера на огромен дъб, те наблюдаваха, задъхани, с разширени от ужас очи, потресаващото зрелище.
	— Взели са ни магарето и свинята — промълви Никола.
	Зазоряваше се и светлината на пламъците, които вече утихваха, все повече отслабваше. Разбойниците не бяха подпалили другите къщи. Малцина се бяха спрели в това незначително селце. Останалите, болшинството от тях, бяха продължили към Монтлу. Тези, които се бяха заели с ограбването на четирите къщи, вече ги напускаха. Анжелик и Никола видяха парцаливите им дрехи, загорелите им и брадясали лица. Някои от тях бяха с големи шапки с пера, а пък един носеше дори нещо като шлем, подобно на военните. Но повечето бяха облечени в безформени и безцветни дрипи. Сред сутрешната мъгла, която идеше откъм блатата, двете деца ги чуваха как се викат едни други. Бяха не повече от петнадесет души. Когато отминаха къщата на Мерло, спряха, за да се похвалят с плячката си. По жестовете и тона им се разбираше, че не са доволни: няколко чаршафа и кърпи, гърнета, няколко хляба и буци сирене. Един от тях ръфаше шунка, като я държеше за кокала. Други бяха повели откраднатите животни. Последните разбойници прибраха в два-три вързопа мизерната плячка и се отдалечиха, без дори да се обърнат назад.


	Анжелик и Никола трудно се решиха да напуснат заслона на дърветата. Слънцето вече ярко блестеше и осветяваше с проблясъци росата на поляната, когато те се осмелиха да се спуснат към странно утихналата къща. Когато стигнаха до вратата, двамата чуха писък.
	— Това е братчето ми — прошепна Никола, — поне то, милото, не е мъртво.
	Опасявайки се да не би някой от бандитите да се е забавил вътре, те се промъкнаха безшумно в двора. Хванати ръка за ръка, двамата се спираха почти на всяка крачка. Най-напред откриха тялото на татко Мерло, захвърлено на торището. Никола се наведе и се опита да повдигне главата на баща си.
	— Тате, жив ли си? — После се изправи. — Мисля, че е умрял. Погледни го колко е блед, а лицето му винаги беше зачервено.
	Вътре в къщата бебето се задушаваше от плач. Седнало на неоправеното легло, то махаше уплашено с ръчички. Никола се спусна към него и го взе на ръце.
	— Благодаря ти, Боже, нищо му няма на мъничкото.
	Анжелик бе вперила разширени от ужас очи във Франсин.
	Момиченцето лежеше проснато на пода, бледо, със затворени очи. Роклята на Франсин беше запретната до корема и по бедрата й се стичаше кръв.
	— Никола — промълви Анжелик, — какво… какво са й направили?
	Никола се обърна и страховит израз състари лицето му. Погледна към вратата и изрева:
	— Мръсници, мръсници!… — Бързо подаде бебето на Анжелик: — Дръж го.
	Никола коленичи до сестра си и внимателно закри нозете й с разкъсаната фуста.
	— Франсин, аз съм, Никола. Отговори ми, нали не си умряла?
	В това време от съседния обор се чуха стенания. Появи се майката, проплакваща, превита о две.
	— Ти ли си, сине? О! Бедните ми дечица! Какво нещастие! Взеха ни магарето и свинята, и малкото парици. Казвах му аз на баща ти, че трябва да ги заровим.
	— Мамо, добре ли си?
	— Мен ме остави. Аз съм жена, какво ли не съм видяла, но Франсин, бедничката, толкова е крехка. Тия животни могат да причинят смъртта й.
	Тя прегърна дъщеря си със силните си селски ръце и се разрида.
	— Къде са другите? — запита Никола.
	След дълги търсения най-сетне откриха другите три деца, едно момченце и две момиченца, в нощвите, където се бяха скупчили, когато разбойниците, след като бяха взели хляба, се бяха спуснали да изнасилват майка им и сестра им.
	Тогава дойде един селянин, да им каже, че бедните хора от селото се събирали, за да изяснят размера на нещастието. Само двама мъртви оплакваха: татко Мерло и друг старец, който понечил да си послужи с мускета. Останалите мъже бяха завързани за столовете и бити с тояги. Нито едно дете не бе удушено, а един от селяните дори беше успял да отвори вратата на обора, тъй че кравите бяха избягали и без съмнение щяха да бъдат намерени. Но колко фино бельо и дрехи бяха ограбени, колко калайдисани съдове от огнището, колко буци сирене, колко бутове и малкото многократно броени парици!
	Полет продължаваше да плаче и да се вайка:
	— Шестима бяха, шестима се изредиха!
	— Мълчи! — грубо я сряза баща й. — Като те знаят как гониш момчетата по храсталаците, ще си помислят, че ти е доставило удоволствие. А нашата крава, която беше бременна! Ти по-лесно ще си намериш ухажор, отколкото аз нея.
	— Трябва да се махаме оттук — обади се майка Мерло, която все още държеше припадналата Франсин в прегръдките си, — може да дойдат и други след онези.
	— Да отидем в гората заедно с останалите животни. И преди го правехме, когато войските на Ришельо минаваха.
	— Да идем в Монтлу.
	— В Монтлу! Тъкмо ще ги заварим.
	— Тогава в замъка — обади се някой.
	Древният инстинкт ги тласкаше към господарската къща, към закрилата на господарите, които в продължение на векове бяха хвърляли върху техния труд сянката на своите стени и кули.
	Анжелик, която все още държеше бебето, усети, че сърцето й се свива от неясни угризения.
	„Нещастният ни замък, помисли си тя, той се е превърнал в руина. Как ще можем да опазим тези бедни хорица сега? Кой знае дали бандитите не са стигнали и до там? И едва ли старият Гийом с неговата пика ще може да им попречи да влязат.“
	— Да — каза тя високо, — да отидем в замъка, но не трябва да вървим по пътя и дори не по пътеките през полето. Ако бандите обикалят все още наоколо, няма да успеем да стигнем до портала. Единственото, което можем да направим, е да се спуснем до изсъхналите блата и да влезем в замъка през големия ров. Има една малка врата, която никой не използва, но аз знам как да я отворя.
	Тя не обясни, че тази малка врата към подземието, полузатрупана с чакъл, неведнъж й бе помагала при бягствата й и че в една от тези дупки, за чието съществуване днешните барони дьо Сансе едва ли подозираха, се намираше скривалището, в което тя приготвяше своите отвари и еликсири като вещицата Мелюзин.
	Селяните доверчиво я слушаха. Някои едва сега забелязаха нейното присъствие, но те толкова бяха свикнали да смятат Анжелик за въплъщение на феите, че нейната поява сред нещастието им почти не ги учудваше.
	Една от жените пое от ръцете й бебето и Анжелик поведе групата по обиколния път през блатата, под палещите лъчи на слънцето в подножието на стръмния хълм, който някога се бе извисявал над морските вълни на залива Поату. С почерняло от прах и кал лице, тя вдъхваше кураж на селяните.
	Най-сетне стигнаха до тесния изоставен проход. Студеният влажен въздух на подземията ги лъхна и облекчи, но мракът уплаши децата и някои от тях се разплакаха.
	— Тихичко, мълчете — обади се със спокоен глас Анжелик. — Скоро ще стигнем до кухнята и леля Фантин ще ви даде супичка.
	Самото споменаване на Фантин вдъхна надежда у всички. Следвайки дъщерята на барона, селяните стенеха и се препъваха по оронените стълбища, прекосяваха зали, натъпкани с останки от мебели, между които сновяха плъхове. Анжелик напредваше без колебание. Тя беше у дома си.
	Когато стигнаха до голямото преддверие, с тревога дочуха гласове, но нито Анжелик, нито селяните допускаха, че замъкът може да бъде нападнат. Колкото повече се доближаваха до кухнята, толкова по-силно се долавяше уханието на супа и греяно вино. Явно имаше много хора там, но това не бяха бандити, защото тонът на разговорите беше кротък и дори тъжен. Други селяни от по-близките ферми вече бяха дошли да потърсят закрила зад старите полуразрушени стени.
	При появата на новодошлите се чуха уплашени викове, защото в първия миг ги взеха за разбойници. Но щом видя Анжелик, дойката се спусна към нея и я грабна в обятията си.
	— Миличкото ми! Жива е! Благодаря ти, Господи! Света Радегонда! Свети Илер! Благодаря ви.
	За първи път Анжелик изпита неприятно чувство от бурната прегръдка. Току-що бе превела „своите“ хора през блатата. Часове наред бе усещала зад себе си това беззащитно стадо.
	Не беше вече дете! Почти грубо тя се освободи от ласките на Фантин Лозие.
	— Дай им да ядат — рече.


	По-късно, почти като насън, Анжелик видя майка си, която с насълзени очи я галеше по бузите.
	— Детето ми, колко тревоги ни донесе ти!
	Тънката като върлина Пюлшери със зачервени от плач страни също се приближи. След това баща й, дядо й…
	Забавно се струваше на Анжелик това шествие на марионетки. Тя бе изгълтала голяма купа горещо вино и поради това бе изпаднала в безметежно блаженство. Около нея хората обсъждаха нещастията си от предишната нощ: нападението на селото, първите подпалени къщи, смъртта на кмета, изхвърлен от прозореца на новата си къща, с която толкова се гордееше.
	Тези безбожници не бяха се спрели дори пред малката църква. Бяха откраднали свещената посуда и бяха вързали кюрето и прислужницата му за самия олтар. Дяволът водеше ръката им. Иначе не биха могли да измислят подобно светотатство! Току до Анжелик една старица беше притиснала до себе си своята внучка, едро момиче с лице, подуто от сълзи. Бабата клатеше глава и непрекъснато повтаряше в една смесица от възхищение и ужас:
	— Какво сториха с нея! Какво сториха с нея! Не мога да го проумея!…
	Говореше се само за изнасилени жени, за пребити мъже, за откраднати крави и кози. Клисарят държал магарето си за опашката, докато двама бандити го теглели за ушите. И в цялата тази история най-силно ревяло, разбира се, бедното животно!
	Слава богу, мнозина бяха успели да избягат. Едни — към горите, други — към блатата, но повечето — към замъка. Имаше достатъчно място в двора и в залите, за да се приберат и спасените с мъка животни. За нещастие бягството им бе привлякло в тази посока неколцина разбойници и въпреки мускета на господаря барон дьо Сансе, нещата щяха да тръгнат на зле, ако на стария Гийом не му беше хрумнала гениална идея. Увисвайки на ръждясалите вериги на подвижния мост, той бе успял да го вдигне.
	Също като свирепи, но страхливи вълци, бандитите бяха отстъпили пред плиткия ров, пълен със застояла вода.
	И тогава присъстващите станаха свидетели на странна сцена. Старият Гийом, изправен пред портата, крещеше проклятия на своя език и размахваше юмруци към тъмнината, в която бягаха парцаливи силуети. Изведнъж един от мъжете се спря и му отговори. И тогава започна странен разговор между тях в тази нощ, цялата озарена от пожарищата, и на този груб германски език, който стържеше чак до мозъка на костите.
	Никой не знаеше какво точно Гийом и неговият сънародник си казваха. Във всеки случай разбойниците не се върнаха и още призори напуснаха селото. Обявиха Гийом за герой и всички се осланяха на неговото войнишко минало. Така или иначе, случката доказваше, че в бандата, която отначало всички смятаха за сбирщина от разбойници скитници или от бедняци, дошли от градовете, имаше и войници, дошли от Севера, разпуснати след Вестфалския мирен договор. Всякакви ги имаше в тези войски, които принцовете мобилизираха да служат на краля: валонци, италианци, фламандци, лотаргинци, лиежци, испанци, германци — цял един свят, за който спокойните жители на Поату не можеха дори да подозират. Скоро някои даже започнаха да твърдят, че между бандитите имало някакъв поляк, един от онези диваци, които кондотиерът Жан дьо Верт завел някога в Пикардия да душат младенците.
	Били го видели. Лицето му било съвсем жълто, на главата си имал кожена шапка и без съмнение бил много надарен като мъж, защото вечерта всички жени от селото твърдели, че ги бил оправил.

	* * *

	Закърпиха изгорелите къщи на селото. Ставаше бързо: смесваха кал със слама и тръстика и се получаваше доста здрав материал. Върнаха се към жътвата по полята, които не бяха опустошени, а реколтата беше добра и това утеши повечето селяни. Само две момиченца, едното от които Франсин, не можаха да се възстановят от насилието на разбойниците. Те получиха силна треска и издъхнаха.
	Говореше се, че интендантството в Ниор било изпратило войници да преследват бандата грабители, която не беше много силна и никой не я командваше. И така нападението на разбойниците по земите на барон дьо Сансе не промени кой знае колко всекидневния живот на замъка. Само дето сега старият барон по-често ръмжеше срещу нещастията, довели до смъртта на добрия крал Анри IV, и срещу невъзможността да се подчинят протестантите.
	— Тези хора олицетворяват разрушителния дух на едно кралство. Някога упреквах монсеньор дьо Ришельо в прекалена жестокост, но виждам, че им е било малко.
	Анжелик и Гонтран, които този ден бяха единствените слушатели на изповедите на своя дядо, се спогледаха съучастнически. Добрият им дядо изобщо не разбираше днешното време!
	Всички деца обожаваха стария барон, но рядко се съгласяваха с неговите остарели схващания. Момчето, което вече бе станало почти на дванадесет години, се осмели да забележи:
	— Тези разбойници, дядо, не са хугеноти. Католици са, но дезертьори от изгладнелите войски, и чужденци, на които не са платили, както разправят, а и селяни, прогонени от родния си край заради битките.
	— Тогава защо ще идват чак дотук? Освен това не можеш да ме убедиш, че не са били подпомогнати от протестантите. По мое време военните плащаха зле на войниците, така беше, но им плащаха редовно. Слушай мен, цялата тази бъркотия е дело на чужденци, може би англичани или холандци. Те протестират и съзаклятничат, още повече че Нантският едикт беше много снизходителен към тях и им остави не само правото да изповядват своята религия, но и равенството на гражданските права…
	— Дядо, какво е това право, което са дали на протестантите? — неочаквано запита Анжелик.
	— Много си малка, за да разбереш, момичето ми — отвърна старият барон. И добави: — Гражданските права представляват нещо, от което не можеш да лишиш хората, без да загубиш собственото си достойнство.
	— Значи не е пари — каза момичето.
	Старият благородник й се усмихна:
	— Правилно, Анжелик, ти наистина разбираш някои неща като голяма.
	Но Анжелик искаше още обяснения.
	— Значи, ако разбойниците ни ограбят изцяло и дори ни съблекат голи, все пак ще ни оставят нашите граждански права, така ли?
	— Точно така, момичето ми — обади се брат й.
	Но в гласа му Анжелик усети ирония и се запита дали той не й се подиграва.
	Гонтран беше странно момче. Не беше много приказлив и обичаше да се усамотява. Тъй като не можеше да има частен наставник, нито пък да отиде в колеж, относно учението си той трябваше да се задоволи с наченките на знание, които му осигуряваха селският учител и местният свещеник. Почти цялото си време прекарваше в таванската стая, където размазваше червени кошинили или смесваше цветни глини, за да рисува чудати изображения, които наричаше „картини“ или „платна“.
	Макар самият той да не се грижеше много за себе си, като всички наследници на Сансе, Гонтран често упрекваше Анжелик, че живее като дивачка и не умее да се държи както подобава на произхода й.
	— Не си толкова глупава, колкото изглеждаш — добави той в онзи ден, за да я поласкае.


>>	3

	От известно време старият барон напрегнато се ослушваше. Откъм двора долитаха подвиквания, висок говор, кудкудякане на подплашени кокошки. После се чу топуркане, още по-силни крясъци и баронът разпозна гласа на Гийом.
	Беше прекрасен есенен следобед и всички други обитатели на къщата навярно бяха навън.
	— Не се плашете, деца! — каза дядото. — Сигурно пъдят някой просяк…
	Ала Анжелик изскочи на площадката пред входа и извика:
	— Нападат чичо Гийом! Ще му направят нещо!
	Баронът, който накуцваше, отиде да вземе ръждясалата си сабя, а Гонтран се върна с ловен камшик. Двамата на свой ред излязоха на прага и видяха стария прислужник. Той се бе въоръжил с пиката си, а до него се беше изправила Анжелик.
	И противникът не беше далеч — благоразумно се бе оттеглил от другата страна на подвижния мост, но още не се предаваше: един изпосталял дангалак, който изглеждаше вбесен, но се мъчеше да си придаде сдържан и официален вид.
	Гонтран тутакси скри камшика и дръпна дядо си назад, като му пошепна:
	— Сержантът, дошъл е за данъка. Няколко пъти вече сме го гонили…
	Наруганият чиновник продължаваше бавно да отстъпва, без обаче да загърбва противника — той си беше възвърнал смелостта поради колебливото държане на появилите се ненадейно поддръжници на Гийом. Спря се на безопасно разстояние, измъкна от джоба си доста поомачкан по време на баталията свитък и го разгъна с умилена въздишка. Сетне зачете с недоволна гримаса и на висок глас текста: барон дьо Сансе се задължаваше незабавно да брои на приносителя осемстотин седемдесет и пет ливри, деветнадесет су и единадесет дьоние неплатен данък на изполичарите, една десета от рентите върху собственото си имение, както и данъка на краля, таксите за оплождане на кобилите, пътното право за стадата, минаващи по кралския път, и накрая глоба за просрочване на плащанията.
	Старият барон почервеня от гняв.
	— Нима си въобразяваш, нещастнико, че един благородник ще се бръкне в кесията веднага щом чуе тази данъчна галиматия, както би сторил обикновеният селяк? — извика той сърдито.
	— Знаете много добре, че досега господин баронът, вашият син, почти редовно е плащал годишните такси — отвърна чиновникът, като се поклони. — Ще дойда още веднъж, когато той е тук, но ви предупреждавам: ако утре по същото време за четвърти път ме отпратите с празни ръце, незабавно ще ви дам под съд и ще продадат замъка ви заедно с всички мебели, заради задължения спрямо кралската хазна.
	— Махай се оттук, бирнишко псе!
	— Господин барон, предупреждавам ви, че съм положил клетва пред закона и мога да бъда определен за съдия-изпълнител!
	— За изпълнението е нужна присъда! — изрева старият феодал.
	— Лесно ще си я навлечете, ако не платите, повярвайте ми!
	— Как да платим, като няма с какво? — извика Гонтран като видя, че старецът се смути. — Щом сте пристав, елате да установите, че разбойници ни отмъкнаха един жребец, две магарици и четири крави, както и това, че по-голямата част от дължимата сума би трябвало да поискате от изполичарите на баща ми. Досега той бе така добър да плаща вместо тях, защото тези бедни селяни не са в състояние, но самият той съвсем не е длъжен да го прави. Между другото, от последното нападение на разбойниците селяните пострадаха повече и от нас и сигурно — макар и не точно днес, непосредствено след грабежа — баща ми ще може да уреди сметката…
	Тези разумни доводи се оказаха по-действени от ругатните на стария барон. След като погледна предпазливо към Гийом, бирникът се приближи малко и с по-мек, почти съчувствен, но строг тон обясни, че той само носи и връчва заповедите, получени от данъчната управа. Според него само едно нещо би могло да забави крайната мярка: баронът трябва да отправи прошение до главния данъчен управник в Поатие.
	— Между нас да си остане — добави той. При тези думи по лицето на стария барон се изписа гримаса на отвращение. — Между нас да си остане, ще ви кажа, че дори господин прокурорът и господинът, който надзирава събирането на данъците, не са овластени да ви разрешат отсрочка или опрощаване на задълженията. Ала все пак, тъй като сте благородници, вие навярно познавате мнозина високопоставени люде. И тъй, един приятелски съвет: опитайте по този начин!
	— Не ме ласкае особено честта да ви нарека свой приятел — кисело отбеляза барон дьо Ридуе.
	— Точно затова ви съветвам да предадете думите ми на господин барона, вашият син. Нищетата е общо явление, какво да се прави. Да не мислите, че е забавно, когато всички се плашат от теб като от таласъм и получаваш повече тояги от някое краставо псе? А сега, лека нощ, и не ми придиряйте.
	Той си сложи шапката и с куцукане се отдалечи, като тъжно оглеждаше пострадалия по време на разправията ръкав на куртката си.
	И старият барон, също накуцвайки, си тръгна, но в обратна посока. Зад него вървяха Гонтран и Анжелик.
	Дядото се върна в гостната и закрачи напред–назад, а децата не смееха да гъкнат. Най-сетне в полумрака прозвуча гласът на момиченцето:
	— Дядо, кажи ми, дали след като разбойниците не ни лишиха от граждански права, сега този ужасен човек няма да го стори?
	— Върви при майка си — рече старецът и гласът му внезапно пресипна.
	Той отново седна във високото си кресло с изтъркана тапицерия и повече не продума.
	Децата му се поклониха леко и го оставиха насаме.

	* * *

	Когато Арман дьо Сансе научи как са приели бирника, той въздъхна дълбоко и зарови пръсти в кичурчето косми под долната си устна — брадичка, която бе на мода по времето на Луи XIII.
	Анжелик обичаше своя добър и кротък баща, по чието загоряло лице всекидневните грижи бяха оставили дълбоки бръчки.
	За да отгледа многобройната си челяд, този син на обеднял барон трябваше да се откаже от всички удоволствия на високото си обществено положение. Пътуваше рядко, почти не ходеше на лов за разлика от съседните селски благородници, не по-богати от него, които обаче търсеха разтуха в гонитбата на зайци и глигани.
	Арман дьо Сансе посвещаваше цялото си време на грижи за земята си. Обличаше се не много по-различно от своите селяни, а и дрехите му бяха пропити със същата миризма — на тор и на коне.
	Той обичаше децата си. Те бяха неговата гордост и забава. Те бяха истинският смисъл на живота му. Поставяше на първо място тях, на второ — мулетата. Благородникът отдавна мечтаеше да развъди цели стада от тези товарни добичета, много по-непридирчиви от конете и по-издръжливи от магаретата.
	Ала ето че разбойниците му взеха най-добрия жребец и две магарици. Това бе истинско бедствие и баронът бе склонен да продаде останалите мулета и земята, които досега пазеше заради развъждането.
	В деня на идването на сержанта барон Арман подостри грижливо едно гъше перо и се настани пред писалището, за да съчини прошението си до краля да бъде освободен от годишните данъци.
	Той изложи мизерното си за един благородник материално положение.
	Най-напред се извини, че има само девет живи деца, но изказа надежда, че ще му се родят и други, тъй като „жена му и той били още млади и с радост щели да ги създадат“.
	Сетне добави, че издържа своя грохнал баща, който няма пенсия, макар че по времето на Луи XIII е стигнал до чин полковник. Че самият той бил капитан и бил предложен за повишение, ала се наложило да напусне кралската служба, тъй като офицерската му заплата в кралската армия от хиляда и седемстотин ливри годишно не била достатъчна, за да посрещне свързаните с чина му разходи.
	Спомена също, че се е нагърбил и с издръжката на двете си стари лели, които не успял нито да задоми, нито да настани в манастир, защото нямали зестра, а същевременно не можели да се посветят на някое по-скромно занятие.
	Писа, че има и слуги, като единият от тях, стар воин, не получава пенсия, макар тя да му се полага, че двамата му големи синове са настанени в колеж и тяхното обучение му коства цели петстотин ливри. Освен това се налага да изпрати вече и една от дъщерите си в манастир, но му искали триста ливри.
	В заключение изтъкна, че от години насам плаща данъците на изполичарите си, за да поддържат земята, а сега се налага да плати осемстотин седемдесет и пет ливри, деветнадесет су и единадесет дьоние само за текущата година. При това целият му доход е едва четири хиляди ливри годишно, а изхранва четиринадесет гърла и трябва да запази ранга си на благородник в момент, когато, като връх на нещастието, земите му са опустошени от разбойници, дето грабили, убивали и така хвърлили оцелелите изполичари в още по-страшна мизерия.
	Накрая той умоляваше добрия крал да отложи изплащането на данъците му, да му отпусне помощ или аванс от поне хиляда ливри и ако набира войници за Америка или Индия, да благоволи да включи като подпоручик от марината първородния му син, дето сега учи логика при йезуитите, на които, между впрочем, не е изплатена едногодишната такса.
	Освен това Арман дьо Сансе смирено добави, че е готов също така да приеме каква да е служба, стига тя да не уронва неговия ранг, за да може да изхранва семейството си, тъй като не би могъл да задоволи потребностите му, дори ако продаде земята си.
	След като посипа с пясък дългото послание, което му бе коствало няколко часа умствено напрежение, Арман дьо Сансе написа няколко реда на своя покровител и братовчед маркиз дьо Плеси дьо Белиер, като го замоли да предаде прошението лично на краля или на кралицата майка и да ходатайства за него пред Техни Величества.
	Накрая добави любезно:
C>
	„Надявам се, господине, че скоро ще имам честта да ви видя и ще намеря начин да ви бъда полезен в нашата провинция било с превъзходни товарни мулета, било с плодове, кестени, сирене или кисело мляко.“
C$

	* * *

	След няколко седмици на горкия барон Арман дьо Сансе щеше да се предостави поредната възможност да попълни с ново огорчение списъка на несгодите си.
	Една вечер, когато се чувстваше наближаването на първите студове, по пътя, а сетне и по стария подвижен мост, обичайно място за разходка на пуйките, зачаткаха конски копита.
	Кучетата в двора се разлаяха, а Анжелик, която леля Пюлшери бе успяла да затвори в стаята за да бродира, изтича до прозореца.
	Тя видя, че от конете слязоха двама високи слаби младежи, облечени в черно, а по пътеката се зададе муле, натоварено с куфари и водено от някакво селянче.
	— Лельо! Ортанс! Елате да видите! Струва ми се, че това са братята ни, Жослен и Реймон.
	Двете момичета и старите госпожици бързо слязоха долу. Те се озоваха в гостната тъкмо когато двамата ученици се здрависваха с дядото и с леля Жан. Довтасаха и прислужниците. Някой отиде да извика господин барона от полето и госпожа баронесата от градината.
	Младежите не откликнаха с особена охота на шумното посрещане.
	Единият от братята беше на петнадесет, а другият на шестнадесет години, но често ги смятаха за близнаци, може би поради еднаквия ръст и прилика: и двамата бяха леко мургави, и двамата бяха сивооки, с черна права коса, която стигаше до омачканите и мръсни якички на еднаквите им униформени дрехи. Различаваха се единствено по изражението. Чертите на Жослен бяха грубовати, а лицето на Реймон имаше затворен израз.
	Докато отговаряха едносрично на въпросите на дядо си, грейналата от щастие дойка се зае да постила масата с бяла покривка, после донесе гърненцата с пастет и масло, хляба и съдината с първите тазгодишни кестени.
	Очите на младежите блеснаха. Без да чакат покана, те седнаха и започнаха да се хранят тъй лакомо и неприлично, че Анжелик се изпълни с възхита.
	Все пак й направи впечатление, че са отслабнали и бледи, а черните им униформи са протрити на коленете и на лактите. Навеждаха погледи, когато говореха. Нито един от тях не даде вид, че я познава, а тя си спомняше как доскоро бе помагала на Жослен да ловят птички, също както сега Дьони помагаше на нея самата.
	Реймон носеше на колана си кух рог. Анжелик го попита за какво му е.
	— Сипвам в него мастилото — отвърна й той с дрезгав глас.
	— Аз пък хвърлих моя — каза Жослен.
	Бащата и майката дойдоха с факли в ръце. Въпреки радостта си, баронът беше леко разтревожен.
	— Как така си идвате сега, момчетата ми, а не си дойдохте през лятото. Не е ли необичайно да ви пуснат във ваканция в началото на зимата?
	— Не си дойдохме през лятото — обясни Реймон, — защото нямахме пукнат грош, за да наемем кон или дори да се качим в някоя карета от Поатие за Ниор.
	— И ако сега сме тук — допълни Жослен, — това не значи, че сме забогатели…
	— А че светите отци са ни натирили — довърши репликата Реймон.
	Настъпи неловко мълчание.
	— Свидетел да ми е Сен Дьони! — възкликна дядото. — Каква щуротия са извършили господинчовците, че да им нанесат подобно оскърбление?
	— Никаква. Освен че от две години августинците не са получили нито грош за пансиона. Дадоха ни да разберем, че други ученици, с по-щедри родители, искат да заемат местата ни…

	* * *

	Барон Арман нервно се заразхожда нагоре-надолу — признак, че е обзет от голямо вълнение.
	— Все пак това е невъзможно. Без да сте се провинили в нещо, отците августинци не биха могли да ви изгонят току-така: вие сте благородници, те го знаят…
	Лицето на по-големия, Жослен, придоби злобно изражение:
	— Вярно, чудесно го знаят и мога дори да ви повторя думите, с които икономът ни удостои наместо с пари и провизии за из път — каза, че благородниците били най-лошите платци и щом нямат пари, могат да минат без латински и без наука.
	Старият барон изпъчи хлътналите си гърди.
	— Мъчно ще ме накарате да повярвам, че говорите истината. Помислете, нима църквата и благородническата класа не са едно, а учениците не са бъдещият цвят на държавата. Добрите монаси знаят това повече от всеки друг!
	Отговори му Реймон, който се готвеше да стане свещеник. Погледът му бе забит в земята.
	— Братята августинци ни учат, че Бог знае как да намира своите избраници. Може би той ни е сметнал за недостойни…
	— Затваряй си устата, братко — сопна му се Жослен. — Уверявам те, сега дрънкането ти е неуместно: щом искаш да станеш просещ монах, прав ти път! Аз обаче съм по-големият от двамата и мисля като дядо: църквата дължи уважение на всички нас, благородниците. Ако сега отдава своите предпочитания на простолюдието, на тези синове на буржоа и бакали, нейна си работа. Така тя сама избира своята гибел и ще се сгромоляса!
	И старият, и младият барон възкликнаха в един глас:
	— Не богохулствай, Жослен!
	— Не богохулствам, а констатирам. В класа по логика, където аз съм най-младият и втори по успех от общо тридесет души, синчетата на буржоата и чиновниците, дето плащат богато и пребогато, са точно двадесет и пет, а благородниците сме петима, като само двама си плащат редовно.
	Арман дьо Сансе направи опит да се вкопчи в това жалко морално удовлетворение.
	— Значи още двамина благороднически синове са сполетени от същата участ?
	— Съвсем не! Техните родители са високопоставени особи и светите отци се страхуват от тях.
	— Забранявам ти да хулиш възпитателите си! — извика барон Арман, а старият барон започна да проклина полугласно:
	— За щастие, кралят не доживя да види всичко това!
	— Да, за щастие, напълно сте прав, скъпи дядо — рече със смях Жослен. — При това Анри IV е бил убит от един благочестив монах…
	— Замълчи, Жослен — обади се внезапно Анжелик. — Не си много сладкодумен, пък и приличаш на жабок, когато приказваш. Освен това не Анри IV, а Негово Величество Анри III е убит от монах.
	Младежът се стъписа и смаяно погледна къдрокосото момиченце, което така безцеремонно го бе прекъснало.
	— А-а, това си ти, жабке! Малката принцеса на блатата, Маркизата на Ангелите… Та аз пропуснах да те поздравя, сестричке!
	— Защо ме нарече жабка?
	— А ти защо ме нарече жабок? И нали ти вечно се губеше из тревите и блатните тръстики? Да не би сега да си станала по-хрисима и послушна от Ортанс?
	— Надявам се, не — скромно отвърна Анжелик.
	Нейната намеса в разговора поуспокои духовете.
	Междувременно двамата братя бяха приключили с трапезата и дойката вече раздигаше масата.
	Ала атмосферата си остана напрегната. Всеки, без да си дава сметка за това, търсеше начин да парира този нов удар на съдбата.
	Всред тишината проехтя плачът на най-малкия дьо Сансе. Майката, лелите, та дори и Гонтран се възползваха от повода, за да се оттеглят, но Анжелик остана при двамата барони и при по-големите си братя, които се бяха върнали от града в такова плачевно състояние. Тя си задаваше въпроса, дали този път ще успеят да опазят честта на семейството. Жадуваше да попита за това, ала не се осмеляваше. Но все пак при вида на братята си изпитваше нещо, което смътно наподобяваше презрително състрадание.
	Старият Лютцен го нямаше, когато пристигнаха момчетата. Той донесе нови факли в тяхна чест. Разля малко восък, докато прегръщаше несръчно за добре дошъл по-големия брат, Жослен. А малкият се дръпна презрително, за да избегне непохватната му прегръдка. Обаче старият войник не се засегна и без да се колебае, изказа и своето мнение.
	— Не сте подранили никак с връщането си. Каква е ползата от латинския, щом не умеете да пишете на родния си език? Когато Фантин ми каза, че младите господари са се върнали окончателно, веднага си помислих, че господин Жослен най-сетне ще може да тръгне с корабите.
	— Сержант Лютцен — обади се строго старият барон, — трябва ли да ти припомням някогашната военна дисциплина?
	Старият служител не настоя и млъкна. Анжелик се изненада от хрипливия и променен глас на дядо си, а той се обърна към първородния си внук:
	— Надявам се, Жослен, че си забравил детските си проекти да станеш мореплавател.
	— А защо трябва да ги забравя, дядо? Напротив, струва ми се, че за мен сега няма друго разрешение.
	— Докато съм жив, няма да станеш моряк! Всичко друго, само не и това! — и старецът удари с бастуна си по нащърбения плочник.
	Жослен изглеждаше съкрушен от внезапното упорство на стареца относно проекта, на който той държеше и който би му позволил да понесе по-безболезнено изключването.
	„Край на молитвите и на зубренето на латински текстове — си бе помислил той. — Сега съм вече мъж и ще отплавам с някой кралски кораб…“
	Арман дьо Сансе направи опит да се намеси в негова полза.
	— Почакай, татко, защо си толкова неотстъпчив? Това може би е разрешение, не по-лошо от някое друго. Ще ви кажа, че междувременно, в прошението, което изпратих неотдавна до краля, аз го замолих да улесни евентуалното зачисляване на първородния ми син в екипажа на търговски или военен кораб.
	Ала старият барон размаха гневно ръка. Анжелик никога не го бе виждала така ядосан, дори в деня, когато се бе изпокарал със сержанта.
	— Не обичам хората, на които земята на дедите им пари под нозете. Те намират отвъд моретата не планините от злато, които търсят, а само татуирани диваци. Първородният син на един благородник трябва да служи в сухопътната кралска армия. Това е.
	— Не съм против да служа на краля — възрази момчето, — но по море.
	— Жослен е на шестнадесет години — обади се колебливо баща му, — време е, в крайна сметка, сам да избере бъдещето си.
	По набръчканото лице на стареца се изписа болка. Той вдигна ръка.
	— Вярно, няма да е първият член на семейство дьо Сансе, който сам ще избира съдбата си. И вие ли трябва да ме разочаровате, синко? — завърши той с дълбока тъга.
	— Далеч съм от мисълта да ви връщам към мъчителни спомени — извини се барон Арман. — Никога самият аз не съм и помислял да напусна родния край и съм безкрайно привързан към земята ни в Поату. Спомням си обаче колко тежко и несигурно беше положението ми в армията. Макар и от благородническо потекло, без пари не можеш да достигнеш до висок чин. Затънах в дългове и тогава бях принуден да продавам цялата си екипировка — кон, палатка, оръжие, да не говорим, че дори дадох под наем собствения си ординарец. Спомняте ли си колко плодородни земи се наложи да продадете, за да осигурите службата ми?
	Анжелик следеше разговора с голям интерес. Тя никога не бе виждала моряци, но бе родом от край, където, отвъд долините на Севър и Вандея, се долавяха призивите на океана. Тя знаеше, че по крайбрежието, от Ларошел до Нант, през Сабле д’Олон, плават рибарски кораби, дето пътуват за далечни земи, населени с хора, червени като огън и нашарени като диви прасета. Освен това се носеше мълвата, че някакъв британски моряк от околностите на Сен Мало довел във Франция диваци с набучени по косите птичи пера. Ах, защо не се беше родила мъж, тогава не би искала благословия от дядо си… Отдавна вече да е тръгнала, да е отвела със себе си към Новия свят всичките си ангелчета.

	* * *

	На другата сутрин, докато Анжелик се навърташе из двора, едно селянче донесе на баща й някаква омачкана хартийка.
	— Управителят Молин ме кани да се отбия при него. Сигурно няма да се върна за обяд — каза баронът и махна с ръка на коняря да оседлае коня му.
	Госпожа дьо Сансе, със сламена шапка върху забрадката си, възнамеряваше да отиде в зеленчуковата градина. Тя присви устни.
	— Наистина живеем в невъзможни времена! — рече тя с въздишка. — Да понасяме това, че някакъв съсед от простолюдието, презрян хугенот, си позволява да кани най-безцеремонно вас, чистокръвния потомък на крал Филип-Август! Питам се какво толкова може да обсъжда един благородник с някакъв управител на съседен замък! Сигурно пак става дума за мулета…
	Баронът нищо не отвърна, а неговата достолепна съпруга се отдалечи, поклащайки осъдително глава. Анжелик се възползва от този кратък диалог, за да се вмъкне в кухнята и да вземе обувките и наметката си. После отиде при баща си в конюшнята.
	— Мога ли да дойда с вас, татко? — помоли го тя с най-мило изражение.
	Той не устоя на чаровната й молба и я качи на седлото. Анжелик бе негова любимка. Намираше, че дъщеря му е истинска хубавица, и мечтаеше един ден да я омъжи за херцог.


>>	4

	Есенният ден бе ясен, а гората, само на крачка от двамата ездачи, все още не бе свалила ръждивите си одежди и сега ги разстилаше на фона на синьото небе.
	Когато минаха покрай желязната ограда на замъка Плеси-Белиер, Анжелик се наведе, за да го види. В дъното на алеята, зад шпалир от кестенови дървета се съзираше белият силует на една пленителна постройка, която се отразяваше в езерото пред нея като облак от нощен блян. Всичко тънеше в тишина — замъкът в ренесансов стил бе изоставен от собствениците, които живееха в пристройките в двора, и сега сякаш бе заспал всред своя тайнствен парк и градините. Сърните от съседната Нийолска гора кръстосваха из пустите алеи.
	Жилището на управителя Молин бе на половин левга оттук, до един от входовете на парка. Беше кокетна къщичка от червени тухли и с покрив от сив плочник. Нейната еснафска, солидна фасада й придаваше вид на своего рода пазач на крехката стилна постройка, чието италианско изящество продължаваше да смайва местните жители, свикнали със средновековните замъци.
	Домът подхождаше на своя обитател — един строг, заможен мъж, който напълно се беше вживял в ролята и правата си и изглеждаше като същински господар на обширното имение Плеси, чийто собственик вечно отсъстваше. Може би веднъж–дваж годишно, наесен, заради лова, и напролет, заради букетите момини сълзи, цяло ято дами и господа кацваха в Плеси с конете, хрътките и музикантите си. Няколко дни се нижеха празненства и развлечения, които донякъде плашеха съседите — дребни селски благородници, канени, за да станат прицел за насмешки. После гостите отпрашваха отново за Париж и имението пак потъваше в тишина, бдително охранявано от строгия управител.
	Щом чу конския тропот, Молин излезе на двора и стори няколко дълбоки поклона — това нищо не му костваше, то бе просто част от задълженията му. Анжелик знаеше колко суров и арогантен можеше да бъде този човек, затова не ценеше пресилената му любезност. Ала барон Арман дьо Сансе явно бе изключително поласкан.
	— Тази сутрин бях свободен и реших да не ви карам да чакате, драги Молин.
	— За което съм ви благодарен, господин барон. Боях се да не сметнете за неучтиво, че отправих поканата чрез прислужника си.
	— Ни най-малко, господине. Знам, че избягвате да идвате у дома заради баща ми, който упорито продължава да вижда във ваше лице опасен хугенот.
	— Господин баронът е изключително проницателен. Наистина не бих желал да подразня господин дьо Ридуе, нито госпожа баронесата, която е тъй набожна. Затова предпочетох да се срещнем у дома и за мен ще е голяма чест да споделите трапезата ми, заедно с вашата госпожичка.
	— Вече не съм малка — бързо отреагира Анжелик. — Аз съм на десет и половина години, вкъщи има по-малки от мен: Мадлен, Дьони, Мари-Анес, Албер, както и нашето няколкомесечно бебе.
	— Нека госпожица Анжелик ме извини. Когато човек порасне, наистина придобива разсъдливост и умствена зрелост. Бих бил щастлив, дъщеря ми Бертий да се сприятели с вас, защото, уви, монахините от манастира ме уверяват, че имала птичи мозък и не можело да се очаква много от нея.
	— Преувеличавате, господине — любезно възрази баронът.
	„Този път и аз споделям мнението на Молин“ — помисли си Анжелик, която ненавиждаше дъщерята на интенданта — двулично чернокосо създание.
	Чувствата й по отношение на самия управител бяха доста противоречиви — неприязън, но и известен респект, вероятно поради достолепието, което лъхаше и от него самия, и от дома му. Той носеше винаги тъмни дрехи от доброкачествен плат и сигурно ги подаряваше или по-скоро препродаваше някому, без и следа от износване. Обувките му бяха с токи и с твърде високи токове, съгласно новата мода.
	А трапезите в този дом бяха великолепни. Ноздрите на Анжелик потръпнаха от блаженство още при влизането в първата стая, която се намираше до кухнята. Плочникът на пода блестеше от чистота. Госпожа Молин потъна сред фустите си в дълбок реверанс и тутакси се завърна при своите сладкиши.
	Управителят заведе гостите в малкия си кабинет, като преди това заповяда да донесат гарафа с прясна вода и бутилка вино.
	— Много ми харесва това вино — рече той и вдигна чашата си. — Лозето е на хълм, който дълго не бе засаждан. Доста грижи положих и миналата есен най-сетне роди. Вината от Поату не са като тези от долината на Лоара, но имат тръпчив и приятен вкус. — Той помълча малко и добави: — Как да изразя задоволството си, господине, че благоволихте лично да се отзовете на поканата ми. Това за мен е знак, че има изгледи за успешен завършек на делото, което съм замислил.
	— С една дума, вие ме подлагате на нещо като изпитание?
	— Не ми се сърдете, господин барон. Аз нямам изтънчено възпитание, уви. Получил съм скромните си познания в едно селско училище. Ала ще ви призная, че никога не съм смятал за признак на голям ум надутостта на някои благородници. А тъкмо ум се изисква, когато се уговарят търговски сделки, макар и скромни.
	Селският благородник се настани удобно на тапицирания стол и с любопитство загледа интенданта. Чакаше с известна тревога разговора с този съсед, чиято репутация не беше безукорна. Смятаха го за доста богат. Отначало се бе държал грубо със селяните и с другите фермери, но през последните години се стараеше да бъде по-любезен дори с най-големите бедняци.
	Хората бяха озадачени от тази промяна, както и от необичайното омекване на характера му. Селяните бяха недоверчиви, но тъй като сега той бе отстъпчив относно данъците и другите тегнещи върху замъка задължения към краля и маркиза, всички го уважаваха. Злите езици подхвърляха, че действал така, за да вкара в дългове вечно отсъстващия си господар. Колкото до маркизата и сина й Филип, те се интересуваха от имението не повече от самия маркиз.
	— Ако това, което се говори, е вярно, то вие сте в състояние да откупите цялото имение Плеси — каза малко рязко барон Арман дьо Сансе.
	— Чиста клевета, господин барон. Не само държа да остана верен служител на господин маркиза, но и не бих имал никакъв интерес от подобна покупка. За да нямате повече скрупули, ще ви доверя нещо — и в случая не издавам тайна, върху тази собственост вече тежат солидни ипотеки.
	— Не ми предлагайте да я купя, нямам възможност…
	— Далеч съм от подобна мисъл, господин барон… Малко вино?
	Този разговор не бе особено интересен за Анжелик. Тя се измъкна от кабинета и се върна в голямата стая. Госпожа Молин месеше тестото за огромна плодова пита и като се усмихна на момичето, му подаде една кутия, от която се разнасяше чудесно ухание.
	— Вземете, изяжте това, миличка. Сладко от ангелика. Нали носите нейното име. Сама го приготвям, с доброкачествена бяла захар. По-хубава от тази на монасите в абатството — те употребяват само от зле рафинираната. Как искате парижките сладка да се ценят, щом монасите ги варят в огромни, недоизмити от чорби и кървавици казани?
	Докато я слушаше, Анжелик с наслада похапваше от зеленото лепкаво сладко. Ето в какво се превръщали стръковете на големите блатни растения, чийто мирис сред природата беше по-тръпчив.
	Тя оглеждаше с възхищение всичко наоколо. Мебелите бяха лъскави. В единия ъгъл имаше стенен часовник — дяволско изобретение по думите на дядо й. За да го разгледа по-добре и за да послуша шепота му, Анжелик се приближи до вратата на кабинета, в който разговаряха двамата мъже, и чу баща си да казва:
	— Кълна се в Сен Дьони, вие ме озадачавате, Молин. Какво ли не се разправя за вас, но общо взето всички признават, че сте силен човек и имате верен нюх, а сега от собствените ви уста чувам, че всъщност се увличате по безразсъдни утопии.
	— Какво точно от изложеното току-що пред вас, господин барон, ви се струва толкова неразумно?
	— Добре, нека размислим. Знаете, че се интересувам от мулета и получих доста добра кръстоска. А вие ме приканвате да разширя тази си дейност и се нагърбвате с продажбите. Чудесно. Но едно нещо отказвам да приема с недоумение: вие предвиждате дългосрочен договор с… Испания. Та нали сме във война с испанците, драги!…
	— Войните не траят вечно, господин барон.
	— И ние на това се надяваме, но едва ли един сериозен търговски договор може да се крепи само на надежди.
	Управителят снизходително се усмихна, ала това не бе забелязано от разорения благородник, който запалено продължи:
	— И вие искате да търгувате с нация, с която воюваме? Първо, това е забранено, и то с основание — Испания е наш враг. Второ, границите са затворени и всички пътища, както и пътни такси са под надзор. Съгласен съм, че доставките на мулета за врага не са чак толкова тежко провинение, колкото тези на оръжие, особено като се има предвид, че бойните действия се водят вече не на наша, а на чужда територия. А и най-вече, броят на добичетата е тъй нищожен, че не си заслужава да се подхваща търговия. Ще струва много скъпо, а да не говорим, че ще трябват години за осъществяването на подобен замисъл… Не, драги! Поради финансовото си състояние не мога да си позволя да се впусна във вашия експеримент!
	От честолюбие той не добави, че почти е на път да занемари развъдника.
	— Ще ми позволите ли да изтъкна, господин барон, че вие притежавате вече четири на брой породисти жребеца и далеч по-лесно от моя милост бихте могли да си ги набавяте с дузини от вашите съседи благородници. Колкото до магариците, за по десет-двадесет ливри едната могат да се купят стотици. Още малко труд за пресушаване на блатата ще подобри пасищата, а пък и вашите товарни добичета не са капризни. Мисля, че с двадесет хиляди ливри начинанието ни може добре да потръгне и само след три-четири години да се разгърне.
	На горкия барон едва не му се зави свят.
	— Ама че разсъждения, по дяволите! Двадесет хиляди ливри! Според вас тези клети добичета, заради които всички в нашия край са ме взели на подбив, са направо безценни? Да не би вие да сте този, който ще ме субсидира с двадесет хиляди ливри!
	— А защо не? — възрази невъзмутимо Молин.
	Благородникът го изгледа слисано.
	— Би било лудост от ваша страна, Молин. Държа да ви кажа, че не разполагам с никакви поръчители.
	— Ще се задоволя с обикновен договор за равно участие и ипотека върху развъдника, но при условие че ще го сключим тайно, само между нас, в Париж.
	— Ако искате да знаете, страхувам се, че още дълго не ще имам възможност да посетя столицата. Предложението ви ми изглежда тъй смайващо и авантюристично, че бих желал първо да се посъветвам с неколцина приятели.
	— В такъв случай, господин барон, да приключим разговора. Условието за успеха ни е пълното мълчание. Без него няма да постигнем нищо.
	— Но аз не мога да се впусна току-така, без да се допитам до някого, в сделка, която на всичко отгоре май накърнява интересите на собствената ми държава!
	— Тя е и моя, господин барон…
	— Човек не би казал, Молин.
	— Тогава да не говорим повече за това, господин барон. Да приемем, че съм се излъгал. Изключителните ви постижения ме наведоха на мисълта, че само вие сте способен да развиете този поминък в нашия край.
	Баронът разбра, че е оценен по достойнство.
	— Не е там въпросът…
	— В такъв случай ще ми позволи ли господин баронът да отбележа доколко този въпрос е свързан с главната му грижа — да уреди, както подобава на ранга му, многолюдната си челяд…
	— Заслужавате удар с камшик, Молин! Това изобщо не ви засяга!
	— Ваша воля, господин барон. И все пак, макар финансовите ми възможности да са далеч по-скромни от нечии предположения, бях си наумил веднага да ви заема — естествено, като аванс за предстоящата ни сделка — същата сума, а именно двадесет хиляди ливри, за да ви дам възможност да се посветите на своето имение, без да се обременявате с грижи за децата си. Зная от опит, че никоя работа не напредва бързо, когато умът е зает с тревоги.
	— И когато бирникът е по петите ти — отбеляза баронът, а по загорялото му лице изби лека руменина.
	— За да не будят съмнение паричните отношения между нас, струва ми се, че нямаме никакъв интерес да разгласяваме договора. Независимо от крайното ви решение, държа да не споделяте с никого днешния ни разговор.
	— Разбирам, но сигурно сте наясно, че съм длъжен да уведомя съпругата си за току-що направеното от вас предложение. То засяга бъдещето на десетте ни деца.
	— Моля господин барона да ме извини за неприятния въпрос. Ще съумее ли госпожа баронесата да запази чутото от вас в тайна? До днес не съм срещал жена, способна да държи устата си под ключ.
	— Съпругата ми не се ползва с репутацията на бъбривка. Пък с кого ли общуваме? Освен това, ако изрично я предупредя, тя не ще сподели с никого.
	В този миг управителят зърна нослето на Анжелик. Облегната на рамката на открехнатата врата, тя ги слушаше, впрочем, без да се крие. Баронът също се обърна и смръщи вежди като я видя.
	— Елате при мен, Анжелик! Струва ми се, че придобивате лошия навик да подслушвате зад вратите. Винаги изниквате в най-неподходящия момент, и то без да ви усетя. Това са грозни маниери.
	Молин погледна изпитателно детето, но не бе толкова раздразнен, колкото баронът.
	— Селяните казват, че била фея — забеляза той и се усмихна хитро.
	Анжелик се приближи, без да се смути.
	— Чухте ли разговора ни? — попита баронът.
	— Да, татко. Молин каза, че Жослен би могъл да постъпи в армията, а оттам — в манастира, ако развъдите много мулета.
	— Доста странно умееш да обобщаваш. Чуй ме сега. Обещай ми да пазиш тайна.
	— Нямам нищо против… Но какво ще получа в замяна?
	Управителят с мъка сдържа смеха си.
	— Анжелик!… — извика баща й, смаян и разочарован.
	Отговори й Молин:
	— Първо, докажете, че сте дискретна, госпожице Анжелик. Ако, както се надявам, сключим съдружие с баща ви, можем да очакваме, че сделката ще процъфтява безпрепятствено и плановете ни няма да се разчуят. Тогава ще получите в замяна съпруг…
	Тя се понацупи, помисли малко и отвърна:
	— Добре, обещавам.
	После излезе от кабинета.
	В кухнята госпожа Молин нареди на прислужницата да се дръпне и собственоръчно постави във фурната плодовата пита с дебел пласт сметана и череши.
	— Скоро ли ще обядваме, госпожо Молин? — попита Анжелик.
	— Още не, миличка. Ако сте гладна, да ви намажа филия.
	— Питам ви за друго, искам да знам ще има ли време да изтичам до замъка Плеси.
	— Разбира се. Ще пратя да ви повикат когато сервираме обяда.
	Анжелик хукна навън и още след първия завой на алеята се събу и скри под един храст обувките си, за да ги вземе на връщане. После побягна отново, лека като сърна. Из парка се разнасяше мирис на мъх и на гъби. Наскоро бе валяло и тук-там още имаше локви, които Анжелик прескачаше с лекота. Тя бе щастлива. Обещали й бяха съпруг. Не беше сигурна дали това е голям подарък. Какво щеше да прави с него… Но нищо, в крайна сметка, ако е като Никола, винаги ще има до себе си приятел, с когото ще ходи на лов за раци.
	В края на алеята зърна силуета на замъка: снежнобял, той се открояваше на фона на бляскавото синьо небе.
	Замъкът Плеси-Белиер бе дом на феите от приказките, защото нямаше равен на себе си в цялата околност. В този край всички благороднически домове бяха досущ като Монтлу — сиви, целите обрасли с мъх, кажи-речи без прозорци. А тук през миналия век някакъв италиански архитект щедро бе обсипал сградата с прозорци, капандури, извивки и сводчета. Неголям подвижен мост бе прехвърлен през рова, покрит с килим от водни лилии. Малките ъглови кули служеха само за украса. И все пак контурите на постройката бяха семпли и изчистени. Никаква претрупаност, никакви излишества — изящните сводове притежаваха природната грация на растенията и на цветните гирлянди.
	Единствено гербът с изплезената химера, поставен над главния вход, напомняше претрупаната средновековна украса.
	С изненадваща пъргавина Анжелик се покатери на терасата, сетне като се хващаше за скулптурните релефи на прозорците и балконите, достигна до първия етаж, където се настани удобно върху един перваз. После долепи лице до стъклото на прозореца. Често бе идвала тук и ненаситно се бе взирала в тайнствената затворена стая. В полумрака проблясваха всевъзможни дребни украшения от сребро и слонова кост, наредени върху масички от скъпо дърво със седефени инкрустации, грееха ярките червени и сини багри на новата тапицерия на мебелите, матово блестяха картините.
	В дъното на стаята имаше ложе покрито с дамаска, а над него — балдахин от тежка коприна с лъскави златни нишки. Голямата картина над камината привличаше погледа и изпълваше Анжелик с възхищение. Цял един свят, който тя смътно предугаждаше, бе заключен зад рамките на прозореца — това бе безгрижният свят на обитателите на Олимп с тяхното езически волно изящество. Един бог и една богиня се прегръщаха пред взора на брадат фавн и техните дивни тела, както и самият замък, символизираха грацията на Елисейските поля край девствените лесове.
	Анжелик бе толкова развълнувана, че дъхът й секна.
	„Как бих искала да докосна всички тези неща — мислеше си тя, — да ги помилвам някой ден с ръка, да ги притежавам…“


>>	5

	През месец май из тукашните места младежите украсяваха шапките си с още неузрели класове, а девойките се кичеха със стръкове цъфнал лен и танцуваха край долмените — тези огромни каменни маси, захвърлени насред полето в праисторически времена.
	Прието бе също така младите да се пръсват на двойки из ливадите и горичките с дъх на момина сълза.
	През юли чичо Солие зажени дъщеря си и устрои голямо празненство. Той единствен държеше под аренда земи от владенията на барон дьо Сансе, който инак наемаше само изполичари.
	В украсената с цветя и дебели колкото юмрук свещи църквица в романски стил баронът лично заведе младоженката до олтара.
	На обяда, който продължи часове, имаше истинско изобилие от домашни наденици, сирена, вино.
	Всички „дами“ от селото съгласно обичая поднасяха подаръци на младоженката. Тя ги посрещаше в новия си дом, седнала на пейка пред голямата маса, върху която се трупаха съдове, чаршафи, медни и калаени котли, а кръглото й лице, грееше от удоволствие под тежкия венец от маргаритки.
	Госпожа дьо Сансе изпитваше неудобство, че е донесла толкова скромен подарък: няколко чинии от фин порцелан, скътани за подобни случаи. Анжелик изведнъж се сети, че вкъщи се хранеха в селски паници. Тя се възмути и се оскърби от човешката глупост. Странно нещо са хората! Момичето бе готово да се обзаложи, че и тази селянка ще прибере грижливо чиниите в някоя ракла и също ще сипва храната в паници. А в замъка Плеси имаше толкова чудесни неща, сякаш погребани в гробница!…
	Лицето на Анжелик придоби каменно изражение и тя с неохота целуна булката.
	В това време младежите наобиколиха широкото брачно легло и заваляха шегите.
	— Ей, хубавице! — извика един от тях. — Като гледам теб и съпруга ти, съмнявам се, че утре призори ще ви се услади греяното вино!
	— Мамо — попита Анжелик на излизане, — какво е това греяно вино, за което се говори на всяка сватба?
	— Селяшки обичай, също както носенето на подаръци и танците — отговори уклончиво майка й.
	Обяснението не задоволи дъщерята и тя се зарече да присъства при поднасянето на греяното вино.
	Танците под високия бряст на селския площад все още не бяха започнали. Мъжете стояха около разгънатите на открито дървени маси.
	Анжелик дочу хлипането на по-голямата си сестра, която искаше да се прибере в замъка, защото се срамуваше от скромната си кърпена рокля.
	— Ами! — възкликна Анжелик. — Усложняваш си живота, миличка. Нима аз се оплаквам от своята? А толкова ми е отесняла и окъсяла! Само че обувките страшно ме убиват. Но си донесох сабото в едно вързопче и ще го обуя, за да танцувам. Решила съм да се забавлявам!
	Ортанс упорито продължи да хленчи, че умира от жега, че не се чувства добре, че иска да се прибере вкъщи. Госпожа дьо Сансе отиде при съпруга си, който бе седнал сред най-почетните гости, за да го предупреди, че се прибира, но ще остави Анжелик с него. Момичето отиде за малко на масата при баща си. Така бе преяла, че й се доспа.
	Тук седяха кюрето, кметът, учителят, който при случай ставаше псалт, фелдшерът, бръснарят и звънарят, както и няколко земеделски стопани, които всички наричаха „орачите“, защото притежаваха рала и волове и наемаха работници — сиреч, цялата дребна селска аристокрация. Към тази група спадаше и Артем Кало, земемерът от съседното градче, който временно пребиваваше в селото, за да помогне при пресушаването на блатата. Смятаха го за малко нещо учен и чужденец, макар че беше от Лимузен. И то се знае, на същата маса се бе разположил бащата на младоженката, Пол Солие, притежател на рогат добитък, коне и магарета.
	Всъщност този едър селянин от Поату беше най-голямата клечка сред дребните селски арендатори и макар че барон дьо Сансе беше „господарят“, неговият покорен слуга Пол Солие безспорно бе по-богат от него. Като гледаше навъсеното лице на баща си, Анжелик лесно отгатваше мислите му.
	„Още едно доказателство за западането на благородниците“ — навярно си казваше тъжно баронът.

	* * *

	Междувременно на площада около големия бряст настана раздвижване. Двама мъже, всеки от които бе стиснал под мишница нещо като издуто бяло чувалче, се качиха върху бъчвите и засвириха на гайдите си. Към дуото се присъедини един кларнетист.
	— Танците започват! — извика Анжелик и хукна към къщата на кмета, където бе оставила вързопчето със сабото.
	Барон дьо Сансе я видя, когато се връщаше: тя подскачаше от крак на крак и пляскаше с ръце в такт с музиката. Косите й с цвят на старо злато струяха по раменете. Може би защото роклята й беше доста отесняла и окъсяла, той внезапно осъзна, че само за няколко месеца дъщеря му изведнъж се е превърнала в девойка. Доскоро крехко момиченце, сега изглеждаше като двадесетгодишна. Раменете й бяха станали по-широки, гърдите й леко издуваха излинялата вълнена рокля. Буйна кръв напираше под златистия й загар и обагряше страните й, а полуотворените в усмивка влажни устни разкриваха снежнобелите й ситни зъбки.
	И тя, както повечето тукашни момичета, бе украсила деколтето си с букетче жълта и лилава иглика.
	Насядалите до барона мъже също се изненадаха, когато я видяха тъй пламенна и свежа.
	— Вашата госпожичка става хубавица — отбеляза с угодническа усмивка чичо Солие и се спогледа със съседите си.
	Баронът изпита бащинска гордост, примесена с безпокойство.
	„Прекалено голяма е вече, за да общува с тези селяци — помисли си внезапно той. — Нея, а не Ортанс, би трябвало да пратя в манастир…“
	Нехаеща за мислите и погледите, които предизвиква, Анжелик весело се присъедини към младежите и девойките, които на групички и на двойки прииждаха към площада от всички страни.
	Насмалко да се сблъска с един юноша, когото в първия миг не позна — така празнично бе пременен.
	— Божичко, Валантен! — радостно възкликна Анжелик. — Колко си хубав!
	Синът на мелничаря бе издокаран със сив, навярно ушит в града, редингот от толкова доброкачествен плат, че стоеше като колосан. И рединготът, и жилетката бяха украсени с няколко реда малки, проблясващи златни копчета. Обувките и филцовата му шапка бяха с метални токи. Четиринадесетгодишният хлапак с тяло на античен герой се чувстваше доста неловко и сковано в новите си одежди, но червендалестото му лице грееше от задоволство. Анжелик не беше виждала Валантен от няколко месеца — той бе заминал с баща си за града — и когато си даде сметка, че стига едва до рамото му, се смути. За да прикрие стеснението си, го улови за ръка.
	— Ела да танцуваме!
	— А, не! — възрази Валантен. — Ще си зяносам хубавия костюм. Отивам да пийна с мъжете — важно заяви той и се отправи към масата на почетните гости, към които малко преди това се бе присъединил баща му.
	— Хайде да танцуваме! — извика едно момче и хвана Анжелик през кръста.
	Беше Никола. Тъмните му като кестени очи грееха радостно.
	Те застанаха един срещу друг и заудряха с крак в такт с пронизителните извивки на гайдите и кларнета. Вроденото им чувство за ритъм придаваше на този тромав и наглед монотонен танц изключителна хармония. Ведно с гайдите и кларнета именно глухото потропване на дървеното сабо играеше ролята на главен инструмент, който бе в пълно съзвучие със сложните стъпки, изпълнявани от всички танцьори с изумителна точност, и придаваше изящество на простия, ала съвършено изпълнен селски танц.
	Свечеряваше се. Леката прохлада освежи мокрите чела. Изцяло отдадена на танца, Анжелик се чувстваше щастлива, освободена от мислите си. Често сменяше кавалерите и в блесналите им засмени очи съзираше нещо, което я зашеметяваше.
	Слънцето залязваше и обагряше в пастелнорозово облака прахоляк, който вдигаха танцьорите. Бузите на кларнетиста бяха издути до пръсване и очите му сякаш щяха да изхвръкнат от напрежение.
	Наложи се музикантите да спрат, за да се поосвежат край отрупаните с пълни кани маси.
	— За какво мислите, татко? — попита Анжелик и се настани до барона, който все още се мръщеше.
	Тя беше зачервена и задъхана. Почти го доядя, че е тъй безгрижна и щастлива, докато той бе толкова угрижен, че изобщо не беше в състояние да се забавлява, както едно време на селските празненства.
	— Мисля за данъците — отвърна той мрачно, загледан в мъжа, който седеше насреща, а това бе не кой да е, а самият сержант Корн, нееднократно прогонван от замъка.
	Анжелик възрази:
	— Не бива да мислите за това когато всички се веселят. Нима всички останали, нашите селяни, сега мислят за данъците, а пък те най-трудно плащат. Нали, господин Корн? — провикна се весело тя през масата. — Нали в ден като днешния никой не бива да мисли за данъци, дори и вие?
	Думите й предизвикаха бурен смях. Започваха песните и чичо Солие поде припева на „Бирнико, обирнико“, която сержантът благоволи да изслуша с добродушна усмивка. Скоро обаче дойде ред на недотам безобидни сватбарски песенчици и Арман дьо Сансе, все по-обезпокоен от държането на дъщеря си, която обръщаше чаша след чаша, взе решение да си тръгнат.
	Той предложи на Анжелик да се сбогуват с присъстващите и да се приберат заедно у дома. Реймон и по-малките деца отдавна си бяха отишли с дойката. Само първородният син на барона, Жослен, не бързаше за никъде, прегърнал през кръста едно от най-ухажваните момичета. Баронът се въздържа от забележки. Радваше се, че слабичкият и блед колежанин си бе възвърнал сред прегръдките на природата здравия тен и трезвия разум. На неговите години баронът вече бе тръшнал в една копа сено овчарката от съседното село. Кой знае? Може би това ще задържи Жослен у дома.
	Убеден, че Анжелик ще го последва, той се сбогува с останалите гости и си тръгна.
	Дъщеря му обаче имаше други намерения. От няколко часа насам тя се чудеше как да остане за церемонията с греяното вино при изгрев-слънце. Затова се възползва от суматохата и се измъкна от тълпата. Взе в ръка дървеното си сабо и хукна към края на селото. Всички къщи бяха празни, излезли бяха дори бабите. Анжелик съгледа една стълба, която бе подпряна на нечия плевня, бързо се покатери и се озова сред меко, уханно сено.
	Доспа й се от виното и лудите танци.
	„Ще поспя, а когато се събудя, тъкмо ще е дошло време за греяното вино“ — каза си тя.
	Клепките й се склопиха и девойката се унесе в дълбок сън.

	* * *

	Събуди се с приятно усещане, в добро разположение на духа. В плевнята все още цареше плътен и топъл мрак. Нощта не бе свършила и от далечината долитаха виковете на празнуващите.
	Като в просъница, обзета от сладка нега, Анжелик изпитваше желание да се протегне и да простене. Внезапно усети как нечия длан помилва гърдите й, после се плъзна надолу по тялото към бедрата. Задъхано, горещо дихание опари бузата й. Анжелик протегна ръка — докосна дрехата на непознатия, ушита от плътен, явно скъп плат. Прошепна:
	— Ти ли си, Валантен?
	Той не отвърна, само се приближи още.
	Анжелик бе леко зашеметена от тъмнината и от изпитото на сватбата вино. Ала не се уплаши. Позна Валантен по тежкото дишане, по грапавината на дланите — често се порязваше, когато ходеха заедно да късат блатни треви и тръстики. Момичето потръпна от допира на ръцете му.
	— Май вече не се страхуваш да си съсипеш хубавите дрехи — наивно, с донейде неосъзнато лукавство прошепна Анжелик.
	Валантен нищо не каза, само по-силно я прегърна.
	— Колко хубаво ухаеш — с въздишка рече той, — досущ като цветето с твоето име.
	Направи опит да я целуне, но никак не й се понрави докосването на влажните му устни, които търсеха нейните, и тя го отблъсна. Валантен я сграбчи и легна отгоре й. След това внезапно и грубо нападение Анжелик напълно се разсъни и се опомни. Започна да се бори с натрапника, направи опит да се изправи. Ала Валантен, задъхан, я заклещи със силните си ръце. Вбесена, тя го удари по лицето със стиснати юмруци и изкрещя.
	— Пусни ме, селяндур! Пусни ме!
	Чак тогава той я освободи от прегръдките си и Анжелик се свлече надолу по сеното, после се спусна по стълбата. Хем ядосана, хем натъжена, без да знае защо…
	Навън нощта бе изпълнена с викове и светлини, които се приближаваха.
	Фарандолата! Танцуваха фарандола!
	Подминаваха я младежи и девойки, хванати за ръце. Вълната я повлече. Танцьорите обикаляха улиците, прескачаха оградите, тичаха из полята в здрача. Пияни от изпитото гроздово и ябълково вино, те падаха на земята и се заливаха от смях. После се върнаха на площада. Масите и пейките бяха прекатурени. Участниците във фарандолата прескочиха и тях. Угасиха факлите. Проехтяха настойчиви викове:
	— Греяното вино! Греяното вино!
	Някои заудряха по вратата на кмета, който вече си беше легнал.
	— Събуди се, големецо! Отиваме да ободрим младоженците!
	В мига, в който понечи да се отскубне от танцуващите, защото ръцете й бяха отмалели, Анжелик зърна някакво странно шествие.
	Най-отпред вървяха двамина смешници с лъскави дрехи, отрупани със звънчета досущ като на някогашните кралски шутове. Следваха ги двама младежи, които крепяха на раменете си тояга с окачен на нея казан. Останалите, дето ги придружаваха, носеха чаши и кани с вино. Подире им тръгнаха всички от селото, които все още се държаха на краката си. Така се образува доста многочислена тълпа, която нахълта най-безцеремонно в къщичката на младоженците.
	Анжелик изпита нещо като умиление когато ги видя един до друг в широкото брачно легло. Лицето на булката пламна от срам. Младоженците изпиха, без да се противят, топлото вино с подправки, което им поднесоха. Един от новодошлите, по-пиян от останалите, понечи да издърпа чаршафа, с който целомъдрено се бяха покрили. Младоженецът го халоса с юмрук. Започна сбиване, съпроводено от писъците на злочестата булка, която се беше вкопчила в завивките.
	Блъскана от разгневените мъже, Анжелик, която се задушаваше от миризмата на вино и пот, насмалко щеше да бъде повалена и стъпкана, ако Никола не я бе измъкнал навън.
	— Уф! — въздъхна тя, когато най-сетне се озова на чист въздух. — Никак не е забавно това ваше греяно вино! Кажи, Никола, защо карат младоженците да го пият?
	— Знам ли! Трябват им сили след брачната нощ!
	— Толкова ли е уморително?
	— Така поне казват…
	Той високо се изсмя. Очите му блестяха. Черните къдрици се спускаха над мургавото му чело. Анжелик си даде сметка, че и той е пиян, не по-малко от другите. Внезапно момъкът разпери ръце и пристъпи към нея.
	— Знаеш ли колко си сладка, като говориш така, Анжелик… Толкова си сладка!
	Той я прегърна през врата. Без да каже нито дума, момичето се отскубна от ръцете му и се отдалечи.
	Слънцето огря опустелия площад. Празникът наистина бе свършил. Анжелик вървеше с несигурни крачки по пътя към замъка и мрачно разсъждаваше.
	След Валантен, и Никола си бе позволил такова странно държание.
	Изгубила ги бе и двамата наведнъж. Имаше чувството, че детството й е мъртво, и при мисълта, че никога вече не ще отидат заедно до блатото или гората, на Анжелик й се доплака.
	В това състояние я видяха барон дьо Сансе и старият Гийом, които бяха тръгнали да я търсят. Анжелик вървеше залитайки, с разкъсана рокля, а косите й бяха пълни със слама.
	— Mein Gott! — възкликна Гийом и се спря, съкрушен.
	— Откъде идвате, Анжелик? — строго попита баронът.
	Ала щом видя, че тя не е в състояние да говори, старият воин я взе на ръце и я понесе към замъка.
	А барон дьо Сансе си рече угрижено, че на всяка цена трябва да намери начин да прати тази си дъщеря в манастир.


>>	6

	Един зимен ден, докато наблюдаваше през прозореца как вали дъждът, Анжелик с почуда забеляза кавалкада от конници и клатушкащи се карети по калния път към подвижния мост. Предвождаха ги лакеи, облечени в ливреи с жълти галони, както и една натоварена с багаж каруца с насядали в нея камериерки и прислужнички.
	Кочияшите скочиха от високите капри, за да преведат конете през тесния вход. Лакеите, които стояха отзад на първата карета, слязоха и отвориха лакираните вратички с гербове в пурпур и злато.
	Анжелик тичешком слезе по стълбите на кулата и застана на площадката. Един натруфен, явно високопоставен благородник се препъна в купчината тор на двора и шапката му с пера хвръкна на земята. Произшествието бе съпроводено от силен удар с бастун по гърба на един от лакеите и солидна порция ругатни.
	Гостът, който се придвижваше от камък на камък, като стъпваше на връхчетата на изящните си обувки, най-сетне се добра до навеса над входа, откъдето го наблюдаваше Анжелик с няколко от братчетата и сестричките си.
	Зад благородника пристъпваше около петнадесетгодишен юноша, облечен също така изискано.
	— Кълна се в Сен-Дьони! Къде е братовчед ми? — възкликна новодошлият, като се огледа възмутено наоколо. Той забеляза Анжелик и извика: — Кълна се в Сен Илер! Та това е жив портрет на братовчедка ми дьо Сансе, когато я видях в Поатие, по време на сватбата й! Дайте да ви целуна, госпожичке, та аз съм старият ви вуйчо!
	Той я взе на ръце и от сърце я целуна. Когато се озова отново на земята, Анжелик два пъти кихна, толкова силен бе парфюмът, който лъхаше от дрехите му.
	Тя си обърса носа с ръкав — мина й през ума, че леля Пюлшери би я нахокала за този жест, но не се изчерви: срамът и смущението й бяха непознати.
	Анжелик се поклони любезно на госта, в когото позна маркиз дьо Плеси дьо Белиер, после понечи да прегърне младия си братовчед Филип.
	Той направи крачка назад и погледна ужасен маркиза.
	— Татко, длъжен ли съм да прегърна тази… хм… тази млада особа?
	— Но, разбира се, глупчо, възползвай се от случая, докато не е станало късно! — извика маркизът и се изсмя.
	Юношата предпазливо допря устни до закръглената бузка на Анжелик, сетне извади от джоба на късата си дреха бродирана кърпичка, която размаха пред лицето си, сякаш отпъждаше муха.
	Дойде и барон Арман, който бе окалян до коленете.
	— Маркиз дьо Плеси, каква изненада! Защо не пратихте куриер, за да ме предупредите за идването си?
	— Да ви кажа право, братовчеде, възнамерявах да отида направо в моя замък, но пътуването не мина без произшествия. Счупи ни се ос при Ньошо и загубихме доста време. Скоро ще се стъмни, а сме премръзнали. На минаване покрай имението ви реших да ви помоля без превземки за подслон. Носим гардероби и легла и слугите ще ги сглобят в посочените от вас стаи. Така ще имаме удоволствието да си поприказваме. Филип, поздравете братовчед ми дьо Сансе и неговите прелестни многобройни наследници.
	При тази заповед красивият русокос юноша пристъпи напред и с примирено изражение стори дълбок и видимо пресилен поклон, явно поради селяшкия вид на мъжа, когото поздравяваше. Сетне покорно целуна един по един невръстните си роднини по пълничките мърляви бузки. Накрая пак извади кърпичката си и я помириса с надменно изражение.
	— Синът ми общува с придворни и не е свикнал с живота на село — заяви маркизът. — Бива го само да дрънка на китара. Уредих го като паж в двора на монсеньор Мазарини, ала се боя да не би да научи италианската любов. Нима не прилича вече на красиво момиче?… Знаете ли какво значи италианска любов?
	— Не — отвърна наивно баронът.
	— Ще ви разкажа някой ден, но насаме, далеч от тези детски уши. В това преддверие ще загинем от студ, драги. Мога ли да поднеса своите почитания на прелестната си братовчедка?
	Баронът отвърна, че щом са видели екипажите, дамите сигурно са се втурнали в покоите си да се преоблекат, но неговият баща, старият барон, ще бъде очарован да го види.
	Анжелик не пропусна да забележи презрителния поглед, който младежът хвърли на тъмната им окаяна гостна. Очите на Филип дьо Плеси бяха светлосини, ала студени като стомана. Същият поглед, който се плъзна по изтърканите тапицерии на мебелите, по оскъдния огън в камината и по стария барон с демодираната му плисирана яка, се насочи към вратата, русите вежди на младежа се повдигнаха и на устните му се появи насмешлива усмивка.
	В гостната влязоха госпожа дьо Сансе и Ортанс, както и двете лели. Естествено, бяха облекли най-хубавите си дрехи, които сигурно се сториха смешни на момчето, защото то тихичко се изкиска, като прикри уста с кърпичката си.
	Анжелик не сваляше очи от него, страшно й се прииска да скочи и да издере лицето му. Нима той самият не бе по-малко смешен с всевъзможните си дантели и панделчици по раменете както и по ръкавите, цепнати от горе до долу, за да се види колко е фин платът на ризата?
	Баща му, далеч по-естествен в обноските, се поклони на дамите, при което красивото къдраво перо на шапката се приплъзна по плочите на пода.
	— Моля да ме извините, братовчедке, за скромните ми одежди. Изтърсих се изневиделица, за да ви помоля за гостоприемство тази нощ. Ето, това е младият шевалие Филип. Доста пораснал, откакто го видяхте за пръв път, ала оттогава не е станал по-лесен за общуване. Скоро ще му купя полковнишки чин. Сегашните придворни пажове не знаят що е дисциплина.
	Неизменно сърдечната леля Пюлшери предложи:
	— Нали ще пийнете нещо? Сироп или мляко? Виждам, че идвате отдалеч.
	— Благодаря. С удоволствие бихме пийнали малко вино, разредено с прясна вода.
	— Нямаме вече вино — каза барон Арман, — но ще пратя прислужника да вземе от кюрето.
	Междувременно маркизът седна и като си играеше небрежно с абаносовото бастунче с вързана на него сатенена розетка, заразказва, че идвал направо от Сен Жермен, че пътищата били същинска клоака, и още веднъж се извини за скромния си външен вид.
	„Как ли щяха да изглеждат, ако се бяха пременили с празнични дрехи?“ — помисли си Анжелик.
	Дядото, раздразнен от този порой извинения, отнасящи се до облеклото, докосна с връхчето на бастуна си ботуша на госта.
	— Ако се съди по тия дантели на ботушите и якичката ви, едиктът на монсеньор кардинала от 1633 година за забрана на всякакви финтифлюшки е напълно забравен.
	— Ами! — възкликна маркизът. — Още не съвсем. Регентката е бедна и се облича семпло. Само неколцина сме тия, дето се разоряваме, за да поддържаме известна оригиналност в набожния ни двор. Монсеньор Мазарини обича лукса, ала носи расо. Пръстите му са отрупани с диаманти, но това не му пречи заради всяка панделка, която принцовете са прикачили към дрехата си, да сипе огън и жупел като предшественика си, кардинал Ришельо. Маншетите на ботушите ми, е…
	Той преметна крак връз крак и се вторачи така съсредоточено в ботушите си, както барон Арман правеше оглед на своите мулета.
	— Струва ми се — продължи той, — че на тази мода да се украсяват с дантела ботушите внезапно ще й дойде краят. Някои млади благородници носят толкова широки маншети (които на всичкото отгоре едва се закрепят), че тези господа едва ходят. Вземе ли някоя мода застрашителни размери, тя от само себе си изчезва. Не сте ли и вие на същото мнение, драга племеннице? — обърна се маркизът към Ортанс.
	Девойката отговори със самоувереност и непринуденост, които никой не бе очаквал от едно тъй крехко създание:
	— О, господине, мисля, че преди да изчезне всяка мода има своите основания. Ала все пак не мога да се произнеса относно тази подробност, защото досега не съм виждала ботуши като вашите. Сигурно от всички наши роднини вие сте най в крак с модата.
	— С удоволствие установявам, госпожице, че отдалечеността на вашата провинция не ви е попречила да я изпреварите по дух и познаване на етикета, защото, ако смятате, че аз съм в крак с модата, ще ви уверя, че по мое време нито една госпожица не би дръзнала първа да направи комплимент. А точно това се наблюдава сега при новото поколение. И не бих казал, че това явление е неприятно, напротив. Как се казвате?
	— Ортанс.
	— Трябва да дойдете в Париж, Ортанс, и да посещавате будоарите, където се събират нашите учени и нашите изтънчени дами. Филип, синко, внимавайте! Изглежда, ще срещнете достоен противник по време на престоя в доброто ни старо имение в Поату.
	— Кълна се в беарнската си шпага! — извика старият барон. — Макар че поназнайвам английски и се оправям на немски, пък и съм изучавал родния си френски език, нищичко не разбрах от онова, което рекохте на нашите дами!
	— Но дамите разбраха, това е важното, когато става дума за дантели! — заяви весело маркизът. — Ами самите ботуши, те как ви се струват?
	— Защо имат толкова дълги и четвъртити върхове? — попита Мадлон.
	— Защо ли? Никой не би могъл да каже, малка госпожице, но това е последният вик на модата. И ето че той се оказва полезен. Завчера господин дьо Рошфор заби по един пирон през върховете на обувките на принц дьо Конде, който разбъркваше жарта в камината. Когато принцът понечи да се изправи, оказа се, че е прикован към пода! Помислете само! Ако не беше тая мода на остри обувки, пироните биха наранили краката му!
	— Обувките не са измислени за забавление на хората, дето коват пирони по чуждите крака — измърмори дядото. — Ама че глупава история.
	— Знаете ли, че кралят е в Сен Жермен?
	— Не — отвърна Арман дьо Сансе. — И какво необичайно има в тази новина?
	— Ами това, драги, че той е там заради Фрондата!
	Неговата словоохотливост забавляваше дамите и децата, но двамата селски благородници, навикнали на бавния говор на селяните, се питаха дали бъбривият им роднина не се подиграва с тях по стар навик.
	— Заради Фрондата ли? Ами че това е детска игра.
	— Детска игра! Вие се шегувате, братовчеде. Това, което в двора наричаме Фронда, е чисто и просто бунт на Парижкия парламент срещу краля. Чували ли сте някога за подобно нещо? Вече няколко месеца тези господа се карат с регентката и нейния италианец кардинал!… Данъчни неразбории, които не накърняват ни най-малко собствените им привилегии. Те обаче заемат позата на народни закрилници. И държат реч след реч. А регентката е на път да излезе от кожата си. Навярно все пак сте чули за априлските бунтове?
	— Нещо подочухме.
	— Това се случи заради ареста на депутата Брусел. Една сутрин регентката заповядала да го арестуват, а той тъкмо си бил взел очистителното. Простолюдието се разбунтувало от крясъците на слугинята му. Коменж, полковникът от гвардията, дори не го изчакал да се облече и го мъкнал от карета на карета по халат. В крайна сметка, с много усилия, успял да изпълни заповедта на Нейно Величество. Впоследствие Коменж ми довери, че щял добре да се позабавлява, препускайки сред разбунтуваната тълпа, ако бил отвлякъл някоя приятна госпожица, а не един стар клетник, който не проумявал нищо от случилото се. Така или иначе, разочарованата паплач започнала да издига барикади по улиците. Народът обича да се отдава на тази игра, за да излее гнева си.
	— Ами кралицата и невръстният крал? — попита с тревога сантименталната леля Пюлшери.
	— Какво да ви кажа, тя прие доста високомерно господата от Парламента, после отстъпи. Оттогава неведнъж се караха и сдобряваха. Повярвайте ми обаче, през последните месеци Париж ми прилича на дяволски казан, който направо ври и кипи. Приятен град е, ала крие в дълбините си безчет бедняци и бандити, от които няма отърваване, освен ако не ги съберем накуп и не ги изгорим като въшки. Да не говорим за драскачите на памфлети и стихчета, чиито пера жилят по-остро от тези на осите. Париж е залят от пасквили, където в стихове и проза се повтаря: „Вън Мазарини, вън Мазарини!“ Така че вече са ги кръстили мазаринади. Кралицата ги намира дори в леглото си, а едва ли има нещо, което да предизвиква безсъние и да разваля тена на лицето по-успешно от тези наглед безобидни листчета хартия. Накратко казано, драмата избухна. Господата от Парламента я предчувстваха отдавна. Те все се бояха, че кралицата ще изведе невръстния крал от Париж и на три пъти отиваха вечер на цели тълпи уж да се полюбуват на красивото заспало дете, а цялата работа беше да се уверят, че е още там. Но испанката и италианецът са хитри. На Богоявление пихме и празнувахме в двореца. Добре се веселихме и си хапвахме. И по среднощ, тъкмо когато заедно с неколцина приятели възнамерявах да пообиколя кръчмите, получих заповед да свикам хората си и да отида при една от портите на Париж. Оттам в Сен Жермен. Какво да видя — там преди мен отишли кралицата с двамата си синове, придворните дами и пажовете. Цялото това висше общество налягало върху сламата в стария замък, където е страшен ветрилник. Пристигна и монсеньор Мазарини. А пък Париж е обсаден от принц дьо Конде, който командва кралските войски. Парламентът в столицата продължава да развява въстаническото знаме, ама си има доста главоболия. Наместник кметът на Париж принц дьо Гонди, кардинал на Рец, който би желал да заеме мястото на Мазарини, също се е присъединил към бунтовниците. Аз пък се присъединих към привържениците на принц дьо Конде.
	— Много приятна новина! — каза с въздишка старият барон. — Никога по времето на Анри IV не бихме видели подобен хаос. Депутати и принцове да се вдигат на бунт срещу френския крал! Още едно доказателство за лошото влияние на идеите, дошли отвъд Ламанша. Не се ли говори, че английският парламент също е развял знамето на бунта срещу своя крал и дори се е осмелил да го хвърли в затвора?
	— Нещо повече, наскоро го обезглавиха. Негово величество Чарлс I е бил екзекутиран в Лондон миналия месец.
	— Какъв ужас! — възкликнаха потресени всички присъстващи.
	— Както предполагате, новината не успокои никого във френския двор, където впрочем се намира злочестата вдовица на английския крал с двете си деца. Затова се взе решение да бъдем безпощадни и неотстъпчиви спрямо Париж. Именно затова ме изпратиха като помощник на дьо Сен Мор, за да набера в Поату войски и да ги отведа при дьо Тюрен, който безспорно е най-смелият пълководец в служба на краля. Дявол да ме вземе, драги братовчеде, ако от вашите и моите земи не събера поне един полк, който да предложа на сина си. Така че изпратете местните ленивци при моите сержанти, бароне. Ще ги направим драгуни.
	— Пак ли трябва да говорим за война? — промълви с неохота баронът. — Имаше изгледи нещата да се оправят. Не подписахме ли тази есен във Вестфалия договор, който признава поражението на Австрия и Германия?… Мислехме, че можем да си поотдъхнем. При това, според мен, нашата област не е за жалене, ако я сравним със земите на Пикардия и Фландрия, където все още има толкова испанци, и от тридесет години.
	— Там хората са привикнали — безгрижно рече маркизът. — Драги мой, войната е необходимо зло и би било едва ли не еретично да искаме мир, щом Бог ни го отказва на нас, клетите грешници. Важното е да сме сред воюващите, а не сред онези, които понасят последиците от войната… Колкото до мен, винаги ще избера първото, моят ранг ми дава право на избор. Неприятното в цялата история е, че жена ми остана в Париж… От другата страна, да, заедно с Парламента. Не мисля, впрочем, че има любовник измежду тези надути и начетени магистрати, тъй лишени от блясък, но можете ли да си представите, дамите обожават да заговорничат и са очаровани от Фрондата. Обединили са се около дъщерята на Гастон Орлеански, брат на Луи XIII. Вързали са си сини шалове и дори носят малки саби с дантелени препаски. Всичко това е много приятно, но не мога да не се тревожа за маркизата…
	— Може зле да си изпати! — простена Пюлшери.
	— Не, мисля, че въпреки екзалтацията, тя е запазила благоразумието си. Тревогите ми са от друго естество и ако нещо се случи, мисля, че по-скоро аз ще съм пострадалият. Разбирате ли ме? Подобни раздели са гибелни за един съпруг, който не обича други да заемат брачното му ложе. Колкото до мен…
	Той млъкна, защото се задави от силна кашлица: конярчето, произведено в чин камериер, бе хвърлило в камината огромен наръч влажна слама, за да посъживи огъня. Сред вдигналата се пушилка известно време се чуваше само силна кашлица.
	— Да му се не види, братовчеде! — възкликна маркизът, когато най-сетне успя да си поеме дъх. — Сигурно ще искате да излезем на чист въздух. Този заплес заслужава да бъде нашибан с жилава пръчка.
	Той погледна на произшествието откъм веселата страна и Анжелик го намираше симпатичен, въпреки снизходителния му тон. Приказките му бяха я развълнували. Сякаш старият заспал замък се бе разбудил и отваряше тежките си порти към друг, изпълнен с живот свят.
	В замяна на това синът на маркиза все повече се мръщеше. Седеше на стола си като истукан с руси идеално подредени букли, падащи върху широката дантелена яка, и мяташе ужасени погледи на Жослен и Гонтран, а те, давайки си сметка за впечатлението, което правят, нарочно подчертаваха нехайното си държание, като стигнаха дотам, че си чоплеха носовете и се почесваха по главите. Поведението им направо разстрои Анжелик и тя изпита такова неудобство, че чак й се повдигна. Между другото, от известно време не се чувстваше добре, наболяваше я стомахът и Пюлшери изрично й бе забранила да яде морковите сурови. Тази вечер обаче, поради прекалено много разнообразие и вълнения, които се дължаха на необикновените посетители, Анжелик имаше чувството, че се разболява. Затова не продумваше и послушно си стоеше на мястото. Всеки път колчем погледнеше братовчед си Филип, нещо стягаше гърлото й и тя не беше наясно дали това бе омраза или възхищение. Никога досега не бе виждала толкова красиво момче.
	Меката му и пухкава коса, чийто бретон закриваше челото, блестеше като злато и, сравнени с нея, собствените й къдрици изглеждаха кестеняви. Чертите му бяха съвършени. Сивата му дреха от тънко сукно, украсена с дантели и сини панделки, много отиваше на бялата му като мляко кожа. Човек като нищо можеше да го сбърка с момиче, ако не беше суровият му поглед, в който нямаше нищо женствено.
	Той бе причината вечерта и трапезата да се превърнат в същинско изтезание за Анжелик. Било с усмивчица, било с подигравателен поглед младежът подчертаваше всеки пропуск на прислужниците, всяка липса на удобства.
	Жан ла Кюйрас, който изпълняваше ролята на домоуправител, носеше блюдата, преметнал салфетката през рамо. Маркизът избухна в смях и заяви, че подобен маниер на сервиране е присъщ на лакеите само в кралския двор или на приемите на наследствените принцове, тъй че той се чувства безкрайно поласкан от оказаната му чест, ала би се задоволил да го обслужват по-просто, сиреч, ако салфетката се носи увита около китката. Изпълнен с добра воля, каруцарят се помъчи да изпълни заръката, ала непохватността и въздишките му още повече разсмяха маркиза, към който скоро се присъедини и синът му.
	— Този мъж е роден за драгун, а не за камериер — рече маркиз дьо Плеси, загледан в Жан ла Кюйрас. — Какво ще речеш, млади момко?
	Смутен, каруцарят изръмжа в отговор нещо, което не правеше кой знае каква чест на матерния му език. Покривката, извадена в последния момент от един влажен долап, изпускаше лека пара при допира с топлите чинии вряла супа. Единият от прислужниците постоянно се престараваше да почиства свещите, при което неведнъж ги угаси.
	И най-сетне, като връх на неблагополучието, момчето, което бяха пратили за вино, се върна и разказа, почесвайки се по главата, че кюрето било отишло в съседното селце да чете молитви за прогонване на плъховете, а неговата опака слугиня, Мари Жан, отказала да даде дори едно нищо и никакво буренце.
	— Не се притеснявайте от тази дреболия, братовчедке — възкликна галантно маркиз дьо Плеси. — Ще се задоволим с ябълково вино, а ако господин синът ми не го харесва, ще мине без пиене. Дайте ми обаче в замяна някои разяснения относно това, което чух току-що. Разбирам доста добре тукашното наречие, навремето бъбрех на него с дойката си и затова схванах какво каза младият нехранимайко. Кюрето отишло да гони плъхове с молитви… Що за история?
	— Няма нищо чудно, братовчеде. Хората от едно съседно село наистина от известно време се оплакват, че са нападнати от плъхове, които изяждат зърното за посев. Кюрето навярно е отишло да занесе светена вода и да прочете обичайните молитви за прогонване на злите духове, вселили се в тези животни.
	Маркизът погледна Арман дьо Сансе едва ли не смаяно, после се облегна на стола си и тихичко се разсмя.
	— Никога не съм чувал по-забавно нещо. Трябва да го разкажа на госпожа дьо Бофор. И така, за да унищожат плъховете, ги пръскат със светена вода?
	— И какво смешно има в това? — възрази баронът, който започна да губи търпение. — Всяко зло е дело на демоните, които се вселяват в животните, за да вредят на хората. Миналата година една от нивите ми бе нападната от гъсеници. Наредих да прогонят злите духове с молитва.
	— И гъсениците си тръгнаха, така ли?
	— Да, само че след два-три дни.
	— Когато не е останало нищо по нивата.
	Госпожа дьо Сансе, която по принцип смяташе, че жената трябва скромно да мълчи, не можа да се въздържи и взе думата, за да защити вярата си.
	— Не виждам защо, братовчеде, свещените ритуали не биха могли да въздействат на злосторните животинки. Нима нашият Бог не е вселил бесовете в едно стадо свине, както се разказва в Евангелието? Нашето кюре извънредно държи на тези молитви.
	— И колко му плащате за това?
	— Не иска много, пък и винаги щом го повикат, е готов да откликне.
	Този път Анжелик улови съучастническия поглед, който маркиз дьо Плеси размени със сина си: „Горките хора, сякаш казваше той, наистина са невероятно простодушни“.
	— Ще трябва да поговоря с господин Венсан за тези селски привички — поде маркизът. — Клетият човек, той ще се поболее, нали е основал цял орден, за да просвещава селското духовенство. Мисионерите му са под покровителството на свети Лазар. Наричат ги лазарити. Ходят по трима из селата, за да проповядват и за да учат свещениците да не започват службата с „Отче наш“, както и да не спят със слугините си. Едно доста изненадващо начинание, ала господин Венсан е привърженик на идеята за реформиране на Църквата чрез самата Църква.
	— Ето една дума, която не обичам! — възкликна старият барон. — Реформи, все реформи! Говорите като хугенот, братовчеде. Още малко и ще измените на краля — боя се, че ви остава само една крачка. Колкото до вашия господин Венсан, макар да е духовник, след всичко онова, което разбрах и чух да се говори за него, в поведението му има нещо еретично и Рим не би трябвало да му се доверява.
	— Независимо от това, на смъртния си одър Негово Величество крал Луи XIII пожелал да го постави начело на Съвета за съвест.
	— Това пък какво е?
	Маркиз дьо Плеси оправи леко с пръст маншета на ръкава си.
	— Как да ви обясня? Това е огромно начинание. Съвестта на кралството! Господин Венсан дьо Пол е съвестта на кралството, това е всичко. Вижда се с кралицата почти ежедневно, приемат го принцове. И същевременно е един изключително скромен и приветлив мъж. Неговата идея е, че нищетата е излечима и че силните на деня трябва да помогнат за облекчаването й.
	— Утопия! — сряза го разпалено леля Жан. — Мизерията, както казахте преди малко за войната, е бедствие, което Бог ни е пратил като наказание за първородния грях. Да въставаме срещу дълга си е равнозначно на бунт срещу Божията воля.
	— Господин Венсан би ви отговорил, драга госпожице, че именно вие сте отговорна за злините около вас, и без много приказки би ви пратил да занесете лекарства и храна на най-бедните ваши селяни, като изтъкне, че ако ги намирате, съгласно неговия израз, „прекалено груби и земни“, не ви остава друго, освен да обърнете медала за да видите от другата страна лицето на страдащия Христос. Този необикновен човек е намерил начин да завербува почти всички високопоставени хора в кралството за благотворителните си дела. Такъв, какъвто ме виждате — добави маркизът със смирено изражение, — когато бях в Париж, се случваше да ходя и по два пъти седмично в болницата, за да сипвам в чинии супа и да я сервирам на болните.
	— Няма ли да престанете да ме смайвате? — извика възмутено старият барон. — Решително благородниците от вашата порода се чудят какво да измислят, за да позорят титлата си. Принуден съм да установя, че светът вече се върти наопаки: създават свещеници, които пък да просвещават свещеници, и човек трябва да е безсрамник като вас, кажи-речи свободомислещ, за да дойде да чете морал на едно почтено и здраво семейство като нашето. Не мога повече да понасям това!
	Извън себе си от ярост, старецът стана и тъй като вечерята бе приключила, всички последваха примера му. Анжелик не можа да хапне нищичко. Тя се измъкна незабелязано от стаята. Кой знае защо й бе студено и я тресеше. Всичко, което бе чула преди малко, се въртеше в главата й: кралят в сламата, разбунтуваният Парламент, благородниците, сервиращи супа, Париж — един свят, изпълнен с живот и очарование. А заедно с цялата тази възбуда, изпитваше чувството, че самата тя, Анжелик, е като мъртва, че живее, затворена в гробница.
	Внезапно Анжелик се долепи до стената в една от чупките на коридора. Братовчед й Филип мина край нея, без да я види. Тя чу стъпките му по стълбите към горния етаж. Той извика на слугите, които на светлината на няколко свещника подреждаха спалните на господарите си. Гневният му глас премина във фалцет:
	— Това е нечувано! Никой от вас не се е сетил да се снабди със свещи при последния ни престой. Можехте да допуснете, че в този затънтен край така наречените благородници не струват повече от нехранимайковците си. Дали поне сте стоплили вода за банята ми?
	Прислужникът отговори нещо, което Анжелик не чу. Филип продължи с примирен тон:
	— Толкова по-зле. Ще се измия в корито! За щастие, баща ми спомена, че в замъка Плеси има две флорентински бани. Нямам търпение да се озова там. Имам чувството, че миризмата на племето дьо Сансе вечно ще ме преследва.
	„Това вече — помисли си Анжелик, — той ще ми плати…“
	На светлината на фенера, поставен върху конзолата в антрето, тя го видя, че слиза.
	Когато Филип съвсем наближи, Анжелик излезе от сянката на витата стълба.
	— Как се осмелявате да говорите за нас така безочливо пред лакеите? — попита го тя с ясен глас, който отекна под сводовете. — Напълно ли сте лишен от съзнание за аристократично достойнство? Това навярно се дължи на произхода ви — нали дядо ви е незаконороден кралски потомък. Докато ние сме чистокръвни благородници.
	— Кръвта ви е чиста, колкото и кожата — отвърна младежът с леден тон.
	Анжелик внезапно се хвърли към него, готова да впие нокти в лицето му. Ала юношата, силен като мъж, я сграбчи за китките и силно я отблъсна към стената. После се отдалечи с бавни крачки.
	Зашеметена, Анжелик усещаше как лудо бие сърцето й. Някакво непознато досега чувство, смесица от срам и отчаяние, я задушаваше.
	„Мразя го! — мислеше си тя. — Един ден ще си отмъстя. Ще трябва да преклони глава, за да ми поиска прошка.“
	Засега обаче тя беше само едно злочесто момиченце сред мрака на стар, влажен замък.
	Изскърца врата и Анжелик различи масивния силует на стария Гийом, който влезе с две ведра гореща вода за банята на младия господар.
	Когато я забеляза, той се спря.
	— Кой е тук?
	— Аз — отвърна Анжелик на немски.
	Когато оставаше насаме със стария войник, тя винаги говореше на родния му език, който бе научила от него.
	— Какво търсите тук? — рече Гийом, също на немски. — Студено е, хайде, вървете оттатък, да слушате историите на вашия чичо, маркизът. Ще се запасите със смешки за цяла година.
	— Ненавиждам тези хора! — промълви мрачно Анжелик. — Безочливи са и прекалено различни от нас. Рушат всичко, до което се докоснат, а после ни оставят сами и с празни ръце, докато самите те отпътуват за красивите си замъци, пълни с великолепни неща.
	— Какво ви става, моето момиче? — промълви старият Лютцен. — Нима не можете да се извисите духом над нечии насмешки?
	Неразположението на Анжелик все повече се засилваше. По слепоочията й изби студена пот.
	— Гийом, ти, който никога не си бил в кралския двор, кажи ми: какво би сторил, ако срещнеш човек, дето е хем зъл, хем подъл?
	— Странен въпрос за едно дете. Но щом ми го задавате, ще ви отговоря: злият да се убие, а подлецът да се остави да избяга. — Той малко се замисли, вдигна отново ведрата и след това каза: — Само че братовчед ви Филип не е нито зъл, нито подъл. Малко е недорасъл, това е всичко…
	— Значи, и ти го защитаваш? — извика Анжелик с остър тон. — Даже и ти? Защото е красив… защото е богат…
	Устата й се изпълни с някаква горчилка. Тя залитна, плъзна се покрай стената и загуби съзнание.

	* * *

	Неразположението на Анжелик беше съвсем естествено. Госпожа дьо Сансе успокои тревогите на дъщеря си, която бе станала девойка, и я предупреди, че така ще бъде всеки месец, чак до напреднала възраст.
	— Нима ще припадам всеки месец? — попита Анжелик, изненадана, че не бе забелязала досега подобни задължителни припадъци при другите жени.
	— Не, това се случва рядко. Ще се възстановите и лесно ще привикнете с новото си състояние.
	— Но кой знае колко време ще мине дотогава! Няма да мога вече да се катеря по дърветата.
	— Ще можете да се катерите по дърветата — отвърна госпожа дьо Сансе, която влагаше много такт във възпитанието на децата си и май разбираше съжалението, изпитвано от Анжелик, — но както сама ще прецените, това наистина ще бъде повод да преустановите с някои неща, които не подобават на възрастта ви, а също и на благородническата ви титла. — Тя не й спести и едно кратко нравоучение за радостите на майчинството и за възмездието, което тегне над жените поради първородния грях на тяхната прародителка Ева.
	„Остава да добавим към всичко това и нищетата, и войната!“ — помисли си Анжелик.
	На топло под завивките, заслушана в ромолящия навън дъждец, тя изпитваше едва ли не наслада. Чувстваше се отпаднала, но пораснала. Имаше усещането, че лежи на палубата на кораб, който отплава от познатия бряг, за да потегли към друга съдба. От време на време се сещаше за Филип и стискаше зъби.
	След припадъка, докато пазеше леглото под грижите на Пюлшери, Анжелик така и не разбра кога маркизът и неговият син си бяха отишли.
	После й разказаха, че те не останали дълго в Монтлу. Филип се оплаквал, че дървениците му пречели да спи.
	— А прошението ми до краля? — попитал барон дьо Сансе, когато високопоставеният му роднина се качвал в каретата си, — успяхте ли да го предадете на краля?
	— Дадох му го, клети ми приятелю, но не ми се вярва, че имате основания да храните надежди. Кралят дете засега е по-беден от вас и няма, така да се каже, покрив над главата. — И маркизът добавил подигравателно: — Разказаха ми, че за разтуха отглеждате хубави мулета. Продайте ми няколко.
	— Ще обмисля идеята ви — отвърнал Арман дьо Сансе, този път също иронично. — Наистина сега е за предпочитане благородниците да се трудят, вместо да разчитат на великодушието на своите перове.
	— Да се трудят! Пфу! Каква грозна дума! — казал маркизът, като кокетно махнал с ръка. — Е, хайде, сбогом, братовчеде. Изпратете синовете си в армията, а за полка на сина ми — най-яките си безделници! Сбогом! Хиляди целувки!
	И каретата се отдалечила с клатушкане, докато една изящна ръка махала от прозорчето.


	Не последваха други посещения на господата дьо Плеси. Разчу се, че били дали няколко приема, а после, че се канели да заминат отново за Ил дьо Франс с набързо стъкмената си армия. Сержанти, набиращи новобранци, бяха минали и през Монтлу.
	В замъка само Жан льо Кюйрас, синът на дойката, и един лакей се поблазниха от славното бъдеще, отредено на кралските драгуни. Фантин много плака на изпращането на сина си.
	— Не беше лошо момче, а сега ще стане наемник като вас! — вайкаше се тя пред Гийом Лютцен.
	— Това му е в кръвта, драга! Нима предполагаемият му баща не беше ветеран?
	Свикнаха, когато обозначаваха дните, да казват — това беше преди или след посещението на маркиз дьо Плеси.


>>	7

	После ненадейно се появи „черният гостенин“.
	Той остави у Анжелик по-дълбок и по-траен спомен. Вместо да руши и наранява, както бяха сторили това предишните посетители, той донесе със странните си думи надежда, която щеше да съпътства девойката през целия й живот — надежда, която пусна толкова дълбоки корени в сърцето й, че в миговете на покруса, изживени по-късно, бе достатъчно само да затвори очи, за да види отново онази пролетна вечер, цялата изтъкана от дъждовен шепот, в която той дойде.
	Както обикновено, Анжелик беше в кухнята. Наоколо играеха Дьони, Мари-Анес и малкият Албер. Бебето лежеше в люлката си, до огнището. Ако питате децата, кухнята беше най-уютното местенце в замъка. Там огнището постоянно бе запалено, при това почти без да пуши, тъй като навесът над него бе много висок. Светлината на този вечен огън танцуваше и се оглеждаше в дъната на тежките бакърени съдове и легени, които красяха стените. Саможивият и мечтателен Гонтран често стоеше в кухнята с часове, загледан в блещуканията на тази отразена светлина, в която откриваше странни видения, докато Анжелик разпознаваше в тях духовете закрилници на Монтлу.
	Тази вечер Анжелик готвеше запечено в тесто заешко месо. Тя бе разточила тестото и вече бе сложила отгоре кълцаното месо, когато отвън се чу тропот на конски копита.
	— Ето че баща ви се завръща — каза леля Пюлшери. — Анжелик, мисля, че приличието налага да отидем в салона.
	Ала след кратка тишина, по време на която конникът явно бе скочил на земята, звънна камбанката на външната врата.
	— Идвам! — извика Анжелик.
	И се втурна да отвори, като нехаеше, че ръкавите й са запретнати до лактите на набрашнените ръце.
	През дъжда и вечерния здрач тя различи силуета на висок, мършав мъж, по чийто плащ се стичаше вода.
	— Прибрахте ли коня си? — извика тя. — Тук конете лесно изстиват. Много е мъгливо, заради блатата.
	— Благодаря ви, госпожице — отвърна чужденецът, като свали широкополата си филцова шапка и се поклони. — Позволих си, според стария обичай на странниците, да прибера веднага и коня, и багажа си в обора. Понеже видях, че съм далеч от целта си тази вечер и минавах наблизо, реших да помоля господин барона да ме приюти за една нощ в замъка.
	Костюмът му от дебел черен плат бе гарниран с малка бяла якичка, поради което Анжелик го взе за дребен търговец или наконтен с празничните си дрехи селянин. Озадачи я обаче неговият акцент, който бе неприсъщ за местния говор. Непознатият говореше почти като чужденец, пък и езикът му беше изтънчен.
	— Баща ми още не се е прибрал, но елате на топло в кухнята. Ще пратим някой ратай да се погрижи за коня ви.
	Когато влезе в кухнята, съпровождана от госта, брат й Жослен току-що бе отворил задната врата. Целият оплескан с кал, със зачервено и мръсно лице, той повлече по плочника един убит глиган.
	— Ловът е бил добър, нали, господине? — учтиво попита чужденецът.
	Жослен му хвърли неприветлив поглед и изръмжа нещо в отговор. После седна на едно столче и изпружи крака към пламъците. Посетителят също се настани скромно край огъня и прие да го нагостят с чиния супа, поднесена му от Фантин.
	Гостът обясни, че е родом от този край, от околностите на Секондини, ала поради дългите години, прекарани в пътешествия в странство, сега говори матерния си език със силен акцент.
	Освен това заяви, че бързо ще си възвърне правилното произношение. Пристигнал бил само преди седмица с кораб в Ларошел.
	При последните му думи Жослен вдигна глава и го изгледа с блеснали очи. Децата наобиколиха непознатия и го обсипаха с въпроси.
	— В коя страна сте били?
	— Далечна ли е тя?
	— А какъв ви е занаятът?
	— Нямам занаят — отвърна пришълецът. — Засега, струва ми се, ще ми достави най-голямо удоволствие да пътувам из Франция и да разказвам на всички желаещи за моите странствания и приключения.
	— Досущ като поетите, като средновековните трубадури? — попита Анжелик, която все пак бе запомнила нещичко от уроците на леля Пюлшери.
	— Нещо такова, макар че аз не мога да пея, нито да съчинявам стихове. Ала бих могъл да разкажа чудесни неща за страните, където няма нужда да се сади лозе. Гроздовете висят направо по дърветата на тамошните гори, но местните жители не умеят да правят вино. И по-добре, защото, както знаете, Ной се е напил, пък и Господ не би желал всички хора да се превърнат в прасета. Все още има непокварени народи по света! Бих могъл да ви разкажа за необятните равнини, където, ако искаш да се сдобиеш с кон, е достатъчно да дебнеш скрит зад някоя скала преминаването на дивите стада, които препускат с развени гриви. Хвърляш дългото въже с примката и вече имаш кон.
	— А лесно ли се опитомява?
	— Не съвсем — отвърна с усмивка гостът.
	И Анжелик тутакси си даде сметка, че този човек, изглежда, рядко се усмихва. Беше на не по-малко от четиридесет години, ала в погледа му се четеше младежка непреклонност и плам.
	— По море ли се пътува до тези страни? — недоверчиво попита неразговорливият Жослен.
	— Прекосява се целият океан. Във вътрешността на тези земи има много реки и езера. Местните жители са с бакъреночервен цвят на кожата и се придвижват с лодки, които шият от животински кожи. Бил съм и на острови, където хората са черни като катран и се хранят с дебели колкото юмрук тръстики — викат им захарни и наистина получават от тях захар. А от сока им варят едно питие, наречено ром, което е по-силно от царевичната ракия, но не толкова упойващо, а пък те прави по-весел и жизнен.
	— Дали не носите от това чудодейно питие? — попита Жослен.
	— Само едно шише, то е в кобура на седлото ми. Но съм оставил няколко бурета при братовчеда, който живее в Ларошел и се надява да извлече добра печалба. Негова работа. Що се отнася до мен, аз не съм търговец, а любопитен за нови земи пътешественик, жаден да опознае местата, където никой не изпитва нито глад, нито жажда и където всеки се чувства свободен. Именно там разбрах, че цялото зло идва от бялата раса, понеже наместо да се вслуша в словото Божие, тя го изопачава. Защото Бог повелява не да убиваме, нито да рушим, а да се обичаме.
	Настъпи тишина. Децата не бяха свикнали с толкова необичаен език.
	— Излиза, че животът в двете Америки е по-съвършен, отколкото в нашите страни, където Бог царува от толкова дълго време? — попита неочаквано със спокоен глас Реймон.
	Той бе влязъл незабелязано и Анжелик долови в погледа му изражение, подобно на това в очите на госта, който внимателно го изгледа.
	— Трудно е да се премерят на везни различните предимства на един стар и на един нов свят, синко. Как да ви кажа? Животът в Америка е доста по-различен, гостоприемството между белите хора е голямо. Никога не става дума за плащане — впрочем, не навсякъде има пари. Тамошните хора често се изхранват само с лов и риболов, живеят и от размяната на кожи и стъклени дрънкулки.
	— А обработват ли земята?
	Този път Фантин Лозие зададе въпроса — нещо, което никога не би сторила в присъствието на възрастните господари. Но и тя бе също тъй ненаситно любопитна като децата.
	— Дали обработват земята? Негрите от Антилските острови се занимават по малко със земеделие. За разлика от тях американските червенокожи почти не го познават, препитават се с плодове и различни растения. Освен това садят картофи, които ние в Европа наричаме трюфели, но във Франция малцина са чували за тях. За Америка главното все пак са плодовете. И хлебните дървета.
	— Хлебни дървета ли? Ами тогава там нямат нужда от мелничари! — възкликна Фантин.
	— Естествено. Да, между другото, в Америка садят много царевица. И представете си, местните жители се препитават с кори от дървета и едни орехи, които засищат глада и жаждата през целия ден. Там съм вкусвал и нещо като тесто от бадеми — какао, което подслаждат с полурафинирана захар. Гощавали са ме с една черна на цвят напитка, наречена кафе. В по-пустинните местности предпочитат сока на палмата или на столетника. Що се отнася до животните…
	— Може ли там човек да търгува с кораби по крайбрежието? — прекъсна го нетърпеливо Жослен.
	— Неколцина от Диеп вече го правят, както и някои хора от вашия край. Моят братовчед работи за един собственик на кораб, който понякога товари стоки за францисканското крайбрежие, както го наричаха по времето на Франсоа I.
	— Зная, зная — прекъсна го отново Жослен. — Чувал съм, че и олонците пътуват до Новата земя. В Нова Франция се отбиват и хора от Севера, но това, изглежда, са студени страни и изобщо не ме блазнят.
	— Наистина, Шамплен е бил пратен в Нова Франция още през 1608 година и там има доста френски заселници. Ала в този суров и студен край живота действително е тежък.
	— А защо е така?
	— Трудно ми е да ви обясня. Може би защото там вече има френски йезуити.
	— Вие сте протестант, нали? — осмели се да попита Реймон.
	— Така е. Освен това съм пастор, макар и без своя енория, но преди всичко съм пътешественик.
	— Зле се подредихте, господине — подсмихна се Жослен. — Подозирам, че брат ми изпитва невероятно влечение към дисциплината и духовните упражнения на Христовото братство, което вие порицавате.
	— Далеч съм от мисълта да го осъждам — отвърна хугенотът, като вдигна ръце. — Неведнъж съм срещал в Америка отци йезуити, успели да се доберат до вътрешността на континента с евангелска смелост и себеотрицание. Няма по-тачен човек за някои племена в Нова Франция от всеизвестния отец Жог, почитан като свети великомъченик от индианското племе йерокези. Всеки е свободен, що се отнася до съвест и убеждения.
	— Бога ми — отбеляза Жослен, — не бих могъл да обсъждам с вас тези въпроси, тъй като съм позабравил латинския. Брат ми, за сметка на това, го говори по-изискано и от френския, така че…
	— Тъкмо това е едно от най-големите нещастия, сполетели родната ни Франция! — извика разпалено пасторът. — Да не можеш да се молиш на своя Бог, какво говоря, на Бога на цялата Вселена, със сърцето си и на родния си език, а да трябва да си служиш с тези магически заклинания на латински…
	Анжелик съжаляваше, че вече не говореха за приливи и отливи, за търговци на роби, за необикновени животни, нито за змии или гигантски зъбати гущери, или за китове с големината на кораби.
	Тя не забеляза, че дойката е излязла. Вратата бе останала открехната — ето защо се чу шушукане и гласът на госпожа дьо Сансе, която не подозираше, че я слушат:
	— Протестант или не, този човек е наш гост, драга, и той ще остане тук колкото пожелае.
	След малко баронесата влезе в кухнята, придружена от Ортанс.
	Гостът стори най-галантен поклон, ала без да целува ръка или да прави реверанс. Анжелик си каза, че той сигурно е от простолюдието, но все пак е приятен човек, макар и хугенот и малко нещо фанатик.
	— Пастор Рошфор на вашите услуги — представи се той. — Тръгнал съм за Секондини, откъдето съм родом, но пътят е дълъг и реших да помоля за подслон под гостоприемния ви покрив, госпожо.
	Господарката на дома го увери, че е добре дошъл и макар че всички тук са католици, стриктно спазващи църковните ритуали, това не пречи да бъдат толерантни, както е заръчал добрият крал Анри IV.
	— Тъкмо на това се надявах, госпожо — поде пасторът и се поклони още по-дълбоко, — защото, да ви призная, от някои мои приятели научих, че от дълги години държите в замъка един стар прислужник, хугенот. Затова първо се отбих при него и Гийом Лютцен ме увери, че ще ме подслоните тази нощ.
	— Наистина бъдете сигурен в това, господине, и бихте могли да останете още, ако това ви достави удоволствие.
	— За мен има само едно удоволствие — да изпълнявам заповедите на Всевишния, доколкото ми стигат силите. И тъкмо Той ме вдъхнови да дойда тук, като при това, признавам, бих желал да се срещна главно с вашия съпруг…
	— Имате някакво поръчение за моя съпруг? — изненада се госпожа дьо Сансе.
	— По-точно мисия… С ваше позволение, бих искал да разговарям за това само с него, и то насаме.
	— Разбира се, господине. Впрочем, чувам тропот на конски копита.
	Барон Арман дьо Сансе дойде скоро. Изглежда го бяха предупредили за ненадейната визита. Ала той не засвидетелства на госта обичайната си любезност.
	Държеше се някак напрегнато и изглежда беше разтревожен.
	— Вярно ли е, пасторе, че идвате от Америка? — осведоми се той след размяната на обичайните приветствия.
	— Да, господин барон, и бих бил щастлив да си поговорим на четири очи, за един общ познат.
	— Тихо! — властно рече баронът и хвърли неспокоен поглед към вратата.
	После добави, малко припряно, че замъкът е на разположение на господин Рошфор и той трябва само да поиска от прислугата всичко необходимо, за да се чувства удобно. Вечерята ще е след един час. Пасторът благодари и помоли присъстващите за разрешение да се оттегли, за да се измие.
	„Нима проливният дъжд не му стига? — помисли си Анжелик. — Смешни хора са тия хугеноти! С право казват, че не били като останалите. Ще попитам Гийом дали и той се мие час по час. Това трябва да е част от ритуалите им. Затова ли тъй често сякаш са притеснени или пък докачливи като Гийом? Пък и кожите им са като престъргани и сигурно ги болят… Те са досущ като братовчед ми Филип, който все се мие. Нищо чудно да стане еретик поради тази прекомерна загриженост за външния си вид. Може би ще го изгорят на клада, при това напълно заслужено.“
	Междувременно гостенинът се отправи към вратата заедно с госпожа дьо Сансе, която го поведе към стаята му, ала Жослен го задържа, като го дръпна за ръкава с обичайната си дързост.
	— Само още една дума, пасторе! За да започне човек работа в Америка, сигурно трябва да е извънредно богат или да е купил мичманска служба, или пък най-малкото да има свидетелство от майстор, че владее добре някакъв занаят?
	— Двете Америки са свободни земи, синко. Никой нищо не ти иска, освен умението здравата да се трудиш и добре да се отбраняваш.
	— Кой сте вие, странниче, та си позволявате да наричате този младеж ваш син, при това в присъствието на собствения му баща и на мен, родния му дядо? — високо и подигравателно попита старият барон, който бе влязъл току-що.
	— Аз съм пасторът Рошфор, с ваше позволение, господин барон, ала нямам своя енория и само пътьом се отбих тук.
	— Хугенот! — изръмжа бясно старецът. — И при това пристигнал от ония прокълнати земи!…
	Той бе застанал на прага, подпрял се на бастуна си, ала изправен в цял ръст. Този път не беше с огромния черен кожух, който носеше зиме. На Анжелик й се стори, че лицето му е по-бяло от брадата. Тя, кой знае защо, се уплаши и побърза да се намеси:
	— Дядо, този господин се беше измокрил до кости под дъжда и ние го поканихме да се стопли. Той ни разказа толкова чудесни неща…
	— Така да бъде. Не крия, обичам смелостта, и когато врагът застане пред мен с открито лице, зная, че е достоен за внимание.
	— Господине, аз не идвам тук като враг!
	— Тогава ни спестете еретическите си проповеди! Никога не съм участвал в спорове, които не влизат в компетенцията на един стар войник. Държа обаче да ви уведомя, че в този дом не ще приобщите никого към вашата вяра.
	Пасторът едва забележимо въздъхна.
	— Всъщност не идвам от Америка като проповедник, който се опитва да привлече нови привърженици. Вярващите и любопитстващите свободно идват в нашата църква. Добре съм осведомен, че всички от вашето семейство са ревностни католици. Зная, че е почти невъзможно да бъдат приобщени към друга вяра хора като вас, чиято религия е узаконила и най-старите суеверия и които на всичкото отгоре претендират, че единствено те са безгрешни.
	— Значи с тези си думи признавате, че намирате последователи не сред порядъчните люде, а сред колебливите, сред разочарованите тщеславни и низвергнатите монаси, щастливи, че са им опростени прегрешенията?
	— Прекалено избързвате с изводите, господин барон! — отвърна пасторът вече доста по-рязко. — Мнозина високопоставени лица и висши духовници от католическия свят вече са възприели нашите доктрини.
	— Не ми откривате нищо ново, господине! И най-достойните грешат от гордост. Преимуществото на нас, католиците, е в това, че намираме опора в молитвите си за цялата църква, за нашите светци и покойници, докато вие, обладани от надменност, отричате тяхното застъпничество и твърдите, че общувате без посредници със самия Бог.
	— Папистите ни обвиняват в прекомерна гордост, ала те самите смятат себе си за безгрешни и си присвояват правото на насилие. Когато напуснах Франция — продължи с глух глас пасторът, — още съвсем млад, през 1629 година, успях да се измъкна от жестоката обсада на крепостта Ларошел, нападната от кардинал Ришельо. Подписан бе мирният договор, отнемащ на протестантите правото да разполагат с крепости.
	— Крайно време беше! Бяхте станали държава в държавата. Признайте, целта ви бе да изтръгнете от влиянието на краля цяла Западна и Централна Франция.
	— Това не знам. Прекалено млад бях, за да проумея подобни тъй грандиозни планове. Ала едно ми беше ясно — новите решения противоречат на Нантския едикт на Анри IV. След завръщането си с огорчение забелязах, че не са престанали да оспорват и изопачават неговите клаузи със суровост, която се равнява единствено на злонамереността на казуистите и съдиите. И това се нарича „минимално спазване“ на едикта. Ето защо съм срещал протестанти, принудени нощем да погребват своите покойници. И защо? Защото в едикта не се уточнява дали един реформист може да бъде погребан денем. Сиреч, за това остава нощта.
	— Ето нещо, което ще допадне на вашето смирение — със смях промълви старият благородник.
	— Що се отнася до член двадесет и осми, според който протестантите имат право да откриват училища навсякъде, където тяхната религия не е под забрана — той как се тълкува? В едикта не са споменати изрично нито учебните дисциплини, нито броят на преподавателите и на учениците в класовете, които се полагат на всяка общност. В резултат на това е решено, че на всички училища се разрешава да имат само по един наставник протестант. В Марен, да речем, има шестстотин протестантски деца, а ги обучава един-единствен човек. Ето ви пример за подмолния дух, породен от фалшивата диалектика на старата църква! — разпалено възкликна пасторът.
	Настъпи неловко мълчание и Анжелик забеляза, че дядо й, по природа справедлив и праволинеен, леко се смути от тези факти, които явно му бяха неизвестни. Неочаквано Реймон каза високо и спокойно:
	— Господине, аз не съм в състояние да преценя доколко вашите сведения за произвола и престараването на някои непримирими люде отговарят на истината. Благодарен съм ви, че не споменахте за случаите на купена вяра и сред възрастни, и сред деца. Ала тъкмо вие би трябвало да знаете, че макар тези крайности да съществуват, Негово Светейшество папата лично и неколкократно е протестирал пред висшето френско духовенство и пред краля. Официални и тайни комисии кръстосват из страната, за да отстранят установените нарушения. Дори съм убеден, че ако вие самият отидете в Рим при Негово Светейшество и връчите жалба, в която са описани установените от вас факти, повечето от тези недоразумения ще бъдат поправени.
	— Млади момко, не аз ще бъда човекът, който ще се захване с реформирането на вашата църква — отвърна язвително пасторът.
	— Затова пък, господине, ние ще го сторим, без значение дали това ви харесва! — извика младежът в изблик на гняв.
	Анжелик погледна брат си. Никога не бе подозирала, че зад тази негова наглед безлична и престорено благочестива външност се крие толкова плам.
	Сега дойде ред на пастора да се смути. За да поизглади конфузното положение, барон Арман дьо Сансе отбеляза с незлобив смях:
	— Вашите спорове ме навеждат на мисълта, че от известно време би трябвало да съжалявам, че не съм хугенот. Май давали по три хиляди ливри на всеки благородник, отхвърлил католицизма.
	Старият барон подскочи от гняв.
	— Синко, спестете ми своите тромави шеги! Те са направо неприлични пред лицето на противника.
	Пасторът взе влажния си плащ от стола.
	— Не дойдох тук като противник. Дойдох с мисия в замъка Сансе. Нося вест от далечни земи. Бих предпочел да говоря насаме с барона, но виждам, че тук имате навика да обсъждате всичките си проблеми в семеен кръг. Това ми допада. Намирам, че този маниер е присъщ на патриарсите и на апостолите.
	Анжелик забеляза, че лицето на стария барон стана бяло, досущ като дръжката на бастуна му от слонова кост, и той залитна и се подпря на рамката на вратата.
	Тя го съжали. Искаше й се думите, които щяха да последват, никога да не бъдат изричани, ала вече не можеше да спре пастора.
	— Антоан дьо Ридуе дьо Сансе, вашият син и брат, с когото имах удоволствието да се срещна във Флорида, ме помоли да се отбия в неговия родов замък и на връщане в Америка да го известя как са близките му. Ето че изпълних мисията си…
	Старият благородник едва намери сили да пристъпи към него.
	— Вън от тук! — извика той с глух и прегракнал от вълнение глас. — Никога, докато съм жив, името на този мой син, който се отрече от своя Бог, от своите крал и отечество, няма да бъде произнасяно под този покрив! Вън от тук, чувате ли! В моя дом няма място за хугеноти!
	— Тръгвам си! — отвърна спокойно пасторът.
	Реймон отново се намеси и високо каза:
	— Не! Не си тръгвайте, пасторе. Къде ще вървите в тази дъждовна нощ? Никой жител на Монтлу не ще ви приюти, а най-близкото протестантско село е твърде далеч. Моля ви, приемете да пренощувате в моята стая.
	— Останете — рече и Жослен с дрезгавия си глас, — трябва още да ми разкажете за морето и за двете Америки.
	Брадичката на стария барон потреперваше.
	— Арман! — извика той с такава покруса, че сърцето на Анжелик се сви от болка. — Ето къде се е спотайвал бунтовният характер на нашия брат Антоан. У тези момчета, които толкова съм обичал. Бог нищо не ми спестява. Наистина прекалено дълго се задържах на тази земя.
	Той се олюля. Гийом му помогна да се задържи на крака. Баронът излезе, подкрепян от стария войник, като повтаряше с треперещ глас:
	— Антоан… Антоан…

	* * *

	Няколко дни по-късно старецът се спомина. Не се разбра от какво. Всъщност, той угасна тъкмо тогава, когато всички смятаха, че се е посъвзел от тревогите, причинени от идването на пастора.
	Така му бе спестена болката, причинена от заминаването на Жослен.
	Една сутрин, скоро след погребението на барон дьо Ридуе, някой полугласно извика по име момичето, което още спеше:
	— Анжелик! Анжелик!
	Тя отвори очи и с почуда зърна до леглото си Жослен. Направи му знак да не събужда Мадлон и го последва в коридора.
	— Заминавам — прошепна той. — Опитай се да им обясниш.
	— Къде?
	— Първо за Ларошел, а оттам ще отплавам за Америка. Пасторът Рошфор ми разказа всичко за онези страни — за Антилските острови и Нова Англия, както и за колониите — за Вирджиния и Мериленд, за Каролина, Новото Йоркско херцогство и Пенсилвания. В крайна сметка, все ще попадна някъде, където ще има нужда от мен.
	— И тук има нужда от теб — нажалено промълви Анжелик.
	Зъзнеше в тънката си излиняла нощница.
	— Не — отвърна Жослен. — Тук няма място за мен. Омръзна ми да ме броят за човек от привилегирована, но вече безполезна класа. Богати или бедни, благородниците изобщо не са наясно на какво служат. Виж нашия баща. Лута се. Унизява се с това развъждане на мулета, но не смее да се възползва от падението, та поне чрез парите да си възвърне тежестта на благородническата титла. И в крайна сметка, губи и двете битки. Сочат го с пръст, понеже търгува с добитък, пък и нас също, защото тъй или иначе си оставаме високопоставени дрипльовци. За щастие, чичо Антоан дьо Сансе ми посочи верния път. Нали знаеш, той е по-големият брат на татко. Станал е хугенот и е напуснал континента.
	— Нали нямаш намерение да си сменяш вярата? — умолително го попита тя.
	— Не. Пет пари не давам за прекалената набожност. Живее ми се, това е всичко.
	Той я целуна бързо, слезе няколко стъпала по-надолу и се обърна, като хвърли проницателен поглед на полуоблечената Анжелик.
	— Ставаш хубава и привлекателна, сестричке. Внимавай! И ти би трябвало да заминеш оттук. Инак един прекрасен ден ще те събори в сеното някой коняр. Освен ако не станеш притежание на някого от богатите земеделци, наши съседи. — Внезапно той добави нежно: — Повярвай на опита на един непрокопсаник, миличка: такъв живот би бил ужасен за теб. Бягай и ти от тези мухлясали стени. Колкото до мен, зоват ме моретата.
	И на няколко скока, като вземаше по две стъпала наведнъж, младежът изчезна.


>>	8

	Смъртта на стария барон, заминаването на Жослен и небрежно подхвърлените от него думи: „Бягай и ти!“, дълбоко разстроиха Анжелик, която бе в онази възраст, когато една чувствителна натура е готова на какви ли не щуротии.
	И така, през първите дни на лятото Анжелик дьо Сансе дьо Монтлу потегли за Америка с няколко хлапета, които бе успяла да заплени със скитническите си проекти. За това нейно приключение се приказваше дълго и мнозина виждаха в него още едно доказателство, че тя е превъплътена фея.
	В действителност, експедицията стигна само до Нийолската гора. Анжелик се опомни още на здрачаване, когато полегатите лъчи на слънцето заслизаха между дебелите дънери на вековните дървета. Дни наред момичето бе живяло като в треска. Представяше си как пристига в Ларошел, как предлага услугите си като юнга на някой кораб и слиза на непознат бряг, където я очакват дружелюбни туземци с пълни кошници грозде. Никола лесно се поддаде на изкушението: „Предпочитам наместо да вардя говедата, да стана моряк“. Още неколцина малчугани, на които също повече се нравеше да тичат на воля из горите, отколкото да пасат стада, се примолиха на Анжелик да вземе и тях. Естествено и Дьони не остана по-назад. Събраха се общо осем деца и Анжелик, единственото момиче, им стана главатар. Толкова й се доверяваха, че почти не се притесниха когато нощта бавно се спусна над гората. Носеха букети цветя, нослетата им бяха изпоцапани с черници, тъй че първата част от пътешествието им се стори много приятна. Бяха тръгнали на път още сутринта, а по пладне се бяха поспрели да си отпочинат край едно поточе, за да излапат запасите си от печени кестени и сухари.
	Анжелик внезапно осъзна собствената си глупост с такава яснота, че устата й пресъхна и я побиха тръпки.
	„Не можем да пренощуваме в гората — помисли си тя. — Има вълци.“
	— Никола — рече гласно Анжелик, — не е ли странно, че още не сме стигнали до селото Найе?
	— Според мен сме се заблудили. Когато последния път ходихме там с баща ми, скоро преди да умре, май не вървяхме толкова дълго.
	Нечия мърлява ръчичка се плъзна в дланта на Анжелик. Ръчичката на най-малкия участник в похода, едва шестгодишен.
	— Мръква се — изхлипа детето, — май сме се загубили.
	— А може и да сме наближили съвсем — успокои го Анжелик. — Хайде да повървим още малко.
	Отново поеха безмълвни. През клоните бледнееше небето.
	— Не стигнем ли в селото преди мръкнало, не се бойте — рече Анжелик. — Ще се покатерим на някой дъб и там ще спим. Така вълците няма да ни забележат.
	Макар да говореше спокойно, бе разтревожена. Изведнъж до слуха й достигна сребърен камбанен звън и тя въздъхна с облекчение.
	— Това е селото, започва вечерната служба! — извика Анжелик.
	Всички се затичаха. Пътеката се спускаше стръмно надолу, дърветата оредяваха. Изведнъж гората свърши и децата се спряха възхитени. В дъното на раззеленена долчинка се издигаше Нийолското абатство — смълчано чудо сред леса.
	Залезът позлатяваше многобройните покриви, камбанариите, белите, сякаш набодени с прозорчета стени, оградите, обширните пусти дворове. Камбаната започна да бие отново. Към кладенеца се запъти монах с ведра в двете ръце.
	Занемели от почти религиозно вълнение, децата се спуснаха чак до главния вход. Масивната дървена врата бе открехната. Децата влязоха. Стар монах с кафяво расо бе задрямал както си седеше на пейката. Косите му бяха досущ като белоснежна коронка, грижливо поставена върху голото теме.
	Изтерзани от безбройните си преживелици, малките странници го загледаха и прихнаха в смях, който привлече вниманието на дебелия жизнерадостен монах, застанал на прага.
	— Ей, хлапетии! — извика им той. — Що за маниери!
	— Това май е брат Анселм — шепнешком рече Никола.
	Брат Анселм понякога обикаляше из техния край, възседнал магарето си. Раздаваше броеници и шишенца с чудодеен сироп, извлек от цветовете на ангеликата, а в замяна получаваше жито и сланина. Всички се чудеха на това му държание, защото в абатството не даваха подслон на просещи монаси. Разправяха, че тамошните братя били доста богати, като се има предвид доходът, който получаваха от земите си.
	Анжелик отиде при брат Анселм, следвана от вярната си дружина. Не се осмели да му признае, че първоначално са възнамерявали да отпътуват отвъд океана, пък и шишкото едва ли бе чувал за Америка. Каза му само, че са тръгнали от Монтлу и се залутали в гората, докато са брали диви ягоди и малини.
	— Горките ми пиленца — рече брат Анселм, който бе извънреден добряк, — виждате ли докъде води лакомията. Сега вашите майки ви търсят и плачат, а щом се върнете, ще ви припари на задничетата. Ала в момента нямате друг изход, освен да останете тук. Ще ви нагостя с мляко и сухари. Преспивате в хамбара, а утре запрягам магарето в каруцата и ви отвеждам в Монтлу. Тъкмо се канех да намина натам.
	Предложението беше разумно. Децата бяха вървели цял ден. Анжелик бе наясно, че дори и с каруца не биха могли да стигнат в Монтлу преди да превали нощта. Пък и нямаше пряк път през гората, освен пътеките, по които бяха дошли на идване. Трябваше да минат чак през селата Найе и Вару, а те бяха далеч.
	„Гората е като морето — помисли си Анжелик. — Право казваше Жослен, че можеш да се оправиш там само със специален часовник, инак си досущ като слепците.“
	Чувстваше се обезсърчена и потисната. Трудно си представяше как би поела отново на пътешествие с часовник под мишница, толкова тежък, колкото онзи в гостната на управителя Молин. Пък и дали нейните „мъже“ нямаше да се откажат? Момичето се умълча, докато другите си хапваха, насядали до стената в топлата привечер, която изпълваше със здрачевина обширните дворове на абатството.
	Камбаната все така звънеше. Лястовиците цвърчаха в розовото небе, а кокошките се ровеха из купчините слама и тор.
	Брат Анселм мина покрай тях, беше си свалил качулката.
	— Отивам на вечерната служба. Да слушате, инак ще ви сваря в казана.
	Кафяви монашески силуети се придвижваха безшумно под манастирските сводове. Светият отец, който седеше до главния вход, продължи да дреме. Навярно го бяха освободили от задължението да посещава църковните служби…
	Анжелик се отдалечи от останалите, искаше да поразмисли.
	В един от дворовете зърна прекрасна карета с гербове. Разпрегнати, породистите коне зобеха сено в конюшнята. Тази подробност кой знае защо събуди любопитството й. Тя бавно пристъпваше всред тишината, омагьосана от очарованието на внушителната заобиколена от дървета сграда. Докато нощта владее гората, докато вълците скитат, абатството, приютено на завет зад дебелите си стени, ще продължи да живее своя затворен и тайнствен живот, който Анжелик никога не би могла да си представи. От далечината долитаха протяжни и благозвучни монашески песнопения. Привлечено от музиката, момичето се заизкачва по някакво каменно стълбище. Никога досега не бе чувала тъй сладостна хармония, защото в рева на кюрето и учителя, дето се деряха в църквата на Монтлу, нямаше нищо, което да напомня за небесни ангелски хорове.
	Внезапно се чу шумолене на фуста и когато Анжелик се обърна, зърна в полумрака извънредно красива дама, разкошно облечена. Поне така и се стори. Никога не бе виждала нито майка си, нито двете си лели в рокли от черно кадифе с бродирани сиви цветчета. Нямаше и представа, че това е най-скромен тоалет, предназначен за благочестива визита в едно мирно абатство. Кестенявите коси на дамата бяха скрити под шалче от черна дантела, непознатата държеше в ръка молитвеник. Дамата също видя Анжелик и я изгледа с изненада.
	— Какво търсиш тук, малката? Сега не е време за просия.
	Анжелик й стори път и се помъчи да си придаде уплашено изражение на глуповато селянче.
	В сянката на сводовете гърдите на хубавицата й се видяха извънредно бели и пищни. Само лека дантела затуляше великолепната им заобленост и надничащи от бродирания пластрон, те напомняха плодове от рог на изобилието.
	„Бих искала да имам такава гръд, когато порасна“ — помисли си Анжелик на слизане по витата стълба. Погали с ръка твърде малките си според нея гърди и се смути. Потракването на нечии сандали я накара да се скрие зад колоната. Един монах я докосна с полите на расото си. Анжелик зърна само изумително красиво, гладко обръснато лице и сини, проницателни очи, засенчени от тъмна качулка. Мъжът отмина нагоре по стъпалата. След малко прозвуча неговият мъжествен и нежен глас:
	— Предупредиха ме за идването ви едва сега, госпожо. Бях в библиотеката, потънал в размисъл над древни ръкописи за гръцките философи. Залата е отдалечена, а братята боледуват, особено в горещините. Макар че съм игумен, известиха ме за вашата визита чак по време на вечерната служба.
	— Спестете си извиненията, отче. Познавам хората тук и сама се настаних. Ах, какъв прекрасен въздух! Пристигнах в моето имение в Ришвил вчера и ето ме вече в Нийол. След като дворът се пренесе в Сен–Жермен, тамошната атмосфера е просто отвратителна. Навред цари бъркотия, тъга и мизерия. Всъщност, чувствам се добре единствено в Париж… или в Нийол. Впрочем, монсеньор Мазарини не ме обича особено. Ще ви кажа дори, че кардиналът…
	Анжелик не можа да чуе нищо повече от разговора. Двамата събеседници се отдалечиха.
	Тя намери своите приятелчета в голямата кухня на абатството, където брат Анселм, препасал бяла престилка, се суетеше, подпомаган от две–три момченца с прекалено дълги за ръста им раса. Това бяха послушниците на абатството.
	— Тази вечер трапезата ще бъде изискана — казваше монахът готвач. — Тук е графиня дьо Ришвил. Наредено ми е да сляза в зимника и да избера най-отлежали вина, да опека шест петли и жив или мъртъв да поднеса и прясна риба. Всичко това с всевъзможни подправки — добави той и погледна съучастнически един от събратята си, който бе седнал в другия край на дървената маса и си пийваше ликьор.
	— Камериерките на госпожата са прекрасни — обади се монахът, червендалест дебелак, чийто корем едва се крепеше на въжения колан с окачена на него броеница. — Помогнах на трите шармантни госпожици при оправянето на леглото в килията, отредена на тяхната господарка, както и за куфарите и гардероба.
	— Ах, ах! — ухилено рече брат Анселм. — Чудесно си ви представям, брат Тома, нарамили куфарите и гардероба! Та вие едва носите дори шкембето си!
	— Аз им помогнах със съвети — отвърна с достойнство брат Тома.
	Зачервените му очи огледаха помещението, в което грееха и съскаха накладените под шишовете и казаните огньове.
	— Какъв е този рояк малки нехранимайковци, които сте подслонили, брат Анселм?
	— Деца от Монтлу, заблудили се в гората.
	— Защо не ги сварите на супа — подхвърли брат Тома и страховито облещи очи.
	Две от селянчетата ревнаха от уплаха.
	— Да вървим — каза брат Анселм на децата и отвори някаква врата. — Като излезете от коридора, ще стигнете в хамбара — влезте там и спете. Нямам време за вас тази вечер. За щастие, един рибар ми донесе чудна щука, инак нашият абат, ако не му бях угодил, като нищо щеше да ме накаже да лежа три часа по очи с разперени ръце. Стар съм вече за подобни упражнения…


	След като се увери, че малките й приятелчета вече са заспали, Анжелик, легнала връз уханното сено, усети как в очите й напират сълзи.
	— Никола — пошушна тя, — ние май никога няма да стигнем до Америка. Като размислих, разбрах, че не можем без часовник.
	— Успокой се — отвърна й той с прозявка. — Този път се провалихме, ама добре се позабавлявахме.
	— То се знае — разгневи се Анжелик, — ти си като катериците. Неспособен си да довършиш някое голямо начинание. И пет пари не даваш, че ще се завърнем така безславно в Монтлу. Ти няма да ядеш пердах от баща си, защото той умря, ама останалите — тях какво ги чака!
	— Не им бери грижата — рече Никола в просъница, — тяхната кожа е като тъпан.
	И тутакси захърка. Тя си помисли, че поради всички днешни главоболия едва ли ще заспи, ала само след миг далечният кавгаджийски глас на брат Анселм, който строяваше послушниците, заглъхна и Анжелик се унесе.
	Събуди се от задухът в хамбара. Децата все така спокойно спяха.
	„Ще изляза да подишам чист въздух“ — каза си тя.
	Пипнешком намери вратата към малкия коридор, който водеше към кухнята. Още щом я отвори, чу шумна гълчава и изблици на просташки смях. По стените все така танцуваше светлината на огньовете. В царството на брат Анселм изглежда се беше събрала многобройна компания.
	Анжелик застана на прага.
	Дузина монаси бяха насядали край голямата маса, отрупана със съдове и оловни канички. Чиниите бяха пълни с оглозгани пилешки кости. Миризмата на вино и пържено се смесваше с по-изтънченото ухание на разлетия в малките чашки ликьор. В пиршеството участваха три жени — млади селянки, облечени като камериерки. Две от тях се кикотеха високо и май бяха съвсем пияни. Третата, явно по-свенлива, оказваше съпротива на брат Тома, който алчно протягаше ръце към нея.
	— Хайде, хайде, миличка — повтаряше дебелакът, — не бъди по-добродетелна от високопоставената си господарка. Обзалагам се, че в този час тя и нашият игумен вече са зарязали древногръцката философия. Само ти ще скучаеш тази нощ в манастира.
	Прислужницата мяташе смутени и отчаяни погледи наоколо. Несъмнено не бе света вода ненапита, но червендалестото лице на брат Тома не я привличаше особено.
	Един от братята изглежда разбра това, рязко стана от мястото си и прегърна госпожицата през кръста.
	— Кълна се в Сен Бернар, нашият покровител, това девойче е извънредно префинено за дебел шопар като вас! Ти как мислиш? — попита монахът, като повдигна с пръст брадичката на опърничавото момиче. — Като съм плешив, да не би да нямам красиви очи? Да знаеш, бил съм и войник и умея да забавлявам момите.
	Дяволитите му черни очи наистина бяха хубави. Камериерката благоволи да се усмихне. Последва кратко спречкване, предизвикано от брат Тома, който бе оскърбен, че са го зарязали. Разля се каничка с вино, жените се разпищяха. Изведнъж някой се провикна:
	— Я вижте там!… Един ангел!…
	Всички се обърнаха към вратата, където бе застанала Анжелик. Тя не се помръдна от мястото си, защото по природа не бе от страхливите. Твърде често бе присъствала на селски празненства, за да се уплаши от врявата и суматохата, които бяха неизбежни за пиянските гуляи. Все пак нещо в нея се бунтуваше. Това зрелище тук сякаш нямаше нищо общо с прекрасното видение, изплувало пред очите й горе, в самия край на гората: едно абатство, окъпано в златистата светлина на залеза, тих приют и убежище за изтерзани души.
	— Това е момиченцето, което се е изгубило в гората — поясни брат Анселм.
	— Единственото момиче в цяла банда момчетии — уточни брат Тома. — Многообещаващо. Дали не обича и да се смее? Ела, пийни това — рече той и подаде на Анжелик чашка ликьор. — Много е хубаво и сладко. Варим го в големи казани от блатна ангелика, angelica silvectris.
	Тя се подчини по-скоро от любопитство, отколкото от жажда, и вкуси от прехваленото питие, което имаше нещо общо с нейното име. Златистозелено, то й се стори прекрасно, хем силно, хем благо, а след като го изпи, по тялото й се разля приятна топлина.
	— Браво! — изрева брат Тома. — Бива те да обръщаш чашката.
	Монахът я настани върху коленете си. Зловонният му дъх и вмирисаното на лой расо изпълниха с отвращение Анжелик, ала тя бе замаяна от ликьора. А брат Тома уж бащински я потупа с ръка по бедрото.
	— Ама че сладурана!
	И в същия миг някой извика:
	— Оставете детето на мира, брат Тома!
	Един монах с надяната на главата качулка, стоеше като привидение на прага на вратата.
	— Ах! Ето го и нашият мърморко — възнегодува брат Тома. — Не сме ви канили при нас, брат Жан, щом добрата трапеза не ви изкушава. Оставете поне другите да се забавляват на спокойствие. Още не сте ни игумен.
	— Не за това става дума — отвърна новодошлият. — Само ви съветвам да оставите детето на мира. Малката е дъщеря на барон дьо Сансе и едва ли ще е желателно да му се оплаче от тукашните нрави, наместо да се похвали с гостоприемството ни.
	Настана смаяно, неловко мълчание.
	— Елате, чадо мое — заповеднически рече брат Жан.
	Анжелик машинално тръгна подире му. Прекосиха двора.
	Тя вдигна очи и съзря неимоверно чистото небе над манастира.
	— Влезте тук — рече брат Жан и отвори дървена врата с малко прозорче. — Това е моята килия, където ще можете да си починете, необезпокоявана от никого до разсъмване.
	Единствената украса по голите стени на малката стаичка бяха дървеното разпятие и иконата на светата Дева. В единия ъгъл на килията имаше обикновен, нисък дъсчен нар с груби постелки и одеяло. Масичката до резбованата пейка, поставена под разпятието, бе отрупана с молитвеници. В стаята цареше приятна прохлада, която през зимата навярно се превръщаше в страшен студ. Прозорчето не бе остъклено и се затваряше само с дървен капак. Сега то бе отворено и през него проникваше нощното благоухание на гората, пропито с мирис на гъби и на мъх. Едно стъпало водеше към ниша с мъждукащо кандило и с поставка, върху която бяха наслагани пергаментови свитъци и панички с бои.
	Монахът посочи на Анжелик одъра.
	— Легнете тук и спете спокойно, чадо мое. Пък аз ще се върна към моите занимания.
	Той отиде в тесния си „кабинет“ и се наведе над пергаментите.
	Анжелик приседна на ръба на твърдия дюшек, но изобщо не й се спеше. И през ум не й бе минавало, че по света има тъй странни места. Тя стана и надникна през прозорчето. Долу в тъмното различи тесни градинки, разделени от високи зидове помежду им. Всеки монах имаше своя зеленчукова леха, където работеше ежедневно и където копаеше трапа на собствения си гроб.
	С тихи стъпки момичето се доближи до нишата, където се трудеше брат Жан. Трепкащата светлина на кандилото осветяваше полузакрития от качулката профил на младия мъж. Монахът внимателно копираше старинен орнамент. Той топеше четчицата си ту в червената, ту в златистата или в синята боя и умело пресъздаваше плетениците от цветя и зверове, с които според традицията на средновековното изкуство се украсяваха молитвениците.
	Доловил присъствието на Анжелик, той вдигна глава и се усмихна.
	— Не ви ли се спи?
	— Не.
	— Как се казвате?
	— Анжелик.
	Ненадейно по изпитото му от лишения и въздържание лице се изписа вълнение.
	— Анжелик! Дъщеря на ангелите! Точно така — измърмори той.
	— Толкова съм доволна, че дойдохте, отче. Гнусях се от онзи дебел монах.
	— Най-неочаквано — рече брат Жан, — някакъв вътрешен глас ми пошушна: „Стани, остави мирния си труд. Бди над моите заблудени овчици…“. Излязох от килията си, воден от необясним порив. Чадо мое, защо не си стояхте мирно и кротко у дома, както е редно за девойка на вашата възраст и с вашето потекло?
	— Не зная — прошепна Анжелик и сконфузено сведе глава.
	Монахът остави четчиците, изправи се, сетне отиде до прозорчето и зарея поглед в звездното небе.
	— Вижте — промълви той, — нощта все още властва над земята. Селяните спят в бедните си къщурки, а господарите — в своите замъци. Те забравят човешките си горести в съня. Ала абатството не спи никога… Има места, където витае духът. Тук се води нескончаема битка между Божия дух и духа на злото… Бях твърде млад, когато се оттеглих от светския живот, за да се погреба сред тези стени и да служа на Бога чрез пост и молитви. Сварих тук смесица от най-възвишена култура, свята мистика и безчестни, покварени нрави. Абатството е свърталище на дезертьори, инвалиди от войната и селски лентяи, надянали монашеското расо, за да водят разюздан и сит живот. Те насаждат тук своите развратни привички. Абатството прилича на голям, люшкан от бури кораб. Всичките му части скърцат. Ала той не ще потъне, дорде сред стените му все още се намират благочестиви души. Неколцина сме тези, които жадуваме да живеем тук в святост и покаяние: такова е нашето предопределение. О, не ни е лесно! Само онзи, дето не е живял в манастир, никога не е виждал лика на Сатаната, комуто така се иска пълновластно да се разпорежда в Божията обител… Сякаш смята, че не са ни достатъчни изкушенията на отчаянието, или тези, които ни изпраща чрез жените, имащи право да пребивават в абатството, та и сам идва при нас по нощите, да тропа по вратите, да ни буди и изтезава… — Той дръпна нагоре ръкава и показа ръката си, която бе насинена. — Погледнете — каза жално той, — погледнете какво ми стори Сатаната.
	Анжелик го слушаше с нарастващ ужас.
	„Той е луд!“ — казваше си тя.
	Ала още повече се страхуваше от обратното. Предчувстваше истинността на думите му и косите й настръхваха. Нямаше ли най-сетне край тази тягостна и мъчителна нощ? Монахът се строполи на колене връз коравия, леденостуден пръстен под.
	— Господи, помогни ми! Смили се над слабостта ми. Прогони Прокълнатия!
	Анжелик седеше на одъра като вцепенена, обзета от непреодолим страх. Сети се за думите „злосторна нощ“, с които дойката изпъстряше своите мрачни истории. Във въздуха витаеше нещо непоносимо тягостно, което тя не можеше да назове с думи, ала то я задушаваше и изпълваше душата й с тревога.
	Най-подир крехкият звън на манастирската камбана литна в нощта и прокуди дълбоката тишина от светата обител.
	Брат Жан се изправи. Анжелик видя, че по слепоочията му блестят струйки пот, сякаш бе водил изтощителна битка.
	— Звънят за утринната молитва — рече той. — Не се е зазорило още, ала трябва да вървя при братята в църквата. Останете тук, ако желаете. Ще дойда да ви взема, щом се развидели.
	— Не, страхувам се — каза Анжелик.
	Изпитваше желание да се вкопчи в расото на закрилника си.
	— Не мога ли да дойда с вас в църквата? И аз ще се помоля.
	— Както желаете, чадо мое. — И той добави със скръбна усмивка: — Преди време би било немислимо да заведа едно момиченце на утринна служба, но сега в манастира идват толкова външни хора, че вече нищо не е необичайно. Затова ви доведох тук, където сте по-защитена, отколкото в хамбара. — Той продължи строго: — Когато напуснете нашата обител, Анжелик, бих ли могъл да ви помоля да не разказвате нищо за това, което сте видели.
	— Обещавам — отвърна тя и го погледна с невинните си очи.
	Излязоха в коридора. С наближаването на зората от старинните зидове сякаш извираше ледена мъгла.
	— За какво служи малкото прозорче на вашата врата? — попита Анжелик.
	— Навремето сме били отшелнически орден. Отците не напускали килиите си, освен за църковната служба, а по време на пости и това било забранено. Послушниците оставяли храната им на прозорчето. А сега помълчете и се дръжте така, че никой да не ви забележи. Ще ви бъда признателен.
	Подминаваха ги кафяви забулени силуети, съпътствани от тихо потракване на броеници и молитвен шепот.
	Анжелик се сгуши в едно ъгълче на малката църква и направи усилие да се помоли, ала се унесе в сън, приспана от монотонните песнопения и от аромата на припламващите свещи.
	Когато се събуди, църквата отново бе пуста, а свещите догаряха и кадяха мрачните сводове.
	Тя излезе. Слънцето изгряваше. Пурпурните му лъчи обагряха покривите в цвят на цъфнал шибой. В градинката около каменното изваяние на някакъв стар светец гукаха гълъби. Анжелик се протегна с прозявка. Питаше се дали всичко видяно нощес не бе само сън.

	* * *

	Брат Анселм, сърдечен, но муден по природа, впрегна каручката едва след като се наобядваха.
	— Не се притеснявайте, дечица — весело бъбреше той. — Така отлагаме пердаха. Ще пристигнем в селото по нощите. На селяните ще им се спи…
	„Освен ако не кръстосват из полята, за да търсят своите сополанковци“ — помисли си Анжелик. Не се чувстваше кой знае колко горда. Струваше й се, че за броени часове внезапно е остаряла. — „Никога вече няма да върша глупости“ — рече си тя с решителност, примесена с тъга.
	В знак на уважение към благородническото й потекло брат Анселм я настани до себе си на капрата, а пък селянчетата се скупчиха в каруцата.
	— Хайде, дий, кротичкото ми, най-добричкото ми муле! — напевно повтаряше монахът, като придръпваше юздите на мулето, което изобщо не възнамеряваше да бърза.
	Вечерта вече се спускаше, а те още бяха на римския път.
	— Ще карам напряко — рече монахът. — Лошото е, че се минава покрай протестантските села Найе и Валу. Дано с Божията помощ да сме там по мръкнало и еретиците да не ни забележат. Те не си падат особено по моето расо.
	Брат Анселм слезе, за да поведе добичето по стръмната пътека. И на Анжелик й се прииска да се поразтъпче. Тя тръгна редом с него. Учудено се оглеждаше наоколо, тъй като за първи път се бе озовала по тези места, независимо че отстояха на едва–две левги от Монтлу. Зърна някакви руини, които наподобяваха изоставена каменоломна. След като се вгледа по-внимателно, Анжелик действително видя порутени стени.
	Босите й стъпала се разраниха от грапавата черна сгурия по която вървяха.
	— Прилича ми на пемза — рече тя и се наведе, за да вземе тежкия камък с неправилна форма, в който се препъна.
	— Тук има оловни рудници още от римско време — рече монахът. — Известни са в древните ръкописи под името Аргентум, тъй като в тях май са добивали и сребро. През тринадесети век са правили опити да ги разработят, тъй че изоставените пещи датират главно от тази по-късна епоха.
	Анжелик го слушаше с интерес.
	— Да не би тази черна тежка лава да е оловната руда?
	Брат Анселм заговори като същински познавач:
	— О, не! Рудата е жълта на цвят. Разправят, че от нея добивали и отровен арсеник. Хвърлете този камък! Почакайте, ще ви намеря нещо по-интересно.
	Монахът се наведе и след малко повика Анжелик при себе си, за да й покаже скален отломък с нещо като геометрични барелефи. Драсна с камък по черната му повърхност и отдолу лъсна сребриста на цвят черта.
	— Но това е масивно сребро! — отбеляза практичната Анжелик. — Защо хората са го изоставили? Сигурно е доста скъпо или най-малкото човек би могъл да си плати данъците?
	— Нещата не са толкова прости, благородна госпожице. Първо, не всичко, що блести е сребро, пък и това тук е само друг вид оловна руда. Вярно, тя съдържа и този скъпоценен метал, ала способът за добиването му е извънредно сложен. Владеят го само испанците и саксонците. Чувал съм, че за да получат оловото, стопявали на силен огън някаква смес от въглища и смола. Едно време с нея са заливали и врага от стените на вашия замък. Що се отнася до среброто — това е работа за просветени алхимици, а аз съм почти невежа.
	— Защо казахте „вашия замък“, брат Анселм?
	— За бога, казах го по простата причина че тези занемарени рудници се намират в границите на вашите владения, макар че принадлежат наполовина и на маркиз дьо Плеси.
	— Баща ми никога не е споменавал за това…
	— На това нищожно парче земя не вирее нищо. За какво му е на баща ви?
	— Все пак, оловото и среброто…
	— Ами! Рудата сигурно е изчерпана, пък и всичко, което ви рекох току-що, съм го научил от един стар монах саксонец. Той май беше леко мръднал…
	Мулето, което теглеше каручката само, без водач, изкачи рида и пое по нанадолнището към равнината. Анжелик и брат Анселм го настигнаха и отново се настаниха на капрата. Околният здрач започна бързо да се сгъстява.
	— Не запалих фенера — прошепна монахът, — за да останем незабелязани. Повярвайте ми, бих предпочел на минаване през тези места да съм гол–голеничък наместо с туй расо на гърба и с броеницата на колана. Но… това не са ли факли? — внезапно попита той и спря добичето.
	И наистина, на двеста–триста крачки блещукаха безброй светлинки, които лека–полека се множаха. Вятърът довя някаква странна тъжна песен.
	— Светата Дева да ни е на помощ! — извика брат Анселм и скочи на земята. — Хугенотите от Волу ще погребват своите мъртъвци, процесията идва насам. Да се връщаме!
	Той сграбчи юздите на мулето и направи опит да го подкара обратно по тясната пътека. Ала животното се възпротиви. Монахът, изгубил ума и дума, започна да кълне. Набързо прекръсти добричкото кротко муле в „мръсна твар“. Анжелик и Никола му се притекоха на помощ и на свой ред се опитаха да вразумят опакото добиче. Траурното шествие все повече наближаваше. Все по-силно звучеше химнът: „Всевишният е наша опора в терзанията…“
	— Майчице! — завайка се монахът.
	Първите факлоносци излязоха зад завоя. Пламъците внезапно осветиха каруцата, която стоеше почти напреки на пътя.
	— Това пък какво е?
	— Монах, поддръжник на дявола…
	— Преградил ни е пътя!
	— Не им ли стига, че сме принудени да погребваме мъртъвците си нощем, като кучета?…
	— Иска да ги оскверни с присъствието си!
	— Разбойник! Блудник! Папско псе! Свиня!
	Първите хвърлени камъни затропаха по каручката. Малчуганите ревнаха.
	Анжелик се втурна напред с разперени ръце.
	— Спрете, спрете! Тук има деца!
	При вида на момичето с разпилени коси страстите се развихриха.
	— Женска, разбира се! Някоя тяхна държанка!
	— А пък в каруцата са техните копелета, поръсени със светена вода…
	— И те сигурно са заченати непорочно!
	— От Светия дух!
	— А крадяха децата ни, за да ги принасят в жертва на своите идоли!
	— Смърт на дяволските изчадия!
	— В името на нашите деца!
	Грубоватите лица на селяните, облечени в черно, заничаха в каруцата.
	Останалите участници в траурното шествие, които още не знаеха за случилото се, продължаваха да пеят: „Всевишният е нашата опора…“ Но и навалицата продължаваше да расте.
	Обсипван с удари и ругатни, брат Анселм с изненадваща за един дебелак пъргавина успя да се измъкне и хукна. Въпреки че го налагаха с тояги, Никола правеше опити да подкара обратно по пътеката уплашеното до смърт муле. Някой впи нокти в повалената на земята Анжелик. Гъвкава като змиорка, тя се изплъзна, свлече се надолу по насипа и хукна да бяга. Един от развилнелите се хугеноти я подгони и настигна — беше съвсем младо момче, почти на нейните години и може би точно поради това бе по-настървено и фанатизирано от останалите.
	Те се търколиха в тревата, вкопчени един в друг. Внезапно Анжелик изпадна в същински бяс. Дращеше и хапеше, усещайки соления вкус на чуждата кръв. Най-после почувства, че противникът губи сили и успя повторно да се изплъзне.
	Междувременно пред каруцата се беше изправил някакъв висок мъж.
	— Спрете! Спрете, нещастници! — извика той и повтори отправения преди малко призив на Анжелик. — Тук има деца!
	— Те са деца на дявола! А нашите? Какво направиха с тях? Хвърляха ги от прозорците върху пиките на войниците през Вартоломеевата нощ!
	— Това са отминали неща, чада мои. Обуздайте своята мъст! Нуждаем се от мир! Спрете, послушайте своя пастор.
	Анжелик чу, че каруцата изскърца. Никола най-сетне бе успял да завие обратно.
	Момичето се запровира между храстите и застигна каруцата на следващия завой.
	— Ако не беше пасторът, май нямаше да се отървем живи — пошушна й Никола. Зъбите му тракаха.
	Анжелик бе цялата изподрана. Направи опит да прикрие коленете си с разкъсаната окаляна рокля. Така силно я бяха скубали, че я болеше ужасно, имаше чувството, че са я скалпирали.
	След малко ги повика нечий приглушен глас и от храстите надникна брат Анселм.
	Трябваше отново да се върнат на римския път. За щастие, изгря луната. Децата пристигнаха едва призори в Монтлу. Там научиха, че селяните още от предишната вечер претърсват Нийолската гора. И понеже открили само старата магьосница, дето варяла билки на някаква поляна, взели, че я обвинили в отвличане на децата и без излишни церемонии я обесили на един дъб.

	* * *

	— Даваш ли си сметка — каза барон дьо Сансе на дъщеря си — за грижите и тревогите, които ми създадохте всички вие и най-вече ти?
	Този разговор се водеше няколко дни след бягството на Анжелик. Тя се разхождаше по близкия коларски път, когато зърна баща си, който седеше на един повален дънер и пасеше коня си.
	— Май нещо не върви с мулетата, татко?
	— Напротив. Тъкмо се връщам от управителя Молин. Виждаш ли, Анжелик, след твоята безразсъдна разходка в гората, леля Пюлшери убеди мен и майка ти, че е невъзможно да останеш повече в замъка. Трябва да те изпратим в манастир. Поради това се реших на една крайно унизителна стъпка, която жадувах да избягна на всяка цена. Току-що помолих Молин да ми отпусне аванса, който ми бе предложил, за да подпомогна семейството си.
	Баронът говореше тихо и тъжно, сякаш нещо в него се беше прекършило, сякаш бе изживял нещо по-мъчително от покрусата поради смъртта на баща си и ненадейното заминаване на първородния си син.
	— Клетият ми татко! — прошепна Анжелик.
	— Но нещата не са чак толкова прости — продължи баронът. — Това, че се наложи да подам ръка на човек от простолюдието, само по себе си ми тежи. Ала повече ме безпокои друго: все още не проумявам какви са задните мисли на Молин. Постави ми странни условия при отпускането на заема.
	— Какви са те, татко?
	Той замислено погледна Анжелик и помилва великолепните й тъмноруси коси.
	— Странно… По-лесно ми е да се доверя на теб, отколкото на майка ти. Голяма си лудетина, но според мен си способна всичко да разбереш. Естествено, аз се съмнявах, че в сделката с мулетата Молин търси значителна изгода, ала не бях наясно защо се обръща тъкмо към мен за помощ, а не към някой обикновен селски търговец. Всъщност го интересува само благородническата ми титла. Днес ми каза, че разчита аз чрез връзките си или чрез роднини да издействам от главния финансов интендант Фуке пълно освобождаване от митата и другите такси за една четвърт от нашите мулета, както и гаранции, че имаме право да ги изнесем за Англия или Испания след края на войната.
	— Прекрасно! — възторжено възкликна Анжелик. — Умно замислена сделка! От една страна, Молин е хитрец, но без титла. От друга, вие, скъпи татко, сте аристократ…
	— Но не и хитрец — усмихна се баронът.
	— Да, не сте обигран. Но в замяна имате връзки и титли. Няма как да не успеете. Онзи ден сам споменахте, че поради таксите и митата, които увеличават разходите, едва ли ще можете да изнасяте мулета за чужбина. А щом става дума само за една четвърт от общия брой, Фуке сигурно ще сметне, че това е разумно! Впрочем, какво ще правите с останалите?
	— Военното интендантство ще има право да ги купи по пазарните цени на Поатие.
	— Всичко е предвидено. Този Молин е съобразителен човек! Ще трябва да се срещнете с маркиз дьо Плеси и може би да пишете на херцог дьо Да Тремуй. Но мисля, че всички тези високопоставени господа скоро ще пристигнат тук, за да се занимават с Фрондата си.
	— Наистина се говори за нещо такова — каза баронът начумерено. — Все пак не се радвай предварително. Независимо дали тези принцове ще дойдат, не е сигурно, че ще успея да издействам съгласието им. Освен това не ти казах най-странното.
	— А именно?
	— Молин иска да разработя нашата стара оловна мина в околностите на Волу — рече баронът и въздъхна. — Понякога се питам дали този човек е с всичкия си: признавам, че не проумявам неговите заплетени сделки… Ако изобщо става дума за сделки. С една дума, той ме помоли да издействам от краля да поднови привилегията на моите прадеди за добиване на олово и сребро от рудника край Волу. Знаеш изоставената мина, нали? — попита Арман дьо Сансе, като забеляза замисления израз на дъщеря си.
	Анжелик утвърдително кимна.
	— Само ако знаех какво се надява да намери в тези стари руини дяволският управител… Очевидно възобновяването на рудника ще стане от мое име, но ще плаща той. Тайно споразумение между нас двамата ще удостовери, че той взема оловната мина под аренда за десет години, пък и се нагърбва с моите задължения като собственик на земята и отговаря за добива на рудата. Само че от мен се изисква да получа от Фуке същото данъчно облекчение за една четвърт от бъдещото производство и същите гаранции за износа. Всичко това ми се струва доста сложно — каза в заключение Арман дьо Сансе и стана.
	В кесията му звъннаха златните екюта, които бе получил от Молин и този приятен звук поразведри барона. Той яхна коня си и се обърна с привидна строгост към замислената Анжелик:
	— Опитай се да забравиш всичко, което ти казах, и се стягай за пансиона. Този път е решено, дъще. Пращам те в манастир.

	* * *

	Анжелик приготви багажа си. Ортанс и Мадлон заминаваха също. Реймон и Гонтран щяха да ги придружат и след като оставеха сестрите си при монахините урсулинки, щяха да потеглят за Поатие, при отците йезуити — наставници, за които се мълвяха чудеса.
	Стана дума към групата на заминаващите да се присъедини и малкият Дьони, едва деветгодишен. Ала дойката се разбунтува. Отначало я бяха натоварили с гледането на десет деца, а сега искаха да й ги „отнемат“ всичките. Според собствените й думи, тя се ужасявала от подобни крайности. И така, Дьони остана. Той, Мари–Анес, и „бебето“ Албер, както всички наричаха двегодишното момченце, щяха да бъдат достатъчни, за да запълнят „свободното“ време на Фантин Лозие.
	Но няколко дни преди заминаването едно произшествие едва не промени изцяло живота на Анжелик.
	През тази септемврийска утрин барон дьо Сансе се върна от замъка Плеси доста притеснен.
	— Анжелик! — извика той на влизане в трапезарията, където цялото семейство го чакаше за закуска. — Тук ли си?
	— Да, татко.
	Той огледа критично дъщеря си, която през последните месеци още повече беше пораснала: ръцете й бяха чисти, а косите — грижливо сресани. Всички единодушно твърдяха, че Анжелик започва да става разумна.
	— Може — каза си той. И се обърна към съпругата си: — Представете си — цялата фамилия дьо Плеси — маркиз, маркиза и син, с пажове, камериери и кучета — току-що пристигна в родовото си имение. Имат знатен гост — принц дьо Конде с всичките свои придворни. Попаднах сред тях и се почувствах доста неприятно, ала братовчед ми се държа любезно. Извика ме, попита ме как сте, госпожо, и знаете ли какво ми каза? Да му заведа Анжелик, за да замести една от придворните на маркизата. Наложило й се да остави в Париж почти всички момичета, които я фризират, развличат или й свирят на лютня. Визитата на принц Конде направо я разстроила. Нуждаела се от грациозни камериерки.
	— А защо мен не ме искат? — извика скандализирана Ортанс.
	— Защото маркизата искала „грациозни“ — рече без заобикалки баща й.
	— Но маркизът намери, че съм умна.
	— Само че маркизата предпочита да е заобиколена от красиви муцунки.
	— О, това е прекалено! — засегна се Ортанс и се нахвърли върху сестра си, готова да я издере.
	Анжелик обаче бе предвидила тази нейна реакция и хукна да бяга. С разтуптяно сърце тя се качи в голямата спалня, която сега споделяше само с Мадлон. Извика през прозореца един от невръстните слуги и му заповяда да й донесе вода и корито.
	Изми се усърдно и дълго реши красивите си коси, които се стелеха по раменете й като копринен воал. Пюлшери й донесе най-хубавата рокля, ушита по повод влизането в манастир. Анжелик се възхищаваше на този свой тоалет, нищо че сивият му цвят беше доста мрачен. Платът бе нов, купен от известен търговец в Ниор специално за случая, а и бялата якичка бе красиво допълнение. Това бе първата дълга рокля на Анжелик и тя я облече с тръпка на наслада.
	— Мъничката ми Анжелик! Ще те сметнат за голяма девойка! Дали да не вдигнем косите ти?
	Анжелик отказа. Женският инстинкт я предупреждаваше, че не бива да крие блясъка на единственото си украшение.
	Тя яхна хубавото рижо муле, което баща й бе заповядал да оседлаят специално за нея, и двамата с барона поеха към замъка Плеси.
	Замъкът бе събуден от омагьосания си сън. Когато баронът и Анжелик достигнаха къщата на управителя Молин и поеха пеша по главната алея, до ушите им достигнаха звуци на музика. По моравите се гонеха ловджийски кучета. Из алеите се разхождаха благородници с букли и дами с рокли в най-различни преливащи цветове. Някои от тях изгледаха смаяно селския аристократ с дрехи от тъмно сукно и девойката, нагласена като пансионерка.
	— Доста смешна, ала хубавичка — рече една от дамите, като си вееше грациозно с ветрилото.
	Анжелик не бе съвсем сигурна дали казаното се отнася за нея. От къде на къде смешна? Но когато огледа по-внимателно ярките разкошни тоалети, гарнирани с дантели, сивата рокля, с която тя самата беше облечена, й се стори доста неподходяща за това бляскаво обкръжение.
	Баронът нехаеше за тревогите на дъщеря си. Притесняваше се за срещата, която се канеше да поиска от маркиз дьо Плеси. Молбата за опрощаване на митата и таксите за една четвърт от мулетата и рудодобива можеше да бъде лесна задача за благородник от старо потекло, какъвто бе всъщност барон дьо Ридуе дьо Сансе дьо Монтлу. Ала обеднелият аристократ си даваше сметка, че прекалено дълго е живял далеч от двора, поради което е заприличал на недодялан селянин пред тези напудрени и напарфюмирани особи. Спомни си за времената на крал Луи XIII, когато модата бе по-семпла и строга. Нима лично Негово Величество, шокиран от бездънното деколте на една хубавица от Поату, не беше заплюл без всякакви церемонии разголената й, ала съблазнителна гръд!
	Свидетел на този жест на краля, Арман дьо Сансе си спомняше с носталгия за добрите стари времена, докато, сподирян от Анжелик, си проправяше път сред нацвъканата с панделки навалица.
	Покачени на един подиум, музикантите извличаха от своите виоли и флейти, лютни и обои сладостни звуци. В огромна зала, цялата в огледала, Анжелик видя танцуващи младежи и се запита дали братовчед й Филип не е между тях.
	Междувременно барон дьо Сансе стигна до дъното на салона и свали с дълбок поклон старата си филцова шапка, украсена с проскубано перо. За Анжелик това бе истинско изтезание. „При нашето окаяно положение единствената достойна реакция е наглостта“ — помисли си тя и вместо да направи реверанса, който три пъти бе репетирала с леля Пюлшери, остана неподвижна като дървено човече, загледана право пред себе си. Виждаше лицата наоколо като през лека мъгла, но ясно съзнаваше, че всички умират от желание да се посмеят над външния й вид. Тишина, примесена със задавени хихикания, се възцари внезапно, когато лакеят съобщи:
	— Барон дьо Ридуе дьо Сансе дьо Монтлу!
	Лицето на маркиза дьо Плеси се изчерви зад ветрилото, а очите й блеснаха издайнически: тя едва сдържаше смеха си. Маркиз дьо Плеси се притече на помощ на всички и заситни любезно към новодошлите.
	— Драги братовчеде! — извика той. — Колко сме задължени, че се отзовахте така бързо на молбата ни и доведохте при нас пленителната си дъщеричка. Анжелик, вие още повече сте се разхубавили след последната ми визита у вас. Не съм ли прав? Не ви ли прилича на ангел? — попита той, обръщайки се към съпругата си.
	— Напълно — потвърди тя, успяла да възвърне самообладанието си. — С друга рокля би изглеждала божествено. Седнете на това столче, миличка, за да можем спокойно да ви разгледаме.
	— Братовчеде — каза Арман дьо Сансе, чийто дрезгав глас странно отекна в префърцунения салон, — бих желал да поговорим неотложно по важна работа.
	Маркизът учудено повдигна вежди.
	— Наистина ли? Аз ви слушам.
	— Съжалявам, ала разговорът е прекалено личен.
	Господин дьо Плеси хвърли на антуража си примирен и същевременно ироничен поглед.
	— Добре! Така да бъде, братовчеде. Да отидем в моя кабинет. Моля да ни извините, драги дами. Само за миг…
	Седнала на ниското столче, Анжелик се превърна в мишена за любопитните погледи на заобиколилите я жени. Обзелото я ужасно вълнение се поуталожи. Сега тя ясно различаваше лицата на околните. Предимно непознати, ала до маркиза дьо Плеси седеше една хубавица, която Анжелик разпозна по седефенобялата гръд.
	„Госпожа дьо Ришвил“ — каза си тя.
	Тоалетът със златна бродерия и с поръбен с диаманти пластрон недвусмислено подсказа на Анжелик доколко е грозна собствената й сива рокля. Всички дами буквално искряха от главата до петите. По коланите им висяха всевъзможни дрънкулки: бонбониерки, кокалени гребенчета и огледалца. Анжелик никога не би могла да се издокара така. Никога не би била способна тъй високомерно да гледа останалите, нито пък да разговаря със същия писклив и превзет глас, сякаш има бонбони в устата.
	— Мила моя — рече едната от дамите, — тя има пленителни, но явно зле поддържани коси.
	— Гърдите й са малки за нейните петнадесет години!
	— Но, скъпа, тя е само на тринадесет!
	— Да ви кажа ли своето мнение, Анриет? Прекалено е късно да я шлифовате.
	„Да не би да съм муле за продан?“ — питаше се Анжелик, толкова смаяна, че не бе в състояние истински да се засегне.
	— Какво да ви кажа? — възкликна госпожа дьо Ришвил. — Тя има зелени очи, а те не носят щастие, досущ като смарагдите.
	— Но точно този цвят очи са рядкост! — възрази една от присъстващите на огледа дами.
	— Ала не са шармантни. Вижте само колко дръзко гледа това момиченце. Не, наистина, зелените очи не ми се нравят.
	„Нима ще отрекат едничката ми хубост — очите и косата?“ — помисли си Анжелик.
	— Естествено, госпожо — внезапно изрече тя на висок глас. — Не ще и съмнение, че сините очи на нийолския абат ви гледат по-нежно… и ви носят щастие — вече по-тихо завърши момичето.
	Настъпи мъртва тишина. Сетне се чу сподавено хихикане. Дамите слисано се споглеждаха, сякаш не вярваха на ушите си, че тези ужасни думи са произнесени от това невъзможно хлапе.
	Пурпурна червенина заля лицето на графиня дьо Ришвил и се плъзна надолу по шията й.
	— Но аз съм я виждала! — възкликна тя и тутакси прехапа устни.
	Всички гледаха втрещено Анжелик. Маркиза дьо Плеси, известна с хапливото си езиче, отново се задави от смях зад ветрилото. Ала този път се опитваше да прикрие от съседката си своето весело настроение.
	— Филип, Филип! — извика тя, за да потули смущението си. — Къде е синът ми? Господин дьо Бар, ще бъдете ли така добър да пратите някого за полковник дьо Плеси?
	Когато шестнадесетгодишният полковник се яви, маркизата му заповяда:
	— Филип, върви да танцуваш с братовчедка си дьо Сансе. Тя сигурно ще се забавлява по-добре в младежка компания.
	Без да чака покана, Анжелик стана от мястото си. Толкова се ядосваше на себе си, че чак й се разтупка сърцето. Младият аристократ изгледа майка си с неприкрито възмущение. „Как се осмелявате, сякаш казваше той с поглед, да ме ангажирате с една тъй безвкусно облечена особа!“
	Ала по изражението на околните разбра, че става нещо необичайно, затова подаде ръка на Анжелик и с усилие промълви:
	— Елате, братовчедке.
	Тя сложи в разтворената му длан малките си пръстчета, чиято прелест не съзнаваше. Той мълком я заведе до салона, където връстниците му и пажовете имаха право да се забавляват на воля.
	— Хайде, сторете ни път! — внезапно извика Филип. — Приятели мои, представям ви нейно височество братовчедка ми, Тъжната рокля.
	Избухна лудешки смях и всичко живо побърза да ги заобиколи. Пажовете с техните къси панталонки буфан и с дългите си слаби крака, стъпили върху високи токове, приличаха на блатни чапли.
	„В крайна сметка, тъжната ми рокля не е по-смешна от техните тикви по хълбоците“ — помисли си Анжелик.
	Тя с удоволствие би пожертвала още малко от накърненото си честолюбие, за да остане до Филип, ала един от младежите я попита:
	— Танцувате ли, госпожице?
	— Малко.
	— Нима? А какво умеете да танцувате?
	— Ригодон, буре и други народни танци…
	Отново избухна смях.
	— Що за птица си ни довел, Филип? — питаха младежите. — Хайде да теглим жребий, господа! Кой ще танцува със селянката? Пада ли си някой по народните танци? Ха–ха–ха!…
	Анжелик ненадейно се отскубна от Филип и побягна.
	Тя тичешком прекоси големите, препълнени с лакеи и аристократи салони, хола с мозаечен под, по който спяха на кадифени възглавници ловджийските кучета. Тя търсеше баща си и най-вече възпираше сълзите си. Не си заслужаваше да плаче. Случилото се бе само спомен, който трябваше да заличи от паметта си като налудничав, смешен кошмар. Всеки трябва да си знае мястото. Понеже бе слушала най-прилежно наставленията на леля Пюлшери, Анжелик си каза, че е наказана справедливо заради тщеславното удоволствие поради ласкателното предложение на госпожа дьо Плеси.
	Най-сетне тя чу донейде острия глас на маркиза зад вратите на малък страничен салон.
	— Не, съвсем не е така! Лъжете се, бедни ми приятелю! — извиси той глас в съкрушено кресчендо. — Въобразявате си, че ние, благородниците, обременени с толкова разходи, можем да издействаме за вас освобождаване от налозите. Нито моя милост, нито принц Конде разполагаме с нужните пълномощия.
	— От вас искам само да ми ходатайствате пред главния интендант на финансите, господин дьо Треман, когото познавате лично. Сделката представлява интерес и за него. Той ме освобождава от данъците и пътните такси от Поату до океана, и то само за една четвърт от мулетата и оловото. В замяна на това кралската съкровищница ще може да закупи олово и сребро по официалния курс. За държавата е по-изгодно да разчита на неколцина солидни местни произволители на суровини, отколкото да ги внася от чужбина. Да речем, бих могъл да предложа на армията и чудесни, издръжливи мулета, годни да теглят артилерийски оръдия…
	— От думите ви лъха миризма на пот и на тор! — гневно рече маркизът и с отвращение затули носа си с длан. — Питам се дали не изменяте на благородническата си титла с тези си начинания, които ми намирисват, моля да ме извините за думата, на търговия.
	— Търговия или не — отвърна Арман дьо Сансе, — все някак трябва да се живее. — И в гласа му прозвуча упорство, което подейства благотворно на Анжелик.
	— Ами аз! — извика маркизът и молитвено простря ръце към тавана. — Мислите ли, че и аз нямам своите трудности? И все пак, знайте, че до сетния си дъх ще се въздържам от всякакви унизителни занимания, които биха могли да накърнят титлата ми.
	— Моите и вашите доходи не подлежат на сравнение, братовчеде. В действителност аз съм достигнал до просешка тояга заради краля, който ми отказва помощта си, и заради нийолските лихвари, които направо ме разоряват.
	— Зная, зная, бедни ми Арман. Но да сте се запитали някога как аз, кралският придворен, при това изпълняващ две важни служби в двора, съумявам да балансирам бюджета си? Едва ли, сигурен съм в това. Е добре, знайте, че разходите ми по необходимост превишават доходите. С парите от моето имение Плеси и от имотите на жена ми в околностите на Тур плюс възнаграждението ми на офицер, аташиран към кралската спалня, всичко на всичко четиридесет хиляди ливри, плюс мизерната ми заплата на бригаден генерал в Поату брутният ми годишен доход съставлява едва сто и шестдесет хиляди ливри…
	— Бих се задоволил и с една десета от него — промълви баронът.
	— Момент, драги ми провинциални братовчеде. Вярно, доходът ми е сто и шестдесет хиляди ливри. Знайте обаче, че моите разходи достигат сумата триста хиляди ливри по издръжката на жена ми и на полка на Филип, а също така на парижката ми къща и временната квартира във Фонтенбло, да не говорим за разноските поради непрестанните пътувания на двора, а също така за лихвите върху безбройните ми заеми, както и за приемите, тоалетите, каретите, лакеите и прочее.
	— Значи всяка година имате над сто и петдесет хиляди ливри загуба?
	— Вие го казахте, братовчеде. И ако си позволих да ви отегча с това досадно изложение, целта ми беше единствено да разберете моето становище относно категоричния ми отказ да разговарям с господин дьо Треман, главния интендант.
	— Но вие го познавате.
	— Познавам го, но вече не се виждаме. Изморих се да ви повтарям, че господин дьо Треман е на служба при краля и регентката и че сигурно е предан на Мазарини.
	— Ами тъкмо…
	— Тъкмо поради тази причина престанахме да се виждаме. Нима не знаете, че принц Конде, комуто аз съм предан, се скара с двора?
	— Как бих могъл да зная? — стъписа се Арман дьо Сансе. — Та нали само преди няколко месеца, когато се видяхме, регентката нямаше по-верен служител от принца.
	— О! Това беше преди сто години — въздъхна с раздразнение маркиз дьо Плеси. — Не мога подробно да ви изброя всичко, което се случи оттогава. Знайте само, че ако кралицата, двамата й синове и този червен дявол кардиналът можаха да се върнат в Лувъра, това стана благодарение на господин дьо Конде. Вместо да са благодарни на този велик човек, сега се отнасят с него недостойно. От няколко седмици скъсаха с принца. Той получи от Испания доста интересни предложения и дойде тук, при мен, за да проучим доколко са основателни.
	— Предложения от Испания? — повтори барон Арман.
	— Да. Между нас казано и в името на вашата благородническа чест, представете си, че крал Филип IV стигна дотам, да предложи на нашия главнокомандващ, както и на господин дьо Турен, по една десетхилядна армия.
	— С каква цел?
	— За да стъпят на шията на регентката и главно на този разбойник, кардинала! Благодарение на испанските армии под командването на господин дьо Конде, той самият възнамерява да влезе в Париж и тогава Гастон д’Орлеан, братът на покойния Луи XIII, ще бъде провъзгласен за крал. Монархията ще бъде спасена и най-сетне ще се освободи от разните му жени и деца, както и от един чужденец, който я безчести. Аз какво бих могъл да направя при наличието на всички тези прекрасни проекти? Питам ви. За да издържа на онзи начин на живот, който ви описах, не мога да прегърна една загубена кауза. А народът, Парламентът, дворът — всички те мразят Мазарини. Кралицата се е вкопчила в него и никога няма да отстъпи. Не мога да ви опиша какво съществуване водят дворът и невръстният крал от две години насам. Мога да го сравня само с чергарския живот на циганите от Ориента: бягства, завръщания, скандали, войни. До гуша ми дойде. Каузата на малкия Луи XIV е загубена. Ще добавя, че дъщерята на Гастон д’Орлеан, госпожица дьо Монпансие, нали познавате тази снажна и гръмогласна девойка, е яростна защитница на Фрондата. Вече се е сражавала на страната на бунтовниците преди година. Копнее да започне всичко отново. Съпругата ми я обожава и обичта им е взаимна. Само че този път аз няма да позволя на жена си да се заангажира не с моята, а с чужда партия. Връзването на шал около талията и забучването на житни класове върху шапката само по себе си не е опасно, ако съпружеската раздяла не влече и други неприятности подире си. А Алис поради характера си вечно е против. Против жартиерите — за копринените панделки, против бретона — за откритото чело и тъй нататък. Оригинална личност. Засега е против Анна Австрийска, регентката, защото й била направила забележка, че дражетата, които използва за по-добър дъх на устата, миришели като очистително лекарство. И сега нищо не може да принуди Алис да се върне в двора. Твърди, че там умирала от скука заради набожните молитви на кралицата и лудориите на малките принцове. И така, аз ще се присъединя към съпругата си, щом тя не желае да се присъедини към мен. Имам тази слабост все да откривам в нея нещо пикантно, пък и тя притежава някои любовни таланти, които ми се нравят… В крайна сметка, Фрондата е приятно забавление…
	— Но… нима вие твърдите, че и господин дьо Турен… — започна да заеква Арман дьо Сансе, загубил почва под краката си.
	— О, господин дьо Турен! Господин дьо Турен! Ами че и той е като всички. Не обича да не оценяват услугите му. Поиска Седан за своето семейство. Получи отказ. Разсърди се, както е редно. Изглежда дори вече е приел предложенията на испанския крал. Господин дьо Конде не бърза толкова. Преди да вземе решение, очаква вест от сестра си, от Лонгвил, където тя замина с принцеса дьо Конде, за да разбунтуват Нормандия. Трябва да ви кажа, че тук е и херцогиня дьо Бофор, чиито прелести не са му безразлични… За пръв път нашият велик герой не гори от нетърпение да се сражава. Ще го извините, щом видите въпросната богиня… Каква кожа има, драги, само ако знаете!…
	Анжелик, която гледаше през една завеса, видя отдалеч, че баща й извади голямата си кърпа и обърса челото си.
	„Няма да получи нищо — рече си тя със свито сърце. — Какво ги е грижа тях за нашите истории с мулета и среброносни руди?“.
	Обзе я непоносима мъка. Тя си тръгна и излезе в парка, който тънеше в син здрач. Все още се чуваха цигулките и китарите, които си пригласяха от различните салони, но лакеите вече разнасяха свещниците или стъпили на столчета, палеха лампите, окачени до огледалата, които множаха техните отражения.
	„Като си помисля — казваше си Анжелик, докато бавно се разхождаше из алеите, — че клетият ми баща имаше скрупули заради няколко мулета, които Молин искал да продаде на Испания по време на войната! Измяна ли? Ето нещо, което изобщо не интересува всички тези принцове. При това те живеят само благодарение на монархията. Възможно ли е наистина да се опълчат с войските си срещу краля?“.
	Анжелик заобиколи замъка и се озова в подножието на стената, по която толкова често се беше катерила, за да се любува на омагьосаната стая. Тук бе пусто, защото двойките, които не се плашеха от доста студената мъгла на тази есенна вечер, предпочитаха да се разхождат по моравите пред главната фасада.
	Инстинктът подсказа на Анжелик, че трябва да се събуе боса, и въпреки дългата рокля тя ловко се изкачи до корниза на първия етаж. Сега вече бе тъмна нощ. Който и да минеше оттам, не би могъл да я забележи, особено както се бе сгушила в сянката на куличката, която красеше дясното крило.
	Прозорецът бе отворен. Анжелик надникна вътре. Досещаше се, че навярно за пръв път стаята е обитаема, по блещукащата златиста светлина на кандилото. Това подчертаваше тайнствения чар на красивите мебели и тапицерии. Седефените инкрустации върху малката абаносова кутия за конци проблясваха като снежни кристали.
	Когато погледна към покритото с дамаска легло, Анжелик внезапно изпита чувството, че възхитителната картина с нарисуваните на нея бог и богиня е оживяла.
	Двете им бели тела се прегръщаха сред смачканите, отметнати чаршафи, чиито дантели се влачеха по земята. Бяха тъй тясно преплетени, че Анжелик най-напред си помисли, че наблюдава войнствена и безсрамна борба между пажове, преди да разпознае в тях мъж и жена.
	Тъмната къдрава коса на мъжа почти изцяло закриваше лицето на жената, а дългото му тяло сякаш се опитваше да я смаже. Но той се движеше леко и ритмично, сякаш бе обзет от упоително упорство. Под отблясъците на кандилото се очертаваха великолепните му мускули.
	Анжелик виждаше само детайли от женското тяло, забулени от полумрака: стройно краче, хубава гърда, която се изплъзваше от галещите я длани, и една нежна бяла ръка. Подобна на пеперуда, тази ръка ту се движеше нагоре–надолу по хълбока на мъжа, ту внезапно се дръпваше, за да увисне във въздуха с разтворена длан, докато под копринения балдахин долиташе протяжно стенание.
	Когато то секваше за малко, Анжелик долавяше двете дихания, които се сливаха, все по-забързани, подобни на вятър по време на лятна буря. Сетне телата внезапно се отпускаха умиротворени. Тогава стенанията на жената отново се извисяваха в мрака, до мига, в който ръката й, победена, падаше върху белите завивки като откъснато цвете.
	На Анжелик й призля от вълнение, но в същото време тя изпита смътно учудване. Понеже тъй дълго се бе любувала на картината на Олимп и бе вкусвала от нейната свежест и някак величествен устрем, тя в крайна сметка усети със сетивата си главно красотата на тази сцена, чийто смисъл разбираше, защото бе селянка и знаеше много неща.
	— Това значи е любовта! — каза си тя и тръпка на боязън и наслада премина по тялото й.
	Най-сетне любовниците се откъснаха един от друг. Те лежаха сега като бледи покойници в тъмна крипта. Диханието им замираше блажено, те сякаш се унасяха в сън. И двамата мълчаха. Жената първа се раздвижи. Протегна ръка и взе от масичката до леглото бутилката, в която искреше рубиненочервено вино.
	— О, скъпи, съвсем съм изтощена. Трябва непременно да пийнем от русийонското вино, оставено тук от вашия предвидлив камериер. Да ви налея ли една чаша?
	Мъжът неразбираемо каза нещо, което можеше да се изтълкува като съгласие.
	Жената, чиито сили сякаш се бяха възвърнали, напълни две чаши, като подаде едната на любовника си, а после жадно и с удоволствие изпи другата. Внезапно Анжелик си помисли, че би искала да е там, на леглото, и също като нея, съвсем гола и без капка свян, да пие сгряващото кръвта южняшко вино.
	„Греяното вино на принцовете“ — каза си тя.
	Не усещаше вече неудобната си поза. Сега виждаше изцяло жената, възхищаваше се на съвършените й заоблени гърди, подчертани от розовите връхчета, на стегнатия й корем и дългите кръстосани крака.
	Върху един поднос имаше плодове. Жената си взе праскова и я захапа.
	— Чумата да тръшне досадниците! — извика внезапно мъжът, като прескочи метресата си и слезе от леглото.
	Анжелик не бе чула почукването на вратата на стаята и сметна, че са я забелязали. Тя се сгуши зад малката куличка ни жива, ни мъртва.
	Когато надникна повторно, видя мъжа, загърнат в широк кафяв халат, пристегнат в кръста със сребриста връв. Младото му лице не бе тъй красиво като тялото, защото имаше дълъг нос и сурови, но изпълнени с плам очи, и това му придаваше вид на граблива птица.
	— Аз съм с херцогиня дьо Бофор! — извика той, извърнат към вратата.


>>	9

	Въпреки предупреждението, на прага изникна един камериер.
	— Моля Негово Височество да ме извини. Някакъв монах току-що дойде в замъка и настоява да бъде приет от господин дьо Конде. Маркиз дьо Плеси сметна, че ще постъпи правилно, ако го изпрати незабавно при Ваше Височество.
	— Нека влезе! — промърмори принцът след кратко мълчание.
	Той се приближи до абаносовото писалище пред прозореца и отвори някои от чекмеджетата.
	Камериерът въведе в стаята монах, забулен с вълнена качулка, който на няколко пъти се поклони: гъвкавината на гръбнака му бе удивителна.
	Когато новодошлият се изправи, Анжелик видя лицето му, на което тъжно блестяха леко дръпнати черни очи.
	Идването на духовника изглежда изобщо не смути жената на леглото. Тя продължи безгрижно да отхапва от сочния плод. Само покри с един шал слабините си.
	Наведеният над писалището тъмнокос мъж извади от чекмеджето няколко големи плика с червени восъчни печати.
	— Господин Фуке ли ви изпраща, отче? — попита той, без да се обърне.
	— Той самият, монсеньор.
	Монахът добави нещо на някакъв напевен език — Анжелик предположи, че е италиански. Когато говореше френски, леко фъфлеше, а в акцента му се долавяше нещо детско и в това имаше някакъв чар.
	— Излишно бе да казвате паролата, сеньор Егзили — промълви принц дьо Конде. — Бих ви разпознал по описанието, което ми бе дадено, и по синьото петънце в крайчето на окото. Значи вие сте най-сръчният отровител в Европа, владеещ до съвършенство тази тънка и трудна наука?
	— Ваше Височество ме ласкае. Аз само усъвършенствах няколко рецепти, наследени от флорентинските ми прадеди.
	— Италианците са артисти във всяка област! — извика Конде.
	Той избухна в смях, подобен на конско цвилене, после лицето му мигновено възвърна суровото си изражение.
	— Носите ли онова нещо?
	— Ето го — монахът капуцин извади от широкия ръкав резбовано ковчеже от скъпоценно дърво и собственоръчно го отвори, като натисна една от фигурките. — Вижте, монсеньор, достатъчно е да закачите с нокът шийката на малкото човече с гълъб в ръце.
	Капачето отскочи. Върху сатенената възглавничка блесна миниатюрна стъкленица, пълна с изумрудена на цвят течност. Принц дьо Конде предпазливо я взе и я поднесе към светлината.
	— Римска отрова — тихо промълви отец Егзили. — Бавно, но сигурно въздействие. Предпочетох я пред разяждащата, която умъртвява за часове. От указанията, получени от господин Фуке, подразбрах, че лично вие, монсеньор, както и вашите приятели, не държите да предизвикате сред антуража на съответната личност твърде сериозни подозрения. Въпросната особа първо ще се почувства отпаднала, ще се мъчи кажи–речи седмица, ала смъртта ще изглежда като естествена последица от стомашно възпаление, причинено от престоял дивеч или немного прясна храна. Предвидливо би било да сервират на лицето миди, стриди или други подобни, чието въздействие е понякога опасно. Детински просто би било на тях да се припише причината за внезапната кончина.
	— Благодаря за превъзходните съвети, отче.
	Конде все така втренчено се взираше в бледозелената стъкленица и в очите му блесна люта ненавист. Анжелик изпита силно разочарование: слезлият на земята бог на любовта бе лишен от красота и я плашеше.
	— Внимавайте, монсеньор — промълви отец Егзили. — С тази отрова трябва да се борави изключително предпазливо. За да получа концентрата, самият аз съм принуден да слагам стъклена маска. Ако дори една капка попадне върху дланта ви, ще предизвика язва, която ще разяде цялата ръка. Ако не можете да я сипете в яденето на това лице лично, предупредете прислужника, който ще се нагърби с тази мисия, да прояви голяма сигурност и сръчност.
	— Камериерът, който ви доведе, е човек, заслужаващ пълно доверие. Благодарение на една маневра, с която се гордея, въпросната особа изобщо не го познава. Струва ми се, че ще бъде лесно да го внедря в обкръжението му.
	Принцът подигравателно погледна монаха, който бе много по-нисък от него.
	— Предполагам, че щом сте посветили живота си на подобен вид изкуство, не страдате от излишни скрупули, сеньор Егзили. И все пак, какво бихте си помислили, ако ви призная, че тази отрова е предназначена за един ваш съотечественик, италианец от Абруците.
	Меките устни на отец Егзили се разтеглиха в усмивка. Той пак се поклони.
	— Смятам за свои съотечественици само онези люде, които истински ценят услугите ми, монсеньор. А в момента господин Фуке от Парижкия парламент е доста по-щедър към мен от един италианец от Абруците, когото и аз познавам.
	Конде отново се разсмя или по-скоро изцвили.
	— Браво, брависимо, сеньор! Приятно ми е да имам до себе си хора от вашата порода.
	Той предпазливо постави стъкълцето обратно в ковчежето върху сатенената възглавничка. Настана тишина. Очите на сеньор Егзили съзерцаваха със задоволство, нелишено от тщеславие, негово собствено произведение.
	— Ще добавя, монсеньор, че тази течност има преимуществото да е без мирис и почти без вкус. Не видоизменя храните, с които се смесва, и ако лицето особено придиря какво яде, най-много да упрекне готвача си, че е попрекалил с подправките.
	— Ценен човек сте вие — повтори принцът, който сякаш се унесе в мисли.
	Той малко нервно взе от абаносовата кутийка запечатаните пликове, които бе оставил върху нея.
	— Ето какво дължа да ви дам в замяна за господин Фуке. Този плик съдържа декларацията на маркиз д’Окенкур. А ето и декларациите на господин дьо Шаро, господин и госпожа дьо Плеси, на госпожа дьо Ришвил, на херцогиня дьо Бофор и на госпожа дьо Лонгвил. Както сам виждате, дамите са по-дейни или по-безскрупулни от господата. Липсват писмата на господин дьо Мопей, на маркиз дьо Креки и на още неколцина.
	— И вашето, монсеньор.
	— Правилно, ето го. Завърших го преди малко и още не съм го подписал.
	— Ще бъде ли Ваше Височество тъй любезен да ми прочете текста, за да проверя точка по точка съдържанието? Господин Фуке държи най-вече на това нито един пункт да не бъде пропуснат.
	— Както обичате — отвърна принцът и едва забележимо повдигна рамене. Взе листа и зачете на висок глас:
C>
	„Аз, Луи II, принц дьо Конде, уверявам монсеньор Фуке, че никога няма да се присъединя, нито да се подчинявам на никого другиго, освен на гореспоменатия господин, и се задължавам да му предоставя своите крепости, укрепления и прочее след изрична негова заповед.
	В уверение на това прилагам настоящето писмо, написано и подписано собственоръчно и по собствена воля, без никакъв натиск от негова страна, тъй като той е имал добрината да се довери на думата ми, на която да разчита изцяло.
	Написано в Плеси–Белиер на 20 септември 1646 г.“
C$
	— А сега го подпишете, монсеньор — рече отец Егзили, чиито засенчени от качулката очи блеснаха.
	Припряно и сякаш за да приключи час по-скоро, Конде взе от писалището гъше перо и го подостри. Докато принцът подписваше писмото, монахът разтопи малко червен восък. Конде го взе и запечата посланието.
	— Всички останали декларации са съставени по този образец и са подписани — каза принцът накрая. — Мисля, че вашият господар ще бъде доволен и ще ни го докаже на дело.
	— Бъдете сигурен, монсеньор. Все пак не мога да напусна замъка, без да взема и другите обещани от вас декларации.
	— Уверявам ви, че утре преди пладне ще ги получите.
	— Значи дотогава ще остана под този покрив.
	— Нашата приятелка, маркиза дьо Плеси, ще се погрижи за настаняването ви, сеньор. Предупредих я за идването ви.
	— Междувременно смятам, че ще бъде благоразумно да приберете писмата в тайното ковчеже, което ви дадох. Отворът е невидим и там те ще са най-защитени от недискретни очи.
	— Имате право, сеньор Егзили. Като ви слушам, разбирам, че и заговорът е изкуство, което изисква практика и опит. Колкото до мен, аз съм само воин и не крия това.
	— Славен воин! — възкликна италианецът с пореден поклон.
	— Сега вие ме ласкаете, отче. Признавам, че бих желал господин Мазарини и Нейно Величество кралицата да споделят вашето мнение. Както и да е, струва ми се, че военната тактика, макар и по-грубовата и всеобхватна, донякъде се доближава до вашите тънки маневри. Човек винаги е принуден да предугажда вражеските намерения.
	— Монсеньор, вие говорите, сякаш самият Макиавели е бил ваш учител!
	— Ласкаете ме! — повтори принцът.
	Той бе възвърнал самообладанието си.
	Егзили му показа как да повдигне сатенената възглавничка, за да пъхне под нея компрометиращите писма. После заедно прибраха ковчежето в едно от чекмеджетата на писалището.
	Щом италианецът си отиде, Конде, досущ като децата, извади резбованата кутийка и отново я отвори.
	— Дай да видя — прошепна жената и протегна ръка.
	Докато траеше разговорът, тя изобщо не се намеси, задоволи се да маха и отново да поставя един подир друг пръстените ту на едната, ту на другата си ръка. Ала явно не бе пропуснала нито дума от разменените реплики.
	Конде се приближи до леглото и двамата се наведоха над изумрудената стъкленичка.
	— Вярваш ли, че отровата е толкова силна, колкото твърди той? — попита шепнешком херцогиня дьо Бофор.
	— Фуке каза, че нямало по-способен аптекар от този флорентинец. Пък и тъй или иначе не можем да минем без Фуке. Негова е идеята за испанската намеса — спомена я през миналия април в Парижкия парламент. Тази намеса беше противна на всички, но именно така стана връзката с Негово католическо Величество краля на Испания. Само той може да ми осигури армия.
	Дамата се отпусна върху възглавниците.
	— И така, господин Мазарини ще е мъртъв! — бавно рече тя.
	— Все едно че вече е мъртъв, защото държа смъртта му в ръцете си.
	— Не се ли говори, че понякога кралицата майка се хранела от една чиния с мъжа, когото обича страстно?
	— Така казват — отвърна Конде след кратко мълчание. — Но аз не споделям вашия проект, драга моя. И съм замислил друга маневра, по-хитра и по-ефикасна. Какво би била кралицата майка без своите синове? Испанката не би могла да стори нищо друго, освен да се оттегли в някой манастир, за да ги оплаква…
	— Да отровим и краля? — сепна се херцогинята.
	Принцът весело изцвили. Върна се при писалището и прибра ковчежето.
	— Ето какви са жените! — извика той. — Кралят! Разнежвате се, само защото става дума за едно красиво дете, изцяло в плен на юношеските въжделения, а и той, от известно време ви гледа предано като куче, което носи дивеч на своя господар. Това е за вас кралят. За нас той е опасна пречка за всички проекти. Колкото до брат му, невръстния принц, това порочно хлапе, което отсега обича да се конти като госпожица и да го милват мъже, той ще изглежда на трона още по-зле от вашето целомъдрено кралче. Не, повярвайте ми, в лицето на Гастон д’Орлеан, който е чужд на въздържанието също толкова, колкото стриктен бе в своя строг аскетизъм Луи XIII, ние ще имаме точно такъв крал, какъвто подобава.
	— Скъпа моя — продължи тирадата си Конде, като заключи чекмеджето и пъхна ключа в джоба на халата си, — струва ми се, че е време да се появим пред нашите гости. Желаете ли да повикам вашата камериерка Манон?
	— Ще ви бъда признателна, сеньор.
	Анжелик се отдръпна от прозореца: цялата се бе сковала от неудобната поза. Помисли си, че баща й навярно я търси, ала не се реши да напусне поста си. В стаята прислугата обличаше принца и любовницата му, шумоленето на скъпи одежди бе съпътствано от ругатните на Негово Височество, който беше доста изнервен.
	Когато девойката свали поглед от светлия квадрат на отворения прозорец, видя наоколо си непрогледен нощен мрак, изпълнен с шепота на близката, разлюляна от есенния вятър гора.
	Най-сетне Анжелик осъзна, че стаята е празна. Кандилото светеше, но всичко беше възвърнало предишната си тайнственост. Тя безшумно пристъпи през прозореца и се вмъкна в стаята. Уханието на парфюми и помади се съчетаваше странно с дъха на нощта, наситен с аромата на влажни дървета, мъх и кестени.
	Анжелик нямаше представа какво точно ще направи. Можеха да я изненадат. Не се боеше. Всичко това бе сън, също както заминаването й за Америка, както призрака на лудата дама и престъпленията на Жил дьо Рец.
	Тя бързо извади от джоба на халата, метнат върху един стол, ключа от писалището, отвори чекмеджето и измъкна ковчежето. То бе от санталово дърво и излъчваше силна благоуханна миризма. След като заключи отново писалището и върна ключа на мястото му, Анжелик се озова върху корниза с ковчежето в ръка. Внезапно й стана страшно забавно. Представи си лицето на господин дьо Конде, когато открие изчезването на отровата и на разобличителните писма.
	„Това не е кражба — помисли си тя, — защото ще бъде избягнато едно престъпление“.
	Вече знаеше в кое скривалище ще потули плячката. Малките кули на четирите ъгъла на изящния замък, бяха поставени от архитекта изключително с декоративна цел, ала въпреки това имаха миниатюрни бойници и сводести отвори, имитиращи средновековната батална украса. Освен това бяха кухи и снабдени с мънички прозорчета.
	Анжелик сложи ковчежето в първото от тях. И най-големият хитрец мъчно би се досетил да го търси там! После тя гъвкаво се приплъзна по фасадата и стъпи на твърда земя. Едва тогава си даде сметка, че босите й крака са ледени. Нахлузи вехтите си обувки и се върна в замъка.

	* * *

	В този час всички се бяха събрали в салоните. Нощта бе прекалено тъмна и мъглива, за да привлече някого в парка.
	Щом влезе в големия салон, Анжелик долови приятен и дразнещ обонянието мирис. Край нея мина върволица лакеи, които тържествено носеха големи сребърни блюда: фазани и бекаси, украсени със собствените си пера, прасенце с венче като на младоженка, чудесни късове печено от сръндак, положени върху агинари и стръкове копър.
	Тракането на фаянса и звънът на кристалните чаши се разнасяха из залите и галериите, където цялата компания се беше събрала покрай масичките с дантелени покривки, пръснати тук-там с много вкус. Около всяка бяха насядали по десетина души.
	Анжелик се спря на прага на най-големия салон. Тя забеляза принц дьо Конде в компанията на госпожа дьо Плеси, херцогиня дьо Бофор и графиня дьо Ришвил. Маркиз дьо Плеси и синът му Филип също споделяха трапезата на принца, заедно с още няколко дами и господа. Кафявото вълнено расо на италианеца Егзили внасяше екзотична нотка сред множеството дантели, панделки и скъпи платове с бродерии от златни и сребърни нишки. Ако барон дьо Сансе беше сред тях, двамата с аскетично облечения монах щяха да бъдат лика–прилика. Ала колкото и внимателно да се взираше, Анжелик никъде не откри баща си.
	Внезапно един от пажовете, който носеше някаква бутилка, я позна. Беше същият, дето й се подигра така жестоко по повод на народните танци.
	— О, ето я и Нейно Височество Тъжната рокля! — пошегува се той. — Какво бихте желали да пиете, драга? Ябълково винце или мляко?
	Тя тутакси му се изплези и го заряза леко озадачен, за да се отправи към височайшата маса.
	— Господи! Що за птица е това? — възкликна херцогиня дьо Бофор.
	Госпожа дьо Плеси проследи погледа й, съзря Анжелик и отново повика сина си на помощ.
	— Филип! Филип, приятелю, имайте добрината да заведете своята братовчедка дьо Сансе на масата на младите придворни дами.
	Юношата вдигна към Анжелик начумерен поглед.
	— Седнете тук — каза той и посочи свободния стол до себе си.
	— Не тук, Филип, не тук! Нали запазихте това място за госпожица дьо Санли?
	— Госпожица дьо Санли трябваше да побърза. Щом дойде, ще види, че е изместена… при това в моя изгода — отвърна Филип и по устните му се плъзна иронична усмивка.
	Съседите му се разсмяха.
	Междувременно Анжелик седна. Беше отишла твърде далеч и нямаше как да се върне. Не смееше да попита къде е баща й, а отблясъците от чашите, каните, сребърните прибори и диамантите на дамите така я заслепяваха, че й се зави свят. За да прикрие смущението си, тя изправи раменете си и отметна назад тежката си златиста коса. Стори й се, че някои от благородниците я погледнаха с известен интерес. Почти насреща й беше принц дьо Конде, чиито очи на граблива птица за миг се спряха върху нея с безочлива настойчивост.
	— Дявол да го вземе, странни роднини имате, господин дьо Плеси! Коя е тази сива гъсчица?
	— Една млада роднина от провинцията, монсеньор. Ах, аз съм за окайване! Цели два часа, и то тъкмо тази вечер, наместо да слушам музикантите и пленителните разговори на дамите, бях принуден да понасям жалбите на господин барона, нейният баща, от чийто дъх още ми се повдига, или както би се провикнал циничният ни поет Аржантьой: „Повярвайте, не лъжа: диханието на мъртвец или миризмата на клоака едва ли ще са по-зловонни.“
	Околните се разтресоха от раболепен смях.
	— И знаете ли какво искаше от мен? — поде маркизът, след като превзето изтри клепачите си. — Няма да отгатнете, обзалагам се на хиляда ливри: иска да го освободя от данъка върху няколкото мулета в обора му, както и върху производството — полюбувайте се на думата — на олово, което според него се появявало направо на слитъци из лехите на зеленчуковата му градина! Никога не бях чувал подобни щуротии.
	— Чумата да тръшне голтаците! — измърмори принцът. — Правят за смях гербовете ни с просташкото си държание!
	Дамите едва не се задушиха от смях.
	— Видяхте ли перото на шапката му?
	— Ами обувките му, по чиито токове още беше полепнала слама!
	Сърцето на Анжелик така се разтупа, че нищо чудно, помисли си тя, братовчедът Филип да го чува. Хвърли му бегъл поглед и срещна неговия — красивият юноша, бе вперил в нея сините си студени очи със загадъчно изражение.
	„Не мога да ги оставя така да обиждат баща ми!“ — каза си Анжелик.
	Навярно бе много бледа. Припомни си как госпожа дьо Ришвил се бе изчервила само преди часове, когато тя, Анжелик, бе повишила тон сред внезапно възцарилото се мълчание около нея. Имаше значи нещо, от което тези нагли хора се бояха…
	„Момиченцето от Сансе“ си пое дълбоко дъх.
	— Може да сме бедни — произнесе тя високо и отчетливо, — ала поне не се опитваме да отровим краля!
	Както и предишния път, усмивките по лицата замръзнаха и настъпи толкова тягостно мълчание, че тревога обзе дори съседните маси. Лека–полека разговорите заглъхнаха, оживлението на гостите помръкна и всички погледи се насочиха към принц дьо Конде.
	— Кого?… Кого?… — заекна маркиз дьо Плеси и тутакси млъкна.
	— Какви странни думи — изрече най-сетне принцът, след като с мъка се овладя. — Тази млада особа явно не е свикнала с реалния свят. Тя още живее в света на приказките…
	„Само след миг ще ме направи за смях и ще ме изгонят, като боят не ми мърда“ — помисли си Анжелик, изпаднала в безизходица.
	Тя се приведе и погледна към другия край на масата.
	— Казаха ми, че синьор Егзили бил най-големият експерт по отровите в нашето кралство.
	Този нов камък в блатото предизвика неописуемо вълнение. Разнесе се тревожен шепот.
	— О! Това момиче е обсебено от дявола! — извика госпожа дьо Плеси, като захапа в изблик на ярост дантелената си кърпичка. — За втори път ме опозорява. Стои като кукла със стъклени очи, после внезапно отваря уста и изтърсва ужасни неща!
	— Ужасни ли? Защо пък ужасни? — възрази кротко принцът, който не откъсваше поглед от Анжелик. — Щяха да бъдат такива, ако бяха верни. Но това са само бълнувания на момиченце, което не умее да мълчи.
	— Ще мълча, когато ми е угодно — каза ясно Анжелик.
	— И кога ще ви бъде угодно, госпожице?
	— Когато престанете да оскърбявате баща ми и когато му окажете малкото помощ, която ви иска.
	Лицето на господин дьо Конде внезапно потъмня. Скандалът достигна своя връх. Някои хора в дъното на залата се покатериха върху столовете си.
	— Чумата… Чумата да… — задави се принцът и се изправи рязко, изхвърляйки напред ръка, сякаш за да поведе войските си да атакуват окопите.
	— Елате с мен! — изрева той.
	„Ще ме убие!“ — каза си Анжелик. И видът на велможата, който стърчеше над нея поради високия си ръст, предизвика в душата й смесица от ужас и удовлетворение.
	Независимо от това, тя тръгна след принца — една малка сива патица подир една огромна, отрупана с панделки птица.
	Направи й впечатление, че той има широки колосани дантели под коленете си, а върху модните си панталони носи къса поличка, обшита с безброй галони. Никога не бе виждала човек, облечен по-екстравагантно. И въпреки всичко Анжелик се възхищаваше от походката му, от начина, по който пристъпваше върху високите си извити токове.
	— Ето ни сами — заговори Конде, като се обърна. — Не искам да се карам с вас, госпожице, но държа да отговорите на въпросите ми.
	Сладникавият му тон изплаши Анжелик повече от гневния изблик. Тя се видя в празния будоар сам-сама с този всесилен мъж, чиито интриги бе разбрала, че даже тя сама се бе оплела в тях. Анжелик се дръпна назад и запелтечи, преструвайки се на глупава селянка.
	— Не мислех, че казвам нещо лошо.
	— Защо измислихте това оскърбление в дома на своя високоуважаем чичо?
	Анжелик разбра какво признание се иска от нея. Тя се поколеба, но бързо прецени всички доводи „за“ и „против“. Знаеше достатъчно, за да й повярват, ако заяви, че абсолютно нищо не знае.
	— Не съм измисляла… Само повторих неща, които ми казаха — прошепна тя. — А именно че синьор Егзили бил извънредно ловък в изготвянето на отрови… Ала това, за краля, го измислих. Не трябваше, но много се ядосах.
	Тя непохватно придърпа колана си.
	— Кой ви каза всичко това?
	Въображението на Анжелик работеше усилено.
	— Един… един паж. Не зная името му.
	— Бихте ли могли да ми го покажете?
	— Да.
	Той я заведе на входа на салона. Анжелик му посочи пажа, който й се беше надсмял.
	— Чумата да ги тръшне тия сополанковци, дето подслушват зад вратите! — измърмори принцът. — Как се казвате, госпожице?
	— Анжелик дьо Сансе.
	— Чуйте, госпожице дьо Сансе, не е хубаво да повтаряте чути–недочути неща, които момиче на вашата възраст не разбира. Това може да навреди и на вас, и на семейството ви. Колкото до днешния инцидент, простено да ви е. Нещо повече, аз ще проуча какъв е случаят с вашия баща и ще видя дали съм в състояние да му помогна. Но какви са ми гаранциите, че ще мълчите?
	Тя вдигна към него честните си зелени очи.
	— Умея да мълча, когато съм удовлетворена, както и да говоря, когато ме оскърбяват.
	— Кълна се в дявола, когато станете жена, мъжете ще се бесят, задето изобщо са ви срещнали — заяви принцът.
	По лицето му се плъзна бегла усмивка. Той явно не подозираше, че тя знае нещо повече от онова, което бе признала.
	Импулсивен, ала завеян, принц дьо Конде не познаваше добре човешката душа, не беше и проницателен. След първоначалната тревога, той сметна станалото просто за кулоарни клюки и интриги.
	Тъй като беше мъж, свикнал на ласкателства и чувствителен към женските прелести, вълнението на тази необикновено красива девойка допринесе за уталожването на гнева му.
	Анжелик вдигна към него поглед, в който се четеше чистосърдечно възхищение.
	— Бих искала нещо да ви попитам — каза тя, като се престори на самата невинност.
	— Какво по-точно?
	— Защо носите тази малка поличка?
	— Малката поличка ли?… Но, дете мое, та това е „ренграв“? Не е ли изключително елегантна? Прикрива лишените от шик панталони, които само загрозяват кавалерите. Може да се украси с галони и панделки. Много е удобна за езда. Никога ли не сте виждали нещо подобно във вашата провинция?
	— Не. Ами дантелите, дето красят нозете ви?
	— Наричат се „канони“. Те подчертават прасците, правят ги по-тънки и по-стройни.
	— Вярно е — съгласи се Анжелик. — Всичко това е чудно хубаво. Никога не съм виждала толкова красиво облекло.
	— Ах, заговорете за дрехи на жените и ще укротите и най-лютата фурия — каза принцът, очарован от успеха си. — Трябва обаче да се върнем при моите гости. Обещавате ли ми да бъдете послушна?
	— Да, монсеньор — промълви тя с вече по-гальовна усмивка, която разкри чудесните й седефени зъбки.
	Принц дьо Конде прекоси салоните с вдигнати сякаш за благословия ръце, за да успокои разтревожените гости.
	— Яжте, яжте, приятели мои. Много шум за нищо! Дръзкото момиченце ще се извини.
	Анжелик се поклони пред госпожа дьо Плеси.
	— Поднасям ви своите извинения, госпожо, и моля да ми разрешите да се оттегля.
	Жестът, с който госпожа дьо Плеси, неспособна да говори, й посочи вратата, предизвика лек смях.
	Но точно пред същата врата нещо ставаше.
	— Къде е дъщеря ми? — питаше барон Арман.
	— Господин баронът търси дъщеря си! — извика подигравателно един лакей.
	Сред изискано облечените гости и стегнатите лакейски ливреи клетият селски благородник приличаше на попаднал в плен голям черен бръмбар. Анжелик се затича към него.
	— Анжелик — въздъхна той, — ти направо ме подлуди. От три часа обикалям да те търся по нощите между Сансе, дома на Молин и замъка Плеси. Какъв ден, дете мое, какъв ден!
	— Да си вървим, татко. Хайде по-бързо, моля те! — каза тя.
	Бяха излезли вече на площадката пред входа, когато маркиз дьо Плеси ги повика да се върнат.
	— Само за миг, братовчеде. Негово Височество, принц дьо Конде, би желал да поговори с вас по повод на митата, за които ми споменахте…
	Последните му думи не се чуха, тъй като двамата мъже влязоха в замъка.
	Анжелик седна на горното стъпало и зачака баща си. Изведнъж се почувства изпразнена от всякаква мисъл, лишена от всякаква воля. Едно бяло кученце дойде и я подуши. Тя машинално го погали.
	Когато господин дьо Сансе излезе, той здраво хвана дъщеря си за китката.
	— Боях се да не изчезнеш пак. Наистина в теб се е вселил самият дявол. Принцът ме обсипа с тъй странни комплименти по твой адрес, че се чудех не се ли налага да му се извинявам, че съм те създал…
	Малко по-късно, докато двете им мулета ситнеха в мрака, господин дьо Сансе заговори, поклащайки глава:
	— Никак не разбирам тези хора. Слушат ме и се смеят. Маркизът с цифри ми доказва, че материалното му положение било по-плачевно от моето. Оставят ме да си тръгна, без да ми предложат поне чаша вино, за да си разквася устата, после изведнъж ме викат да се върна и ми обещават всичко, което искам. Идният месец Негово Височество щял да ми издейства разрешение да не плащам мито.
	— Толкова по-добре, татко — прошепна Анжелик.
	Тя се заслуша в нощната песен на жабите, която сякаш извираше от мрака и издаваше, че наблизо са блатата и старият укрепен замък. Неочаквано й се доплака.
	— Мислиш ли, че госпожа дьо Плеси ще те вземе в своя двор? — попита баронът.
	— О не, не ми се вярва — с приятно чувство на удовлетворение отвърна дъщеря му.


>>	10

	Пътуването до Поатие остави у Анжелик по-скоро неприятен спомен. Постегнали бяха за случая тяхната разнебитена карета, в която се настаниха трите сестри: Анжелик, Мадлон и Ортанс. Един от слугите управляваше впряга от мулета. Реймон и Гонтран яздеха два расови коня, подарък от баща им. Говореше се, че в новите си колежи йезуитите имали специални обори за ездитните животни на младите благородници.
	Керванът се допълваше от два товарни коня. Единият бе възседнат от стария Гийом, който изпълняваше ролята на телохранител на младите господари. Бяха плъзнали зловещи слухове за размирици и военни стълкновения. Говореше се, че господин дьо Ларошфуко е разбунтувал Поату в подкрепа на господин дьо Конде. Събирал войска и за да я изхранва, изземвал част от реколтата. Кажат ли ти войска — разбирай глад и нищета, разбойници и скитници на път и кръстопът.
	И така, старият Гийом ги придружаваше, с опряна на стремето пика и със старата си сабя на хълбока.
	Ала пътуването мина спокойно. Когато прекосяваха една гора, забелязаха някакви подозрителни силуети, които се пръснаха сред дърветата. Явно пиката на стария наемник или най-вече бедната карета бяха обезсърчили разбойниците.
	Прекараха нощта в някаква странноприемница на зловещ кръстопът, където се чуваше само заплашителното свистене на вятъра в оголената гора.
	Гостилничарят склони да сервира на окъснелите пътници бистра водица, прекръстена на бульон, и няколко парчета сирене, което те изядоха на жалката светлина на мизерна лоена свещ.
	— Всички гостилничари са съучастници на разбойниците — каза поверително Реймон на уплашените до смърт сестри. — Именно в странноприемниците се извършват най-много убийства. При последното ни пътуване преспахме в една, където преди около месец бяха кръцнали гръкляна на богат финансист, който имал само тази вина — пътувал съвсем сам.
	И тутакси съжалил за глупавите си разсъждения, Реймон добави:
	— Тези престъпления, извършвани от хората от простолюдието, са последица от покварата на висшестоящите. Целият свят е загубил страх от Бога.
	Измина още един ден в път. Разтърсвани като чували с орехи по заледените дълбоки коловози, трите сестри се чувстваха направо разнебитени. Съвсем рядко минаваха по покрити с големи нащърбени плочи римски пътища, а най-често по глинести, издълбани от колелетата и съсипани от неспирния поток конници и селски каруци. Понякога се налагаше да чакат с часове при мостовете, тъй като служителите, които събираха пътните такси, най-често бяха мудни и бъбриви и не пропускаха нито един пътник, без да се наприказват на воля. Само високопоставените особи ги подминаваха, без да се спират, като през прозорчето на каретата пренебрежително запокитваха в краката на служителя кесията с парите. Премръзнала и вкопчена в Анжелик, Мадлон плачеше, а Ортанс, присвила устни, мърмореше:
	— Недопустимо!
	И трите бяха смазани от умора и неволно въздъхнаха с облекчение, когато вечерта на втория ден зърнаха Поатие с неговите амфитеатрално наредени бледорозови покриви по хълма, в чието подножие лъкатушеше бистрата река Клен.
	Зимният ден беше ясен. Сякаш се бяха озовали в Южна Франция (впрочем Поатие се намираше в нейното преддверие), толкова бе приветливо небето над керемидените покриви. Камбаните, които биеха за вечерната служба, като че ли разговаряха помежду си.
	Същите тези камбани щяха занапред да отмерват часовете на Анжелик почти цели пет години. Поатие бе град на църквите, манастирите и колежите. Камбаните въвеждаха ред в живота на всички тези хора в расо, на цялата тази армия колежани, толкова шумливи, колкото техните наставници не смееха да повишат глас. Свещеници и бакалаври се срещаха и разминаваха из стръмните улици, по сенчестите дворове и площадите, които се редуваха стъпаловидно и временно предлагаха отмора на поклонниците.
	Братята и сестрите дьо Сансе се разделиха пред катедралата: манастирът на урсулинките бе малко вляво, над самата река. Колежът на отците йезуити бе кацнал съвсем нависоко. С обичайната за възрастта си непохватност, децата се разделиха почти безмълвно и само Мадлон, обляна в сълзи, прегърна двамата си братя.
	И така, вратите на манастира се затвориха зад Анжелик. Още много време й трябваше, за да разбере, че дължи потискащото усещане, което я задушаваше на внезапната раздяла с простора. Стени, все стени и решетки по прозорците. Не изпита особена симпатия и към съученичките си: досега бе играла само с момчета, селянчета, които й се възхищаваха и подчиняваха безпрекословно. А тук, сред тези госпожици, някои от които със знатно потекло и солидно богатство, Анжелик дьо Сансе неизбежно заемаше място в последните редици.
	В манастира бяха задължителни изтезаващите специални корсети, връзвани тъй стегнато, че принуждаваха всяко момиче да стои идеално изправено и за цял живот, независимо от обстоятелствата, го възнаграждаваха със стойката на високомерна кралица. Здрава и гъвкава, грациозна по природа, Анжелик спокойно би могла да мине без това мъчение. Ала в случая ставаше дума за феномен, който далеч надхвърляше рамките на обителта. Разговорите между големите момичета все повече убеждаваха Анжелик, че този вид корсет заема важно място във всичко, което касае модата. Те споменаваха също така и за нещо като пластрон с богата бродерия, панделки или бижута. Това съоръжение имаше задачата да подкрепя гърдите, като ги повдига толкова високо, че да са готови всеки миг да изхвръкнат навън от дантелите. То се знае, тези подробности се обсъждаха тайно, макар че манастирът бе натоварен с мисията да школува девойките тъкмо за битките на женитбата и на светския живот.
	Учеха ги да танцуват, да се кланят, да свирят на клавесин и на лютня, да беседват помежду си по две, по три на зададена тема и нещо повече, дори да овладяват тънкостите на играта с ветрилото и на изкуството да се гримират. На второ място по важност бяха грижите за дома. Като се имаха предвид всички превратности, които би могло да им изпрати Небето, пансионерките бяха обучавани да навикнат и към най-черната домакинска работа. Трудеха се на смени в кухнята или пералнята, палеха и почистваха лампите, метяха, миеха плочника. И на последно място получаваха някои елементарни познания: по история и география, поднесени сухо и безинтересно, по митология, смятане, латински и теология. Повече се наблягаше на стилистичната школовка, понеже епистоларното изкуство е предимно женско занимание и размяната на писма между приятели и любими поглъща огромна част от времето на една светска жена.
	Без да проявява непокорство в учението, Анжелик не радваше особено наставниците си. Изпълняваше всичките им нареждания, но сякаш не разбираше защо я принуждават да върши толкова безсмислени неща. Понякога изчезваше от часовете. След дълги издирвания най-после я намираха в самия край на зеленчуковата градина, която граничеше с жарките и обезлюдени улички. На най-строгите укори Анжелик неизменно отвръщаше с думите, че не вярва да върши нещо лошо като наблюдава растежа на зелките.


	През следващото лято в града избухна страшна епидемия, която хората нарекоха чума, тъй като множество плъхове излизаха от своите скривалища и умираха по улиците и вътре в къщите.
	Фрондата на принцовете, начело с господата Конде и Тюрен, причини мизерия и глад в Западна Франция, която досега бе пощадена от войните с другите държави. Вече не се знаеше кой е за и кой е против краля, но селяните от опожарените села се стичаха в градовете. Така се образува цяла армия от нещастници, които стояха пред всички манастирски порти с протегната ръка. Скоро те надминаха по брой светите отци и учениците. В определени часове и дни малките пансионерки раздаваха милостиня на бедните пред манастира на урсулинките. Беше им обяснено, че и това влиза в задълженията на всяка бъдеща истинска аристократка.
	Анжелик за пръв път се сблъска с безнадеждната нищета, нищетата в дрипи, истинската нищета с порочни и пълни с омраза очи. Нито се трогна, нито се разстрои от тази гледка, за разлика от съученичките си, които или плачеха, или присвиваха устни от погнуса. Имаше чувството, че вижда някаква картина, открай време запечатана в съзнанието й, която сякаш бе смътно предчувствие за онова, дето щеше да й отреди нейната необикновена съдба.
	Чумата пламна лесно от тинята, стичаща се надолу по стръмните улички през този огнен юли, който пресуши чешмите.
	Имаше няколко случая и сред ученичките. Една сутрин в двора, където излизаха през междучасията, Анжелик забеляза, че Мадлон я няма. Попита къде е и разбра, че са пренесли сестричето й в болницата. След няколко дни Мадлон почина. Анжелик не заплака над дребното восъчнобледо и сякаш изсъхнало телце. Дори я доядя на Ортанс, че плаче пред останалите. Защо ли ревеше тази седемнадесетгодишна върлина? Ортанс никога не бе обичала Мадлон. Обичаше само себе си.
	— Уви, чеда мои — кротко рече на сестрите Сансе една стара монахиня, — такъв е Божият закон. Много деца умират. Казаха ми, че майка ви има десет рожби, а е загубила само една. С тази стават две. Не е много. Познавам дама, родила петнадесет деца, седем, от които вече не са между живите. Какво да се прави, така е. Бог дава децата и Бог си ги прибира обратно. Много деца умират. Такъв е Божият закон!…
	След смъртта на сестра си Анжелик стана още по-саможива и дори недисциплинирана. Правеше всичко на своя глава. Губеше се с часове из потулени кътчета на обширната обител. Забраниха й да ходи в градината, ала тя намираше начин да се промъкне там. Стана дума дори да я отпратят, ала барон дьо Сансе въпреки материалните затруднения, причинени от гражданската война, плащаше редовно пансиона на двете си дъщери, а с другите пансионерки съвсем не бе така. Нещо повече, Ортанс обещаваше да стане една от най-съвършените девойки на своя випуск. От уважение към голямата сестра не прокудиха малката, ала се отказаха от всякакви занимания с нея.
	И така, през един януарски ден на 1652 година Анжелик, току-що навършила петнадесет години, пак бе горе на високото, опряна на зида, който опасваше зеленчуковата градина. Грееше се на слабото зимно слънце и се забавляваше, като гледаше как по улицата суетливо сноват минувачите.
	В началото на тази година в Поатие цареше голямо оживление, защото кралицата, кралят и техните поддръжници неотдавна се бяха установили в града. Горката кралица, горкият млад крал, люшкани от бунт на бунт! Малко преди това бяха отишли до Гиен, за да се сражават срещу принц дьо Конде. На връщане се поспряха в Поату, за да направят опит да преговарят с господин дьо Тюрен, който държеше в свои ръце цялата тази провинция, от Фонтне Льоконт до океана. Шателро и Люсон, двете бивши протестантски крепости, се бяха присъединили към генерала хугенот, ала Поатие, градът, който още помнеше, че преди сто години църквите му бяха разграбени, а кметът обесен от еретиците, отвори вратите си за монарха. Сега до августейшия младеж стоеше само испанката с черната рокля. Народът, цяла Франция толкова дълго бяха крещели „Вън Мазарини! Вън Мазарини!“, че накрая мъжът с червените одежди се подчини. Напусна кралицата, която обичаше, и потърси убежище в Германия. Обаче заминаването му не бе достатъчно, за да уталожи страстите…


	Облегната на стената на манастира, Анжелик се вслушваше в ропота на развълнувания град, възбудата на който се долавяше чак в този отдалечен квартал.
	Ругатните на кочияшите, чиито карети се заклещваха из криволичещите улички, се смесваха със смеховете и виковете на пажовете и слугините, както и с цвиленето на конете. Звънът на църковните камбани се извисяваше над тази врява. Анжелик вече ги разпознаваше по гласовете, всички до една: това е Сент–Илер, това е Сен–Радьогонд, а ето и бученето на Нотр–Дам–Лагранд, към което се присъедини и Сен–Поршер с мощния си бас. Внезапно в подножието на манастирския зид се появиха досущ като рояк птички от далечните екзотични острови, хванати за ръце, танцуващи пажове с дрехи от сатен и коприна.
	Един от тях се спря, за да завърже панделката на обувката си. Когато се изправи, той вдигна глава и срещна погледа на Анжелик, която го наблюдаваше от високото.
	Пажът галантно свали шапка и помете уличния прахоляк.
	— Моите почитания, госпожице! Май не ви е много забавно там горе?
	Приличаше на пажовете, които Анжелик бе видяла в замъка Плеси — също като тях носеше къси буфан панталони, „наследство“ от шестнадесети век, и те правеха краката му дълги като на чапла.
	Независимо от това, младежът бе симпатичен, със засмяно, поруменяло от студа лице и красиви кестеняви къдрици. Анжелик го попита на колко е години. Той отговори, че е на шестнадесет.
	— Но не се безпокойте, госпожице, аз умея да ухажвам дамите. — Гледаше я гальовно и изведнъж протегна към нея ръце. — Елате при мен!
	Анжелик изпита приятно вълнение. Сивият безрадостен затвор, в който сърцето й линееше, сякаш разтвори вратите си. Вдигнатото към нея красиво, засмяно лице й обещаваше приятни и сладостни мигове, за които бе зажадняла като след дълги пости.
	— Елате — прошепна той. — Ако искате, ще ви заведа до двореца на Аквитанските херцози, където е отседнал дворът, и ще ви покажа краля.
	Анжелик се поколеба, после запретна полите на черната си качулата наметка.
	— Внимание, скачам! — извика тя.
	Той почти успя да я хване в прегръдките си. Двамата избухнаха в смях. Пажът умело я хвана през кръста и я поведе със себе си.
	— Какво ли ще кажат сестрите урсулинки?
	— Свикнали са с прищевките ми.
	— А как ще се върнете?
	— Ще позвъня на вратата, за да поискам милостиня.
	Той прихна.
	Анжелик бе опиянена от водовъртежа, в който се озова изневиделица. Всред пъстрата навалица от дами и господа, които смайваха провинциалистите с фрапантните си дрехи, чевръсто си проправяха път улични търговци. Пажът купи от един печени жабешки бутчета, набучени на дървени пръчици. Потомствен парижанин, той ги оцени като голям деликатес. Много се усладиха и на двамата. Пажът се представи като Анри дьо Ружие от кралската свита. Самият монарх бил добър компаньон, понякога зарязвал важните членове на Кралския съвет, за да посвири на китара с приятелите си. Постоянно присъствие в двора били прелестните италиански кукли, племенничките на кардинала, независимо от принудителното отпътуване на техния чичо.
	Докато бъбреше, младежът коварно водеше Анжелик към по-глухите квартали. Тя забеляза това, но нищо не каза. Тялото й, внезапно разбудено, очакваше нещо, което обещаваше ръката на пажа, обгърнала талията й.
	Той се спря и лекичко я побутна към нишата на една входна врата. После я обсипа с бурни целувки. Говореше й банални, ала забавни неща.
	— Красива си… Страните ти са червени като великденчета, а очите ти са зелени като жабки. Жабките от твоя край… Не мърдай, искам да разкопчая блузата ти… Остави на мен. Знам как да се справя… Ах, никога не съм виждал по-бели и сладки гърди… И твърди като ябълки… Харесваш ми, миличка…
	Тя го остави да бръщолеви несвързано и да я гали. Отметнала назад глава, подпряна на обраслия с мъх каменен зид, Анжелик се взираше в синьото небе през пролуките на надвисналата стреха, ала всъщност не го виждаше.
	Пажът мълчеше и дишаше на пресекулки. После на няколко пъти раздразнено се огледа наоколо. Улицата бе доста тиха, ала и по нея сновяха минувачи. Отнякъде изникна шумен орляк студенти, които подигравателно се развикаха, щом зърнаха младата двойка в нишата.
	Младежът се отдръпна от Анжелик и тропна с крак.
	— О, ще се пръсна от яд! Всички къщи в този провинциален град са претъпкани. Навярно и най-високопоставените сеньори приемат метресите си в преддверията! Къде тогава, питам се аз, ще бъдем на спокойствие?
	— Добре сме си тук — прошепна тя.
	Той обаче не беше доволен. Погледът му попадна върху малката кесийка, закачена на колана, и тутакси се разведри.
	— Ела! Хрумна ми нещо! Ще намерим местенце, тъкмо за нас.
	Улови я за ръка и тичешком я помъкна по улиците чак до площада пред Нотр–Дам–Лагранд. След повече от две години в Поатие, Анжелик почти не познаваше града. С възхищение огледа фасадата на църквата, цялата в скулптури като индуско ковчеже, с двете камбанарии, приличащи на шишарки, кацнали от двете й страни. Човек би казал, че самият камък е разцъфнал под вълшебното длето на ваятелите.
	Анри помоли спътничката си да го почака до входа. След малко се върна предоволен, с ключ в ръка.
	— Клисарят ми даде за малко под наем амвона.
	— Амвона? — слиса се Анжелик.
	— Чудо голямо! Не за пръв път услужва на горките влюбени.
	Отново я прегърна през талията и двамата заслизаха по стълбите, които водеха към светилището. Анжелик се изненада от тъмнината и от бликащия от сводовете хлад. Най-мрачните френски църкви се намират в Поату. Всички тези солидни постройки крият в дълбините си забулени в мрак фрески, чиито ярки багри полека изплуват пред смаяния взор. Двамата млади пристъпваха безмълвно.
	— Студено ми е — прошепна Анжелик, като се сгуши в наметката си.
	Пажът я прегърна покровителствено през раменете, но възбудата му беше стихнала и сега изглеждаше притеснен.
	Той отвори вратичката на монументалния амвон, после изкачи стъпалата и влезе в ротондата, предназначена за проповеди. Анжелик го последва.
	Седнаха на кадифения килим. Църквата и мракът, пропит с мирис на тамян, като че ли обуздаха предприемчивостта на момчето. Пажът обгърна отново с ръка раменете на Анжелик и я целуна по слепоочието.
	— Колко си красива, моя малка приятелко — с въздишка каза той. — Колко те предпочитам пред всички ония грандами, които ми отправят закачки и се забавляват с мен. Невинаги ми е приятно, но трябва да им угаждам. Ако знаеш само…
	Той пак въздъхна. Лицето му си възвърна момчешкото изражение.
	— Ще ти покажа нещо прекрасно, нещо изключително! — възкликна той и бръкна в кесийката си.
	Извади квадратно парченце плат, обшито с дантела и леко замърсено.
	— Носна кърпичка! — учуди се Анжелик.
	— Да, кърпичката на краля. Тази сутрин я изпусна. Аз я прибрах и ще я запазя като талисман.
	Той я загледа продължително, замислен за нещо.
	— Да ти я дам ли като залог за любов?
	— О, да! — отвърна Анжелик и живо протегна ръка.
	Рамото й се блъсна в масивния дървен парапет, под сводовете на храма се разнесе почти гръмовно ехо.
	Те се вкамениха, смаяни и леко разтревожени.
	— Струва ми се, че някой идва — прошепна момичето.
	Момчето призна засрамено:
	— Забравих да заключа вратата на амвона.
	После и двамата се умълчаха, заслушани в приближаващите стъпки. Някой се заизкачва по стъпалата към тяхното убежище и накрая се появи един стар абат с черна шапчица.
	— Какво дирите тук, чада мои?
	Пажът, който умееше да се оправя в трудни ситуации, беше приготвил вече своята версия.
	— Исках да видя сестра си, която е пансионерка в Поатие. Не знаех къде да се срещнем. Родителите ни…
	— Не говори толкова високо в Божия дом! Ти и сестра ти станете и ме последвайте.
	Той ги заведе в ризницата и седна на едно столче. После, с ръце на коленете, изгледа проницателно и единия, и другия. Бели коси се подаваха под свещеническата шапчица и ограждаха лицето му, което въпреки старостта бе запазило свежата селска руменина. Имаше голям нос, живи и проницателни очи и къса бяла брада. Анри дьо Ружие изглеждаше направо сащисан и мълчеше с непресторено смущение.
	— Любовник ли ти е? — попита ненадейно духовникът Анжелик, като кимна към момчето.
	Лицето на девойката пламна, а пажът тутакси извика съвсем искрено:
	— Бих желал да е така, монсеньор, но тя не е такова момиче!
	— Толкова по-добре, чадо мое. Ако имаш безценна бисерна огърлица, ще ти бъде ли приятно да я захвърлиш на бунището в двора, където ще дойдат да се ровят прасетата с лигавите си зурли? Отговори ми, девойче, ще го сториш ли?
	— Не, няма да го сторя.
	— Не хвърляй бисерите си на свинете. Не пропилявай съкровището на своята невинност, което трябва да бъде запазено непокътнато за брака. А ти, грубо създание — обърна се той кротко към юношата, — как ти хрумна светотатствената мисъл да доведеш приятелката си в амвона, за да флиртуваш с нея?
	— А къде да я заведа? — заоправдава се пажът начумерено. — Човек не може да разговаря спокойно по улиците на този град, които са по-тесни от кухненски долапи. Знаех, че клисарят на Нотр–Дам–Лагранд понякога дава под наем амвона и изповедалните, където може да пошушнеш нещо тайно, далеч от недискретните уши. Нали ги знаете тези провинциални градове с многото госпожици, прекалено строго надзиравани от баща мърморко и от свадлива майка, които никога не биха имали случай да чуят нежна дума, ако…
	— Чудесно ме осведомяваш, синко!
	— Амвонът струва тридесет ливри, а изповедалните — по двадесет. Скъпо е за моята кесия, повярвайте ми, монсеньор Венсан.
	— Много лесно ми е да ти повярвам, ала още по-скъпо ще ти излезе онова, което вършиш върху самите везни, с които Сатаната и ангелът мерят греховете в преддверието на този храм.
	Лицето му, досега невъзмутимо, придоби сурово изражение. Той протегна ръка.
	— Дай ми ключа, който са ти поверили.
	Момчето му го подаде и свещеникът попита:
	— Ще дойдеш да се изповядаш, нали? Утре вечер те чакам отново тук. За да ти дам опрощение. Зная отлично в каква среда живееш, клети младежо! И по-добре е за теб да се правиш на мъж с това дете на твоите години, отколкото да служиш за играчка в леглото на зрели жени, които те развращават… Да, виждам, че се изчервяваш. Срамуваш се от момичето, което е толкова свежо и неопетнено, за разлика от твоите гримирани любовници.
	Момчето наведе глава, самоувереността му се бе стопила. Накрая то прошепна, като се запъваше:
	— Монсеньор Венсан дьо Пол, умолявам ви, не споделяйте случилото се с Нейно Величество кралицата. Ако ме върне при баща ми, той не ще може вече да ме настани никъде. Имам седем сестри, на които трябва да даде зестра, и съм третият, най-малкият син в семейството. Постъпих на служба при краля само поради благоволението на господин дьо Лорен, който ме… комуто се харесвах — завърши той смутено. — Той ми купи тази длъжност. Ако ме изгонят, сигурно ще си поиска обратно от баща ми парите, а той няма как да ги върне.
	Старият духовник го гледаше сериозно.
	— Няма да назова името ти. Ала добре ще е още отново да напомня на кралицата за мерзостите, с които е заобиколена. Уви! Тази жена е благочестива и предано се занимава с добри дела, но какво може да стори срещу толкова мръсотия? Човек не може с декрети да промени душите…
	Някой отвори вратата на ризницата и отчето млъкна. Влезе млад мъж с дълги къдрави коси, облечен в изискани черни дрехи. Монсеньор Венсан се изправи и го изгледа осъдително.
	— Господин викарий, ще ми се да вярвам, че не сте в течение на сделките, които сключва вашият клисар. Току-що е взел тридесет ливри от този млад благородник, за да му разреши да се срещне с приятелката си в амвона на вашата църква. Крайно време е да надзиравате по-зорко подчинените си.
	Викарият затвори прекалено бавно вратата, за да има време да се окопити, после се обърна, ала полумракът в стаята не можа да прикрие смущението му. Тъй като той не каза нищо, монсеньор Венсан продължи:
	— Виждам, освен това, че носите перука и светско облекло. Това е забранено на свещениците. Ще бъда принуден да сигнализирам на лицето, което отговаря за вашата енория, за тези пропуски и за търговийката с ключове.
	Абатът с мъка прикри неволния си пренебрежителен жест.
	— Ето нещо, с което изобщо няма да го трогнете, монсеньор Венсан. Той е парижки каноник. Купи сана си преди три години от своя предшественик, който се оттегли в земите си. Никога не е идвал тук и тъй като живее до самата Нотр–Дам–дю–Пари, бас държа, че нашата скъпа Нотр–Дам–Лагранд в Поатие никак не му се вижда грандиозна.
	— Ах, страхувам се — възкликна внезапно монсеньор Венсан, — че тази прокълната търговия със свещенически санове и енории, които се продават като магарета и коне на пазара, ще тласне църквата към нейната гибел! И какви хора назначават сега в нашето кралство за епископи? Високопоставени велможи, образец за разпуснат морал, служили в кралските войски, като на всичкото отгоре не са ръкоположени за духовната си мисия, но тъй като са достатъчно богати, за да купят някоя епархия, си позволяват да облекат одеждите на Божии служители!… Ах, дано Всевишният ни помогне да се преборим с тази гибелна практика!*
	[* Сен Венсан дьо Пол действително е казал тези думи. — Б.а.]
	Щастлив, че други са станали прицел на гневните упреци, викарият се осмели да забележи:
	— Аз не пренебрегвам своята енория. Занимавам се съвестно с нея и полагам всички възможни грижи. Окажете ни тази голяма чест, монсеньор Венсан, да присъствате днес вечерта на службата на Светото Причастие. Сам ще видите, че църквата е претъпкана с богомолци. Поатие е бил запазен от ереста благодарение на усърдието на неговите свещеници. За разлика от Ниор, Шателро и…
	— Пороците на свещениците са първопричината за ересите! — извика назидателно монсеньор Венсан.
	После стана, прегърна двете деца през раменете и ги изведе навън. Въпреки напредналата възраст и приведените си рамене, той изглеждаше пълен със сила и жизненост.
	На площада пред църквата на Поатие, чиито каменни цветя сякаш оживяха под бледата зимна светлина, вече се свечеряваше.
	— Агънца мои — каза монсеньор Венсан, — Божии чеда, — вие се опитахте да вкусите от зеления плод на любовта. Ето защо устните ви са изтръпнали, а сърцата ви са изпълнени със съжаление. Оставете да узрее под слънчевия светлик на живота онова, което е предназначено да цъфне. Ако се заблудите, търсейки любовта, има опасност никога да не я намерите. Какво по-голямо наказание за нетърпението и слабостта от това — да си обречен цял живот да вкусваш само плодове, които са горчиви или блудкави. Сега всеки да върви по пътя си. Ти, момче, се захващай със задълженията си, които трябва да изпълняваш добросъвестно. А ти, момиче, се връщай при монахините и заниманията си. И когато слънцето изгрее, не забравяйте да се помолите на Бога, който е наш общ отец.
	Той ги остави. Проследи с поглед изящните им силуети, докато те се разделиха в дъното на площада.
	Анжелик извърна глава едва когато стигна до вратата на манастира. Безбрежен мир се бе вселил в душата й. Още усещаше върху рамото си топлата старческа ръка.
	„Монсеньор Венсан — помисли си тя. — Да не би това да е онзи прочут монсеньор Венсан? Онзи, когото маркиз дьо Плеси нарича Съвестта на кралството? Онзи, който принуждава благородниците да прислужват на бедните? Човекът, който всеки ден се вижда с кралицата и краля насаме? Колко естествено и мило се държи!“
	Преди да удари с чукчето, тя още веднъж хвърли поглед към града, който потъваше в здрач. „Благословете ме, монсеньор Венсан“ — прошепна тя.
	Анжелик понесе без ни най-малко да се бунтува наказанието, което й бе наложено заради бягството. След този ден вироглавото й държание се промени. Тя залягаше усърдно над уроците си, бе добре настроена към съученичките си. Изглежда най-сетне се беше приспособила към строгия режим в светата обител.
	През септември същата година сестра й Ортанс напусна манастира. Една далечна роднина я повика в Ниор за своя компаньонка. Въпросната дама, потомка на дребни аристократи, съпруга на магистрат с невзрачен произход, държеше синът й да се свърже с някое прочуто благородническо семейство, за да придаде малко блясък на парите им. Бащата наскоро му бе купил от краля длъжността парижки прокурор, за да се чувства комфортно сред знатните гербове. Неочакван късмет и за двете страни. Наскоро след това стана и сватбата.
	Пак през септември младият крал се върна като победител в добрата си стара столица.
	Франция излизаше обезкървена от гражданската война, по време на която шест армии бяха тъпкали земята й, като вечно се търсеха и вечно не се намираха: армията на принц дьо Конде; армията на краля, командвана от Тюрен, който най-неочаквано бе предпочел да не му измени; войската на Гастон д’Орлеан, съюзник на англичаните и скаран до смърт с френските принцове; войската на херцог дьо Бофор, скаран с всички, ала подпомаган от испанците; войнството на херцог дьо Лорен, който се биеше за своя сметка; и най-сетне армията на Мазарини, опитал се от Германия да изпрати подкрепления на кралицата. Насмалко не назначиха госпожица дьо Монпансие за армейски генерал заради инициативата й да заповяда да стрелят с топ от Бастилията по войските на собствения й братовчед — кралят. Жест, за който височайшата госпожица плати прекалено скъпо, защото той изплаши доста претенденти за ръката й сред кралските синове в Европа.
	— Госпожицата току-що застреля съпруга си — прошепнал с мекия си италиански акцент от Абруците кардинал Мазарини, когато му съобщили тази вест.
	Именно той излезе големият победител в тази жестока и налудничава криза. След по-малко от година отново видяха червените му одежди в коридорите на Лувъра. Всички бяха на края на силите си.


	Анжелик бе на седемнадесет години, когато узна за смъртта на майка си. Тя с часове се молеше в църквата, но отново не се разплака. Мъчно си представяше, че никога вече няма да я види да минава покрай нея, облечена в сивата си рокля и забрадена с черна кърпа, върху която надяваше лете демодирана сламена шапка. Жрица на цветната и овощната градина, госпожа дьо Сансе като че ли бе дарявала с повече грижи и ласки крушите и зелките си, отколкото многото си деца.
	Именно по случай смъртта на майка си Анжелик се видя отново с братята си Реймон и Дьони, които дойдоха да й съобщят скръбната вест. Младото момиче ги прие в специалното помещение за посетители, зад студените решетки — така, както изискваше уставът на урсулинките.
	Дьони сега също учеше в колежа. Откакто бе пораснал, той толкова бе заприличал на Жослен, че в първия миг тя изпита чувството, че вижда по-големия си брат такъв, какъвто го помнеше, с черната му ученическа униформа и рога на колана, наместо мастилница. Тя така бе заслепена от тази невероятна прилика, че само кимна на духовника, който придружаваше Дьони, и повече не му обърна капка внимание, така че се наложи той да се представи.
	— Аз съм, Реймон. Не ме ли позна, Анжелик?
	Тя се държеше като подплашена. В нейния манастир, прекалено строг в сравнение с много други, монахините се отнасяха към свещениците с благочестиво покорство, примесено с инстинктивно женско подчинение спрямо мъжете. Анжелик бе обзета от смущение, когато чу, че един мъж се обръща към нея на „ти“. И сведе очи, когато Реймон й се усмихна. Той тактично я осведоми за нещастието, което бе сполетяло семейството и простичко й заговори за подчинението, което дължим на Бога. Имаше някаква промяна в длъгнестото му лице с матов тен и светлите пламенни очи.
	Реймон каза също, че баща им бил много разочарован от него, загдето продължавал да се счита за религиозно призван през последните години, прекарани при йезуитите. След заминаването на Жослен семейството навярно се беше надявало, че Реймон ще наследи благородническата титла. Ала младежът се бе отказал от наследството в полза на другите си братя и бе дал обет пред Всевишния. И Гонтран бил разочаровал горкия барон Арман. Изобщо не пожелал да постъпи в армията и заминал за Париж да учи неизвестно какво. Тъй че се налагало да чакат да порасне Дьони, едва тринадесетгодишен, за да възвърне на името дьо Сансе традиционния армейски блясък на родовете със старинно и знатно потекло.
	Докато говореше, отецът йезуит не откъсваше поглед от сестра си: за да го чува, младата девойка бе допряла лицето си до леденостудената решетка, загледана в странните му очи, които изглеждаха бистри като морска вода в полутъмната стаичка. В гласа на младежа прозвуча известно съжаление, когато той попита:
	— А ти, Анжелик, какво смяташ да правиш?
	Тя разтърси тежките си коси със златни отблясъци и кротко отговори, че още не знае.
	Година по-късно отново извикаха Анжелик дьо Сансе в стаята за посетители.
	Този път там я чакаше старият Гийом, който не беше кой знае колко побелял в сравнение с по-рано и който грижливо бе подпрял неразделната си пика на стената на килията.
	Каза й, че е дошъл да я вземе и отведе в Монтлу. Тя бе завършила вече образованието си, беше станала благовъзпитана госпожица и бяха й намерили съпруг.


>	Сватбата в Тулуза
>	1656–1660

>>	1

	Маркиз дьо Сансе разглеждаше дъщеря си Анжелик с нескрито задоволство.
	— Монахините са направили от теб съвършена девойка, моя малка дивачке!
	— О, не зная дали съм съвършена, зависи — възрази Анжелик, като възвърна някогашния си обичаен жест, разтърсвайки къдравата си грива.
	Въздухът в Монтлу с неговия сладникав блатен мирис събуди отново независимия й дух. Тя се съвзе и се изправи като посърнало цвете под благотворен дъжд.
	Ала бащинското тщеславие на барон Арман не искаше да се смята за победено.
	— Във всеки случай, станала си още по-красива — хубостта ти е надминала всичките ми очаквания. Според мен тенът ти е по-мургав, отколкото би подобавало на очите и косата ти. Ала този контраст не е лишен от очарование. Забелязах, впрочем, че повечето от децата ми имат същия цвят на кожата. Боя се, че това е последната оцеляла капка арабска кръв, която, общо взето, хората от Поату са съхранили. Видя ли братчето си Жан–Мари? Човек би казал, че той е истински мавър! — И без да се замисли, внезапно изтърси: — Граф дьо Пейрак дьо Моран поиска ръката ти.
	— Моята ръка? — възкликна Анжелик. — Но аз не го познавам.
	— Няма никакво значение. Важното е, че Молин го познава. Той ми гарантира, че не мога да мечтая дори някоя от дъщерите ми да сключи брак, който толкова да ме ласкае.
	Барон Арман сияеше. С връхчето на бастуна си той откъсна няколко иглики от насипа край изровения път, където се разхождаше с дъщеря си в тази топла априлска утрин.
	Анжелик бе пристигнала предната вечер в Монтлу, придружена от Гийом и своя брат Дьони. Тъй като тя изрази недоумение, че като колежанин Дьони е във ваканция по никое време, той й каза, че е получил отпуск, за да присъства на нейната сватба.
	„Каква е пък тази сватбарска история?“ — помисли си девойката. Тя все още не гледаше сериозно на всичко това, ала убеденият тон на баща й я разтревожи.
	Баронът почти не се беше променил през изтеклите години. Само няколко посивели косъма се бяха прокраднали сред мустаците и кичура на брадичката, модерна по времето на Луи XIII. Анжелик, която очакваше да го завари сломен и разстроен след смъртта на съпругата му, бе почти изненадана, че общо взето, той е бодър и усмихнат.
	Когато излязоха на една ливада над пресушените блата, Анжелик се опита да отклони разговора, който застрашаваше да прерасне в конфликт между двама им, а те едва се бяха срещнали.
	— Писахте ми, татко, че сте понесли сериозни загуби поради реквизициите и грабежите на войската през годините на кошмарната Фронда.
	— Така е, Молин и аз загубихме почти половината от мулетата и без него щяха да ме тикнат в затвора за длъжници, а преди това щях да съм продал всичките си земи.
	— Нима му дължите още много? — обезпокои се тя.
	— Уви! От четиридесетте хиляди ливри, които Молин ми зае някога, след пет години усилен труд успях да му върна само пет хиляди, като при това той отказваше да ги вземе, твърдейки, че ми ги е опростил и че това бил моят дял в сделката. Трябваше да му се разсърдя, за да го принудя да приеме парите.
	Анжелик му каза, че щом самият управител е сметнал за излишни всички тези разплащания, баща й е сгрешил, когато е упорствал в щедростта си.
	— Щом ви е предложил тази сделка, Молин е имал някаква изгода. Той не е от хората, които правят подаръци. Но притежава известна честност и ако ви е опростил тези четиридесет хиляди ливри, това означава, че е взел предвид положения от вас труд, услугите, които сте му оказали, и е сметнал, че те струват точно толкова.
	— Вярно е, нашата търговийка с мулета и олово с Испания, която успях да отърва от данъци от Поату, та чак до океана, горе–долу напредва. И в годините, когато не ни ограбват и можем да продадем на държавата онова, което ни остава от износа, покриваме разноските си… Това е вярно.
	Барон дьо Сансе изгледа озадачено Анжелик.
	— Но колко ясно се изразявате, дъще! Питам се доколко един тъй практичен и прям начин на изказ подхожда за съвсем младо момиче, току-що излязло от манастир.
	Анжелик се разсмя, после каза:
	— Изглежда, че в Париж именно жените направляват всичко: политиката, религията, литературата и дори науката. Наричат дамите префинени. Те се събират всеки ден в будоара на някоя от тях с остроумни и учени мъже. Домакинята се изляга на ложето си, а гостите се скупчват в тясното пространство около него и разговарят. Питам се дали, когато отида в Париж, да не си създам и аз един такъв кръжок, в който да се бистрят търговията и сделките.
	— Какъв кошмар! — възкликна баронът искрено шокиран. — Анжелик, все пак не ми се вярва урсулинките от Поатие да са ви втълпили подобни мисли.
	— Те твърдяха, че съм отлична по смятане и разсъждавам повече, отколкото е нужно… Ала в замяна на това много съжаляваха, че не са успели да ме превърнат в примерна християнка… и лицемерка като сестра ми Ортанс. Тя подхранваше у тях надеждата, че ще постъпи в техния орден, ала прокурорът решително се оказа по-привлекателен.
	— Дъще, не трябва да ревнувате, защото Молин, когото вие съдите тъй строго, ви е намерил блестяща партия, която сигурно превъзхожда в редица отношения съпруга на Ортанс.
	Девойката тропна недоволно с краче и каза:
	— Този Молин наистина прекалява! Ако човек ви слуша, не би ли казал, че по-скоро съм негова, а не ваша дъщеря, щом толкова се е загрижил за моето бъдеще.
	— Вие навярно грешите, ако се оплаквате от това, скъпо мое дете — рече баща й с усмивка. — Все пак ме изслушайте. Граф Жофре дьо Пейрак е потомък на старите тулузки графове, чието благородство води своя произход от далеч по-ранна дата, отколкото титлите на нашия крал Луи XIV. Освен това графът е най-богатият и най-влиятелният човек в Лангдок.
	— Възможно е, скъпи татко, ала все пак не бих могла току-така да се омъжа за човек, когото дори не познавам и когото самият вие никога не сте виждали.
	— Но защо? — учуди се баронът. — Всички благородни госпожици се омъжват по този начин. Нито те, нито случаят имат решаваща дума за брака, изгоден за семействата им, и за един акт, в който ангажират не само своето бъдеще, но и своето име.
	— Дали поне… дали поне е млад? — попита нерешително момичето.
	— Млад? Млад! — измърмори баронът отегчено. — Това е съвсем излишен за една практична личност въпрос. Всъщност, вярно е, че вашият бъдещ съпруг е по-стар от вас с дванадесет години. Но един мъж на тридесет години е в разцвета на своята сила и привлекателност. Небето може да ви дари с много деца. Ще имате дворец в Тулуза, замъци в Алби и Беарн, карети, тоалети… — Господин дьо Сансе млъкна, изчерпал въображението си. — Що се отнася до мен — каза той в заключение, — смятам, че предложението за женитба от мъж, който също никога не ви е виждал, е изключително голямо щастие, на което човек не можеше да се надява дори…
	Те повървяха известно време в пълно мълчание.
	— Именно — прошепна Анжелик, — според мен това щастие е прекалено изключително. Защо този знатен граф, който притежава всички необходими достойнства, за да избере за съпруга някоя богата наследница, търси вдън Поату момиче без зестра?
	— Без зестра? — повтори Арман дьо Сансе и лицето му се проясни. — Върни се с мен в замъка, Анжелик, за да се преоблечеш за разходка. Ще яздим. Искам нещо да ти покажа.
	По заповед на барона в двора на имението един ратай изведе конете от обора и бързо ги оседла. Заинтригувана, девойката не задаваше повече въпроси. Когато се качваше на седлото, тя си помисли, че в крайна сметка е предопределена за съпруга и че повечето нейни съученички се омъжваха така — за кандидати, които им представяха родителите. Защо толкова се бунтуваше срещу този проект? Предназначеният за нея мъж не беше старец. Пък и щеше да стане богата…
	Анжелик внезапно осъзна, че изпитва някакво приятно физическо усещане, и се почуди на какво ли се дължи. Ръката на ратая, който й бе помогнал да яхне като амазонка коня, се бе плъзнала преди миг по глезена й и сега го милваше нежно. И при възможно най-добра воля този жест не би могъл да се отдаде на невнимание.
	Баронът беше влязъл в замъка, за да обуе други ботуши и да смени нагръдника си.
	Анжелик трепна от раздразнение и конят направи няколко крачки.
	— Какво те прихваща, селяко?
	Тя почувства как се изчервява и се ядоса на самата себе си, защото неволно си призна, че пленителна тръпка премина по тялото й от тази краткотрайна милувка.
	Слугата, широкоплещест Херкулес, вдигна глава. Кестеняви кичури почти закриваха тъмните очи, които блеснаха с фамилиарна закачливост.
	— Никола! — извика Анжелик, а в нея се водеше вътрешна борба между удоволствието, че вижда отново някогашния си другар в игрите, и между смущението от дръзкия му жест.
	— А–а, ти си познала Никола — каза барон дьо Сансе, който се приближаваше с големи крачки. — Това е най-големият непрокопсаник в нашия край и една непоправима лудетина. Не го интересуват ни оран, ни мулета. Лентяй и женкар — това е твоето някогашно добро приятелче, Анжелик!
	Младежът изглежда изобщо не се засрами от преценките на господаря си. Той продължи да гледа дръзко Анжелик и да се смее едва ли не безочливо. Разтворената му риза оголваше широки, помургавели от слънцето гърди.
	— Хей, момче, вземи едно муле и ела с нас! — каза баронът, който нищо не забелязваше.
	— Добре, господарю.
	Тримата ездачи прекосиха подвижния мост и поеха по пътя вляво от Монтлу.
	— Къде отиваме, татко?
	— До стария оловен рудник.
	— До порутените пещи край владенията на Нийолското абатство?
	— Точно така.
	Анжелик си спомни за обителта на безпътните монаси, за лудешкото си детско приключение, когато бе решила да замине за Америка, за разказа на брат Анселм за оловото и среброто и разработката на мините през средните векове.
	— Не виждам защо това парче необработена земя…
	— Това парче земя вече е обработено, сега се нарича Аржантиер и тъкмо то представлява цялата ти зестра. Спомняш си, че Молин поиска от мен да си възвърна наследствените права върху рудника и да издействам освобождаването от данъци на една четвърт от продукцията. След като успяхме да постигнем това, той повика саксонски работници. Като видях колко държи на тази доскоро изоставена земя, един ден му казах, че ще ти я дам за зестра. Струва ми се, че идеята да те омъжи за граф дьо Пейрак е покълнала в изобретателния му ум именно тогава, защото всъщност този тулузки благородник жадува да я купи. Не разбрах много добре какъв вид сделка сключват двамата с Молин. Предполагам, че именно той повече или по-малко е човекът, който получава мулетата и металите, дето изпращаме по море за Испания. Това доказва, че много повече благородници, отколкото някои си въобразяват, живо се интересуват от търговия. Бях склонен обаче да мисля, че граф дьо Пейрак има достатъчно владения и земи, за да не прибягва до похватите, присъщи на простолюдието. Ала може би това го развлича. Казват, че бил голям особняк.
	— Ако съм разбрала добре — промълви Анжелик, — вие сте знаели, че тази мина е желана, и сте дали да се разбере, че тя върви в комплект с дъщерята?
	— Ама че под странен ъгъл поставяте нещата, Анжелик! Намирам за прекрасно решението да ви дам мината за зестра. Желанието да видим дъщерите си добре задомени е било главната грижа на двама ни с бедната ти майка. А ние в нашето семейство не продаваме земите си. Въпреки най-жестоките трудности сме успели да запазим непокътнати наследствените владения, макар дьо Плеси да е хвърлил око на моите прословути пресушени блата. Но ако омъжа дъщеря си не само за една благородническа чест, а за голямо богатство, това наистина ще ме задоволи. Земята ще си остане наше притежание. Няма да отиде в чужди ръце, а ще стане достояние на нов клон от семейното дърво, на един нов съюз.
	Анжелик вървеше малко по-назад, затова баронът не можеше да види изражението на лицето й. Белите зъбки хапеха устните в безсилна ярост. Как да обясни на баща си доколко е унизителен самият начин, по който бяха поискали ръката й, щом като той е толкова убеден, че извънредно ловко е обезпечил щастието на дъщеря си? Тя все пак се опита да продължи борбата.
	— Ако си спомням добре, не бяхте ли дали рудника под аренда за десет години на Молин? Значи остават кажи–речи още три години. Как давате за зестра едно място, което друг държи под аренда?
	— Молин не само, че е съгласен, но ще продължи да използва мината от името на господин дьо Пейрак. Впрочем работата вече започна, преди три години, както ще видиш сама. Ето че пристигнахме.
	След един час езда бяха стигнали до рудника. До днес Анжелик бе смятала, че тази черна мина и протестантските села се намират накрай света. А сега й се стори, че са на две крачки. Грижливо поддържаният път затвърди новото й впечатление. За работниците бе построено малко селце.
	Бащата и дъщерята слязоха от конете, а Никола се приближи, за да държи юздите.
	Онова унило място, което Анжелик чудесно си спомняше, бе неузнаваемо.
	Един водопровод осигуряваше течаща вода и задвижваше няколко вертикално поставени воденични камъка. Чугунени чукове с приглушен грохот стриваха ситните отломъци, докато големите скални късове се раздробяваха ръчно.
	Две пещи червенееха и огромни кожени мехове раздухваха пламъците. Черни планини от дървени въглища се извисяваха край пещите, а останалата част от площадката пред мината бе задръстена с купища камъни.
	Някои от работниците изхвърляха с лопати скалния пясък, изтласкван от воденичните камъни в дървените гърла на улеите, в които се стичаше водата. Други го изравняваха с мотики.
	Доста голяма постройка бе издигната малко встрани и масивните й врати с железни решетки бяха заключени с огромни катинари. Охраняваха я двама мъже, въоръжени с мускети.
	— Складът за оловни и сребърни слитъци — обясни баронът.
	Много горд, той добави, че някой ден ще помоли Молин да й го покаже.
	После заведе Анжелик да разгледа близката мина. Огромни стъпала, всяко с височина четири метра, образуваха нещо като римски амфитеатър.
	Тук–там под скалата зееха черни отвори, от които внезапно се появяваха колички, теглени от магарета.
	— Тук има десет миньорски семейства от Саксония, опитни леяри и каменоломци. Те и Молин разработиха рудника.
	— И каква е годишната печалба? — осведоми се Анжелик.
	— И таз добра, никога не съм си задавал подобен въпрос… — призна с леко смущение Арман дьо Сансе. — Нали разбираш, Молин си плаща редовно арендата. Той пое и всички останали разноски. Тухлите за пещта са внесени от Англия, а навярно и от Испания контрабанда през Лангдок.
	— И по всяка вероятност с посредничеството на онзи, когото сте ми отредили за съпруг.
	— Напълно е възможно. Изглежда, той се занимава с безброй различни неща. Между другото, той е и учен и собственоръчно направи чертежите на тази машина, която работи с пара.
	Баронът заведе дъщеря си до ниския вход на една от подземните галерии.
	Показа й накладения огън, който се поддържаше денонощно. От врящия на него огромен котел излизаха две омотани с парчета плат тръби, които потъваха в нещо като кладенец. Струя вода избликваше на равни интервали над земната повърхност.
	— Това е една от първите работещи с пара машини в света. Тя изпомпва подпочвената вода. Граф дьо Пейрак е усъвършенствал това свое изобретение по време на пребиваването си в Англия. Виждаш, че щом искаш да станеш жена с финес, в негово лице ще имаш толкова учен и духовит съпруг, колкото аз самият съм невежа и пипкав — добави той с тъжна гримаса. — О, добър ден, Фриц Хауер.
	Един от работниците до машината свали кепето си и дълбоко се поклони. Лицето му беше сякаш посивяло от скалния прах, който се бе набил в кожата след дълги години труд в мините. Ръката му бе осакатена, два пръста липсваха. Той беше набит и прегърбен и това създаваше впечатлението, че има прекалено дълги ръце. Кичури коса падаха над малките му блестящи очи.
	— Намирам, че прилича малко на Вулкан, бога на подземното царство — рече господин дьо Сансе. — Изглежда няма човек, който да познава земните недра по-добре от този саксонски работник. Може би затова външността му е тъй необичайна. Всичко, свързано с мините, винаги ми е изглеждало твърде неясно и не знам дали в цялата тази работа няма и малко магьосничество. Твърдят, че Фриц Хауер познавал тайната как се превръща оловото в злато. Виж, това би било цяло чудо. Както и да е, той работи от няколко години с граф дьо Пейрак, който го изпрати в Поату, за да изгради Аржантиер.
	„Граф дьо Пейрак! На всяка крачка граф дьо Пейрак!“ — помисли си Анжелик, извън себе си от раздразнение.
	Тя произнесе високо:
	— Може би затова е толкова богат вашият граф дьо Пейрак. Превръща в злато оловото, което му праща този Фриц Хауер. А мен току-виж ме превърнал в жаба…
	— Наистина ме огорчавате, дъще. Какъв е този присмехулен тон? Защо говорите така, сякаш аз се опитвам да ви направя нещастна? Нищо в този проект не оправдава недоверието ви. Очаквах радостни възгласи, а чувам само сарказми.
	— Прав сте, татко, простете ми — промълви Анжелик, сконфузена и отчаяна от разочарованието, което се четеше по честното лице на селския благородник. — Монахините често казваха, че не съм като другите и ги озадачавам с реакциите си. Няма да скрия от вас, че вместо да ме радва, това сватосване ми е крайно неприятно. Дайте ми време да поразмисля, да свикна…
	Докато беседваха, бяха се върнали при конете. Анжелик се метна светкавично на седлото, за да избегне прекалено усърдната помощ на Никола, но не успя да попречи на слугата да я докосне с поводите.
	„Колко досадно! — каза си тя с неудоволствие. — Ще трябва да го поставя на мястото му, съвсем строго.“
	Крайпътните насипи бяха обсипани с цъфнал глог. Пленителното ухание, напомнящо за дните на детството, поуталожи раздразнението на девойката.
	— Татко — внезапно каза тя, — май ми е ясно, че бихте желали да взема бързо решение относно граф дьо Пейрак. Току-що ми хрумна една идея: ще ми позволите ли да отида при Молин? Бих искала да разговарям сериозно с него.
	Баронът погледна слънцето, за да се ориентира за часа.
	— Скоро ще стане пладне, но смятам, че Молин с удоволствие ще те покани на обяд. Върви, дъще. Никола ще те придружи.
	Анжелик едва не се отказа, но не искаше да покаже, че отдава и най-малко значение на селянина, и като кимна весело за довиждане на баща си, препусна в галоп. Ратаят, който яздеше муле, скоро изостана.
	Когато половин час по-късно мина покрай кованата врата на замъка Плеси, Анжелик се наведе, за да зърне в дъното на алеята с кестените бялото видение.
	„Филип“ — сети се тя и се изненада, че това име се мярна в паметта й, сякаш за да засили унилото й настроение.
	Ала всички от фамилията дьо Плеси бяха все още в Париж. Макар и бивш сподвижник на господин дьо Конде, маркизът бе съумял да спечели отново благоволението на кралицата и на кардинал Мазарини, докато принцът, победителят при Рокроа, един от най-прославените френски генерали, служеше позорно на испанския крал във Фландрия. Анжелик се попита дали изчезването на ковчежето с отрова бе изиграло някаква роля в съдбата на господин дьо Конде. Във всеки случай, нито кардинал Мазарини, нито кралят и по-младият му брат бяха отровени. А се говореше, че господин Фуке, душата на някогашния заговор против Негово Величество, наскоро е бил назначен за главен интендант на финансите.
	Мисълта, че една малка, никому неизвестна селянка може би е променила хода на историята, се стори забавна на Анжелик. Би трябвало някой ден да се увери дали ковчежето е все още в скривалището си. Ами пажът, когото бе обвинила, какво ли го бе сполетяло? Много важно! Това нямаше никакво значение.
	Анжелик чу тропота на препускащото муле на Никола, което се приближаваше. Тя пришпори коня и скоро се озова пред дома на управителя.
	След като приключиха с трапезата, управителят Молин въведе Анжелик в малкия си кабинет, където преди няколко години бе приел баща й. Там именно бе положено началото на сделката с мулетата и девойката изведнъж си спомни двусмисления отговор, който управителят бе дал на въпроса на практичното дете: „А какво ще ми дадете в замяна? — В замяна ще получите съпруг“. Дали той още тогава не е замислял брака й с този чудат тулузки граф? Възможно е да беше така, защото Молин бе човек с прозорлив ум, кроящ хиляди проекти. Всъщност управителят на съседния замък не й беше антипатичен. Леко неискреното му държание бе резултат на подчиненото му положение. Той бе просто един васал, който съзнаваше, че е по-умен от своите господари.
	За семейството на съседния дребен владетел намесата му бе истинско провидение, но Анжелик знаеше, че единствено личният интерес на управителя стои в основата на неговата щедрост и подкрепа. Това й харесваше, защото я освобождаваше от угризението, че му дължи унизителна признателност. Тя се изненадваше все пак от искрената симпатия, която й вдъхваше този пресметлив хугенот от простолюдието.
	„Сигурно е така, защото този човек създава нещо ново и може би трайно“ — си каза внезапно Анжелик. Същевременно не биваше да допуска да бъде свързана с проектите на управителя, наравно с някоя магарица или слитък олово.
	— Господин Молин — произнесе тя отчетливо, — баща ми настойчиво ми говори за някаква моя женитба, която вие сте уговорили с някой си граф дьо Пейрак. Като имам предвид твърде голямото ви влияние върху баща ми, което сте си извоювали през последните години, неволно подозирам, че съм призована да играя роля във вашите търговски комбинации. Бих искала да зная каква?
	Събеседникът й изкриви тънките си устни в студена усмивка.
	— Благодаря на Небето, че ви срещам отново такава, каквато имаше изгледи да станете, когато в този край ви наричаха „малката фея на блатата“. Аз наистина обещах на господин граф дьо Пейрак красива и умна жена.
	— Прекалено сте се заангажирали. Можех да стана грозотия и идиотка и това доста би навредило на занаята ви на сводник.
	— Никога не се нагърбвам със задължения само въз основа на презумпции. Мои познати от Поатие неколкократно са ме осведомявали за вас. А и лично аз ви видях миналата година на едно погребално шествие.
	— Значи вие сте ме държали под наблюдение! — извика ужасена Анжелик. — Като пъпеш, който зрее под стъклен похлупак!
	В същото време обаче сравнението й се стори толкова смешно, че тя избухна в смях и гневът й се изпари. Всъщност по-скоро предпочиташе да знае на какво би могла да разчита, отколкото да се остави да я хванат в капана като голяма бяла птица.
	— Бих могъл да опитам да ви говоря на езика на вашата класа — отвърна сериозно Молин — и да се скрия зад куп традиционни съображения: една девойка, още твърде млада, няма нужда да знае защо родителите са й избрали този или онзи съпруг. Сделките с олово и сребро, пък и всичко, свързано с търговия и митници, не се обсъжда с жени, особено благородни госпожици… А да не говорим за развъждането на добитъка. Ала на мен ми се струва, че ви познавам, Анжелик, и не ще се придържам към този стил.
	Тя не се шокира от фамилиарния му тон.
	— Защо мислите, че можете да разговаряте с мен по-различно, отколкото с баща ми?
	— Трудно е да ви обясня, госпожице. Не съм философ и ако съм научил нещо, зная го от опит, от работата, която съм вършил. Извинете ме за прекалената откровеност, но ще ви кажа нещо. Хората от вашето съсловие никога не ще разберат какво ме подтиква и въодушевява: работата.
	— Селяните работят къде–къде повече от вас, струва ми се.
	— Те се бъхтят. Това не е същото. Те са глупави и невежи и не съзнават интереса си, както и благородниците, които пък не произвеждат нищо. Колкото до тях, не ги бива за друго, освен да водят разорителни войни. Баща ви тепърва започва да прави нещо, ала простете, госпожице, той никога няма да разбере работата.
	— Вие смятате, че татко няма да успее? — внезапно се уплаши девойката. — Пък аз мислех, че работите му вървят, и вашият интерес към тях беше доказателство за това.
	— Доказателство може да бъде износът на няколко хиляди мулета годишно, а има и още едно по-важно доказателство — значителен и при това нарастващ приход. Само това са истински признаци, че сделката ни е успешна.
	— Е, добре, нали именно това ще постигнем един ден?
	— Не, защото отглеждането на животни, та и на цели стада, дори човек да е заделил пари за тежки времена — болести или войни, все пак си остава скотовъдство и нищо повече. Също както земеделието — то отнема много време и труд, а не е кой знае колко доходно. Впрочем, никой никога не е забогатял истински от земи и добитък: спомнете си за огромните библейски стада, чиито пастири са живели най-скромно.
	— Ако сте на това мнение, господине, не разбирам защо е трябвало да се впускате в подобна сделка — продължителна и слабодоходна.
	— Но именно тук, госпожице, ние с господин баща ви ще имаме нужда от вас.
	— Все пак не съм в състояние да накарам магариците ви да раждат поне два пъти годишно.
	— Бихте могли да ни помогнете да удвоим доходите от тях.
	— Изобщо не виждам как.
	— Лесно ще схванете идеята ми. Най-важното за една рентабилна сделка е тя да напредва бързо, но тъй като ние не можем да променим Божиите закони, налага ни се да използваме слабостта на човешкия ум. И така, мулетата са фасадата на нашата сделка. Те покриват текущите разходи, поддържат добрите ни отношения с военното интендантство, на което продаваме кожи и животни. Те ни дават главно възможността да се движим свободно, без мита и пътни такси, и да прекарваме безпрепятствено по пътищата цели кервани. По този начин експедираме заедно с контингента мулета и нашето олово и сребро за Англия. На връщане животните са натоварени с черна шлака, която сме кръстили „фондан“, един продукт, който е необходим за работата в мината и който всъщност представлява злато и сребро, пристигнало от воюваща Испания през Лондон.
	— Вече изпуснах нишката, Молин. Защо изпращате сребро в Лондон, за да го връщате обратно?
	— Връщам двойно или тройно количество. А колкото до златото, граф Жофре дьо Пейрак притежава в Лангдок златоносни залежи. Стане ли собственик на мината Аржантиер, разменните операции с тези два скъпоценни метала, които ще извършвам от негово име, няма да будят никакви подозрения, тъй като официално златото и среброто ще идват от тези две мини, които му принадлежат. В това се състои истинската ни сделка. Защото, разберете ме правилно, количеството злато и сребро, което се добива във Франция, е нищожно, но в замяна, без да заобиколим данъците и митницата, можем да вкараме купища испанско злато и сребро. Слитъците, които представям в менителниците, не говорят. Те не могат да си признаят, че не пристигат от Аржантиер или Лангдок, а от Испания чрез посредничеството на Лондон. Така, давайки законната печалба на кралската хазна, ние ще внасяме, като използваме нашата мина за параван, големи количества скъпоценни метали, без да се харчим за работна ръка и мита и без да се разораваме за големи съоръжения, защото едва ли някой би се усъмнил точно колко произвеждаме тук, пък и е длъжен да се довери на декларираните от нас цифри.
	— Но ако ви хванат, не рискувате ли да ви пратят на каторга заради тази търговия?
	— Ние не фабрикуваме фалшиви монети. Впрочем нямаме и намерение да упражняваме този занаят когато и да било. Напротив, именно ние зареждаме редовно кралската съкровищница с чисто злато и сребро, които държавата проверява, щемпелува и сече на монети. Само че когато мините в Аржантиер и Лангдок се обединят под едно име, това прикритие ще ни позволи да реализираме бърза печалба от испанските скъпоценни метали. Испания е претъпкана със злато и сребро, пристигнало от Америка. Загубила е вкус към всякаква работа и живее само от размяната на суровини с останалите държави. Лондонските банки й служат за посредници. Испания е и най-богатата, и най-бедната страна в света. Колкото до Франция, тя, пряко волята си, ще се обогати от тези търговски отношения, които поради лошото икономическо управление се осъществяват в тайна, а преди всичко ще се обогатим и ние, защото вложените от нас суми ще ни се възвърнат по-бързо и в огромни размери, за разлика от търговията с магарици, раждащи само веднъж на десет месеца, от която си докарваме печалба най-много десет на сто.
	Анжелик най-неочаквано за себе си страшно се заинтересува от тези остроумни комбинации.
	— Ами оловото, с него какво смятате да правите? Само за параван ли ви служи или и то става за търговия?
	— Оловото е извънредно доходно. От него има нужда за лов и по време на война. Напоследък изключително поскъпна, особено след като кралицата майка извика флорентински майстори, които да инсталират бани във всички нейни дворци, за да не остане назад от свекърва си Катерина Медичи. Сигурно сте видели този модел къпалня в замъка Плеси, оборудвана с римска вана и всевъзможни оловни тръби.
	— И маркизът, вашият господар, ли е посветен в многобройните ви проекти?
	— Не — отвърна със снизходителна усмивка Молин. — Той не би разбрал нищо, пък и най-малкото би могъл да ми отнеме длъжността управител на неговите владения, макар че е доволен от начина, по който я изпълнявам.
	— Ами баща ми, той наясно ли е с вашия трафик на злато и сребро?
	— Помислих си, че би му било неприятно дори само ако знае, че испански метали ще минават през земите му. Не е ли за предпочитане да го оставя да вярва, че малкото доходи, които му дават възможност да преживява, са резултат от честен и рутинен труд?
	Анжелик се засегна от леко презрителната ирония, която долови в гласа на управителя. Тя сухо попита:
	— И защо именно аз имам честта да получа тези разкрития за вашите комбинации, които от десет левги миришат на каторга?
	— Не може да става и дума за каторга, но дори да възникнат трудности с административните власти, нещата се уреждат с няколко екюта: сама се убедете дали Мазарини и Фуке не получават повече кредит от чистокръвните принцове и самия крал именно поради баснословното си богатство. Що се отнася до вас, убеден съм, че вие ще се бъхтите в стръките, докато не разберете защо са ви впрегнали в тях. Всъщност работата е проста. Граф дьо Пейрак се нуждае от Аржантиер. А баща ви ще си даде земята, само ако устрои в замяна някоя от дъщерите си. Знаете колко е твърдоглав. Никога няма да продаде нито парченце от наследените земи. От друга страна, граф дьо Пейрак иска да се свърже с жена с наистина знатно потекло и сметна тази комбинация за изгодна.
	— А ако аз сметна да отхвърля идеята ви?
	— Вие няма да пожелаете да тикнат баща ви в затвора за длъжници — натъртено рече управителят. — Малко трябва, за да изпаднете всички отново в по-голяма мизерия от тази, която вече сте изпитали. И какво бъдеще се очертава за вас самата? Ще остареете в нищета като лелите си… Колкото до братята ви и по-малките ви сестри, вашият отказ ще ги лиши от образование и сетне ще ги принуди да емигрират в чужбина… — Когато видя, че очите на девойката заискряха от гняв, той тактично добави: — Но защо ме принуждавате да рисувам тази мрачна картина? Бях си въобразил, че вие сте с друга закалка, за разлика от благородниците, които предпочитат герба си пред хляба и живеят от милостините на краля… Не се излиза от трудностите, ако не се заловиш здравата с тях и не платиш нещо от себе си. Иначе казано, човек трябва да действа. Ето защо не скрих нищо от вас, за да сте наясно накъде да насочите усилията си.
	Никакви други думи не биха могли да засегнат по-силно Анжелик. Никога никой не беше се обръщал към нея с толкова близки на характера й слова. Тя рязко се изправи, сякаш я бяха шибнали с камшик. Видя отново Монтлу в порутини, малките си братя и сестри в торището, а майка си със зачервени от студа ръце и баща си, седнал пред малкото писалище и съчиняващ усърдно прошението си до краля, който никога не отговаряше…
	Управителят на имението Плеси ги бе извадил от бунището. Сега идваше ред да се плаща.
	— Разбрано, господин Молин — промълви Анжелик с безизразен глас. — Аз ще се омъжа за граф дьо Пейрак.


>>	2

	Сега тя се връщаше по уханните селски пътища, ала без да вижда нищо наоколо, изцяло погълната от мислите си.
	Никола яздеше след нея мулето си. Тя не обръщаше вече внимание на младия ратай. Правеше отчаяни опити да не се задълбочава в смътния ужас, който все още бушуваше в нея. Решението бе взето. Каквото и да станеше, тя нямаше да се върне назад. В такъв случай най-добре би било да гледа напред и да отхвърля безмилостно всичко, което би я разколебало да изпълни тази ясно очертана програма.
	Внезапно един мъжки глас я повика:
	— Госпожице! Госпожице Анжелик!
	Тя машинално дръпна юздите и конят, който от няколко минути вървеше бавно, се закова на място.
	Анжелик се обърна и видя, че Никола е слязъл от мулето и й маха с ръка да отиде при него.
	— Какво има? — попита тя.
	Той прошепна доста тайнствено:
	— Слезте, искам да ви покажа нещо.
	Тя се съгласи и след като върза юздите на двете животни за ствола на една малка бреза, ратаят тръгна напред през нискостеблената горичка. Анжелик го последва. Пролетното небе, което прозираше през яркозелените млади листа, бе неземно синьо. Една сипка пееше неуморно в гъстака.
	Навел глава, Никола вървеше, като зорко се оглеждаше. Накрая коленичи и когато се изправи, поднесе на Анжелик ароматни плодове в двете си шепи.
	— Първите ягоди — прошепна той и светлокафявите му очи лукаво се усмихнаха.
	— О, Никола, това не е редно — възпротиви се Анжелик, ала бе тъй развълнувана, че в очите й блеснаха сълзи, защото в този жест тя съзря цялото очарование на детството, което той й връщаше, очарованието на Монтлу, на скитането из горичките, на мечтите, опиянени от уханието на цъфналия глог, на прохладата на реките, където я водеше с лодката Валантен, на поточетата, където ловяха раци, Монтлу, което не приличаше на никое друго място на земята, защото бе събрало ведно сладникавата тайнственост на блатата с тръпчивата загадъчност на горите.
	— Спомняш ли си — прошепна той — как те наричахме: Маркизата на Ангелите…
	— Ех, глупчо — произнесе тя вече с по-нежен глас, — не бива, Никола…
	Ала възвръщайки си един обичаен жест, тя както навремето вече ядеше от протегнатите му длани дребните възхитителни плодове. Никола се бе изправил съвсем близо до нея, както някога, само че сега слабото, пъргаво момче с катериче лице се извисяваше с цяла глава над нея и от разгърдената му риза лъхаше селския мирис на мъжка плът, загоряла от жаркото слънце. Мощните му гърди дишаха бавно и я изпълни такъв смут, че тя не смееше да вдигне глава, прекалено сигурна, че ще срещне дръзкия, пламтящ поглед.
	Продължи да яде дивите ягоди, отдадена изцяло на насладата, която всъщност имаше за нея неизмеримо голяма стойност.
	„За последен път Монтлу! — си казваше тя. — За последно вкусвам от него! Всичко, което ми е било най-скъпо, е събрано в тези две шепи, в мургавите длани на Никола.“
	Когато ягодите свършиха, Анжелик внезапно затвори очи и се облегна на дънера на един дъб.
	— Чуй ме, Никола…
	— Слушам те — отвърна той на местното наречие.
	Тя усети върху бузата си парещото му дихание с мирис на ябълково вино. Никола бе застанал близо, почти се беше долепил до нея, така че всичките й сетива долавяха излъчването на това прекалено осезаемо мъжко присъствие. И все пак той не я докосна и щом отвори очи, Анжелик видя, че Никола е скрил ръцете си зад гърба, за да устои на изкушението да я сграбчи, да я притисне до себе си. Потресе я страшният му поглед, без следа от усмивка, потъмнял от молба, която бе съвсем недвусмислена. Никога Анжелик не бе долавяла по-силно мъжкото привличане, не бе усетила по-ясно изблика на желание, породено от красотата и. Прищявката на пажа в Поатие бе само игра, незрял опит на две млади животни, които само си показват ноктите.
	Сега бе съвсем различно — един мощен и първичен порив, древен като Вселената, като земята и бурите.
	Девойката се уплаши. Ако имаше повече опит, едва ли би устояла на подобен зов. Плътта й бушуваше, нозете й трепереха, ала тя отстъпи като бягаща от ловец кошута. Неизвестността, която я очакваше, и овладяната сила на селянина я изпълниха със страх.
	— Не ме гледай така, Никола — каза тя, като се мъчеше да говори спокойно, — искам да ти кажа…
	— Зная какво искаш да ми кажеш — прекъсна я той с глух глас. — Прочетох го в погледа ти и по това как вдигаш глава. Ти си госпожица дьо Сансе, а аз съм прост ратай… И сега вече не можем дори да се гледаме в очите. Аз трябва да сведа глава! „Добре, госпожице, да, госпожице…“ А ти, очите ти ще се плъзгат покрай мен, без да ме виждат… Сякаш съм пън, сякаш съм куче. Някои маркизи карат лакеите си да ги къпят, защото има ли някакво неудобство да се покажеш гола пред лакей… Та той изобщо не е мъж, той е само част от обстановката… Вещ, която използваш. Така ли ще се отнасяш с мен сега?
	— Млъкни, Никола!
	— Да, ще млъкна.
	Той дишаше ускорено, но затворил уста, досущ като болен звяр.
	— Преди да млъкна, ще ти кажа нещо — промълви той. — Ти беше целият ми живот. Осъзнах го едва когато замина, и няколко дни бях като луд. Вярно, ленив съм, тичам подир момичетата и се отвращавам от земята и добитъка. Аз съм човек, който не е на мястото си и вечно и безцелно ще се скита ту тук, ту там. Единственото ми място бе до теб. Щом се върна, нямах търпение да разбера дали все още си моя, дали не съм те загубил. Да, аз съм дързък и безсрамен. Да, ако бе пожелала, щях да те обладая тук, върху мъха в тази горичка, която е наша, върху тази пръст на Монтлу, която е наша, само наша, както някога! — извика той.
	Изплашените птички млъкнаха в клоните.
	— Ти бълнуваш, бедни ми Никола — промълви нежно Анжелик.
	— Само не това! — каза мъжът и пребледня под загара си.
	Тя тръсна дългите си коси, все още разпилени по раменете, и в гласа й се долови леко раздразнение.
	— Как искаш да говоря с теб? — заговори тя на свой ред на местното наречие. — Искам или не, аз не съм вече свободна да слушам любовните думи на един пастир. В най-скоро време съм задължена да се омъжа за граф дьо Пейрак.
	— Граф дьо Пейрак! — повтори Никола слисан. Отстъпи няколко крачки назад и я изгледа мълчаливо. — Значи е вярно това, което се говори в околността? — прошепна той. — Граф дьо Пейрак! Вие!… Вие ще се омъжите за този човек?
	— Да.
	Тя не пожела да попита каквото и да било. Казала бе „да“, това бе достатъчно. Щеше да казва „да“ сляпо, докрай.
	Тръгна по пътечката, която водеше обратно към пътя, и ядно зашиба с камшика си крехките издънки от двете страни.
	Конят и мулето пасяха заедно в края на гората. Никола ги отвърза. Със сведени очи той помогна на Анжелик да се покачи като амазонка върху седлото. Този път тя бе тази, която внезапно улови загрубялата ръка на ратая.
	— Никола… Кажи ми, познаваш ли го?
	Той вдигна очи и в тях проблесна искрица злостна ирония.
	— Да, виждал съм го. На няколко пъти е идвал в нашия край. Толкова е грозен, че девойките се разбягват, когато минава на черния си жребец. Куц е като Сатаната и зъл като него… Разправят, че привличал жените в тулузкия си замък с вълшебни питиета и чудати песни… Тези, които подмамвал, завинаги изчезвали или губели разсъдъка си… Ха–ха–ха! Наистина прекрасен съпруг, госпожице дьо Сансе!
	— Казваш, че е куц? — повтори Анжелик и ръцете й се вледениха.
	— Да, куц! Куц! Попитайте първия срещнат и той ще ви отговори: това е Хромият дългун от Лангдок.
	Избухна в смях и тръгна към мулето си с пресилено куцукаща походка.
	Анжелик шибна коня си и препусна лудо, за да се спаси с това бягство през трънливите глогови храсти от подигравателния глас, който повтаряше: „Куц! Куц!“

	* * *

	Анжелик влезе в двора на Монтлу точно в мига, в който един конник зад нея прекоси стария подвижен мост. По потното му прашно лице и по облеклото личеше, че е вестоносец.
	Отначало никой не го разбра за какво пита, защото акцентът му бе толкова необичаен, че бе нужно време, за да осъзнаят, че говори на френски. Той връчи на барон дьо Сансе един плик, който извади от малка желязна кутия.
	— Боже мой, господин Андихос пристига утре! — извика баронът, силно развълнуван.
	— Този пък кой е? — попита Анжелик.
	— Приятел на графа. Господин д’Андихос ще се ожени за теб…
	— Така ли? Нима и той?
	— … като пълномощник на графа, Анжелик. Остави ме да се доизкажа, детето ми. Дявол да го вземе, както обичаше да казва дядо ти, питам се на какво са те научили тези монахини, щом не са ти втълпили поне уважението, което ми дължиш. Граф дьо Пейрак изпраща най-добрия си приятел, да го представлява на първата брачна церемония, която ще се състои тук, в параклиса на Монтлу. Втората благословия ще получите в Тулуза. Маркиз д’Андихос ще те придружи по време на пътуването ти до Лангдок. Южняците са припрени хора. Знаех, че са тръгнали, но не ги очаквах толкова скоро.
	— Виждам, че ми е дошло времето да се съгласявам — прошепна Анжелик с горчива тъга.


	На следния ден, малко преди пладне, дворът на замъка се изпълни със скрибуцане на карети, цвилене на коне, звучни викове и пороища от думи.
	Френският Юг дебаркира в Монтлу. Маркиз д’Андихос, възмургав, със засукани мустаци и огнени очи, носеше поличка „ренграв“ от жълта и оранжева коприна, която прикриваше тумбака му на бонвиван. Той представи и спътниците си, които щяха да бъдат свидетели на сватбената церемония — граф дьо Карбон–Доржерак и дребничкия барон Сербало.
	Отведоха ги в трапезарията, където върху сглобени набързо маси семейство дьо Сансе бе наредило най-големите си богатства — пчелен мед, плодове, кисело мляко, печени патици, вина от лозята на Шайе.
	Новопристигналите умираха от жажда. Ала едва изпил чашата си, маркиз д’Андихос се извърна и се изхрачи върху плочите.
	— Кълна се в Сен Полен, бароне, езикът ми се разбунтува срещу вашите вина от Поату. Зъбите ми изтръпнаха от това, дето сте ми налели, та то си е чист оцет! Хей, гасконци, донесете буретата!
	Неговата безцеремонност, напевният му акцент, дъхът с лъх на чесън вместо да раздразнят барон дьо Сансе, направо го очароваха. Колкото до Анжелик, тя нямаше сили дори да се усмихне. Още от предната вечер толкова се бяха бъхтили с леля Пюлшери и дойката, за да придадат на стария замък приличен вид, че се чувстваше смазана и разнебитена. Така бе по-добре: не бе в състояние дори да мисли. Беше облякла най-елегантната си рокля, шита в Поатие, ала отново сива на цвят, с няколко сини панделчици върху корсажа: сива гъсчица сред отрупани с кордели благородници. Тя не знаеше, че моминското й лице над широката дантелена яка, с тази си свежест и финес на току-що узрял плод, само по себе си бе ослепително украшение. Погледите на тримата аристократи постоянно се извръщаха към нея с възхита, която поради темперамента си не можеха да прикрият. Отрупаха я с комплименти. Тя ги разбираше наполовина поради скорострелния говор и невъобразимия акцент, който превръщаше и най-баналните думи в сноп слънчеви лъчи.
	„Цял живот ли ще ги слушам да ми говорят така?“ — каза си тя с отегчение.
	Междувременно лакеите довлякоха в трапезарията огромни бурета, които закрепиха върху дървени поставки и тутакси пробиха. Веднага запушваха отворите, ала първата струя оставяше върху плочника големи локви в розово и лила.
	— „Сент–Емилион“ — обясняваше граф дьо Карбон–Доржерак, който бе от Бордо. — „Сотерн“, „Медок“…
	Навикнали на леко ябълково вино или на сливов сок, обитателите на замъка Монтлу недоверчиво опитваха различните сортове. Скоро обаче Дьони и трите най-малки деца на семейство Сансе прекалено се развеселиха. Упойващият аромат замайваше главата. Анжелик изпадна в приятно настроение. Видя баща си как се смее и разгърдва демодираната си връхна дреха, нехаещ за захабеното бельо. А господата южняци разкопчаха късите си елеци. Единият свали перуката си, за да избърше челото си, а после пак я нахлузи, леко накриво.
	Мари–Анес, вкопчена в ръката на по-голямата си сестра, викаше право в ухото й с пискливото си гласче:
	— Анжелик, хайде, ела де! Анжелик, ела горе в твоята спалня, да видиш какви чудеса…
	Тя склони. В обширната стая, която тъй дълго бе служила за спалня на Анжелик, Ортанс и Мадлон, бяха надонесли големи сандъци от желязо и кожа, наричани в онези времена „гардероби“. Слугини и прислужници ги бяха разтворили и разстилаха съдържанието им по пода и върху няколкото паянтови кресла. Върху огромното легло Анжелик зърна рокля от зелена тафта, която имаше цвета на очите й. Неимоверно фина дантела гарнираше корсажа, а пластронът на гърдите бе покрит с плътна бродерия на цветя от диаманти и изумруди. Същият десен бе възпроизведен върху кадифеното манто на роклята, чисто черно, с две диамантени токи, които придържаха краищата му от двете страни на полата.
	— Сватбената ви рокля — каза маркиз д’Андихос, който бе последвал двете момичета. — Граф дьо Пейрак дълго време търси сред платовете, поръчани от Лион, цвят, който да подхожда на очите ви.
	— Но той никога не ги е виждал — възрази Анжелик.
	— Сеньор Молин му ги описал: морето, каза му той, такова, каквото изглежда от брега, когато слънцето се потопи в дълбините му чак до пясъка.
	— Пустият му Молин! — възкликна баронът. — Не можете да ме накарате да повярвам, че е такъв поет. Подозирам, маркизе, че украсявате с бродерия истината, за да предизвикате усмивка у младоженката, поласкана от подобно внимание от страна на съпруга й.
	— Ами това! Ами това! Виж, Анжелик! — повтаряше Мари–Анес, чието личице на дяволито мишле сияеше от възбуда.
	Заедно с по-малките си братя Албер и Жан–Мари тя повдигаше финото бельо, отваряше кутиите с дремещите в тях панделки и дантелени украси или ветрила от пергамент и пера. Имаше един възхитителен несесер от зелено кадифе, подплатен с бяла дамаска и обкован с позлатено сребро. Той съдържаше две четки, златен калъф с три гребена, две малки италиански огледала, кутийка за карфици, две нощни шапчици от фина батиста, свещник от слонова кост и торбичка от зелен сатен с шест восъчни свещи.
	Имаше и по-обикновени рокли, но също твърде елегантни, ръкавици, колани, малък златен часовник и безброй неща, чието приложение Анжелик дори не проумяваше — например седефена кутийка, в която върху възглавничка от тафта бе положен комплект бенки от черно кадифе.
	— Добрият тон изисква — поясни граф дьо Карбон — да поставите тази малка бенка върху лицето си.
	— Моят тен не е достатъчно светъл, за да е нужно да го подчертавам — заяви Анжелик, като затвори кутийката.
	Напълно удовлетворена, тя бе обзета едновременно от детска радост и от възторга на жената, която инстинктивно обича украшенията и красотата, ала за пръв път го осъзнава.
	— Ами това? — попита маркиз д’Андихос. — Нима вашият тен ще откаже да сподели блясъка му?
	Когато той отвори една плоска кутия за скъпоценности, в стаята, изпълнена с прислужнички, лакеи и ратаи, се извиси смаян вик, последван от възторжен шепот.
	Върху белия сатен блестяха три реда перли с кристалночист, леко златист блясък. Едва ли имаше нещо по-подходящо за една младоженка. Чифт обици допълваха комплекта, както и два реда по-малки перли, които Анжелик сметна отначало за гривни.
	— Това е за косите — обясни маркиз д’Андихос, който въпреки шкембето и войнишките си обноски изглежда беше в крак с отсенките на елегантността. — С тях ще повдигнете косите си. Всъщност не бих могъл да ви покажа как.
	— Аз ще направя това, госпожо — обади се една едра прислужница. Тя странно приличаше на дойката Фантин Лозие, само че беше по-млада. Същият сарацински плам, последица от далечни нашествия, бе обгорил кожата й. И едната, и другата вече си мятаха враждебни погледи с еднакво черните си очи.
	— Това е Маргьорит, млечната сестра на граф дьо Пейрак. Служила е при грандамите в Тулуза и дълго е живяла с господарите си в Париж. Занапред ще бъде ваша камериерка.
	Прислужницата сръчно повдигна тежката златиста коса и я пристегна с преплетените перли, после безцеремонно откачи от ушите на Анжелик скромните обички със скъпоценни камъчета, които барон дьо Сансе й бе подарил за първото причастие, и й сложи маргаритените. После дойде ред на колието.
	— Ах! Би трябвало гърдите да са малко по-разголени — извика дребничкият барон Сербало, чиито очи, черни като горски черници след дъждец, любопитстваха да отгатнат грациозните форми на младото момиче.
	Маркиз д’Андихос го тупна свойски по главата с бастуна си.
	Един паж изтича за огледало.
	Анжелик се видя в новия си блясък. Всичко в нея сякаш сияеше, дори гладката й кожа, леко розовееща на скулите. У нея внезапно се породи вълна от задоволство и достигна чак до устните й, които се открехнаха в запленяваща усмивка.
	„Красива съм“ — каза си тя.
	Ала в същия миг всичко се замъгли и й се стори, че от дълбините на огледалото извира ужасен кикот.
	„Той е куц! Куц! И по-грозен от дявола. Ах, какъв красив съпруг ще имате, госпожице дьо Сансе!“

	* * *

	Женитбата чрез пълномощника на младоженеца се състоя седмица по-късно, а празненствата продължиха цели три дни. Във всички съседни села имаше танци. Вечерта след сватбата в Монтлу стреляха с фишеци и ракети. В двора на замъка и чак по съседните ливади бяха сложени дълги маси, отрупани с кани вино и ябълков сок, с всевъзможни меса и плодове. Селяните се редуваха край трапезата, чудеха се на шумните гасконци и тулузци, чиито дайрета, лютни, цигулки и славееви гласове сякаш се присмиваха на местните селски музиканти.
	Ден преди заминаването на младоженката за далечния Лангдок, в двора на замъка бе дадена тържествена вечеря, на която бяха поканени най-личните тукашни хора и притежателите на замъци от околностите. Сийор Молин дойде със съпругата си и с дъщеря си.
	В огромната спалня, където Анжелик толкова нощи бе слушала скърцането на грамадните ветропоказатели на стария замък, дойката й помагаше да се облече. След като изчетка с любов възхитителните й коси, тя подаде на Анжелик тюркоазения корсаж и закопча широкия, украсен със скъпоценности колан.
	— Колко си хубава! Ах, колко си хубава, газелке моя! — каза тя и въздъхна покрусено. — Гърдите ти са тъй твърди, че не се нуждаят от всички тези корсети. Внимавай пластроните да не ти ги сплескат. Оставяй ги свободни.
	— Деколтето не е ли прекалено дълбоко, Нуну?
	— Една грандама трябва да показва гърдите си. Колко си красива! И заради кого, Велики Боже! — рече тя със задавен глас и отново въздъхна.
	Анжелик забеляза, че по набразденото от бръчки лице се стичаше цял порой сълзи.
	— Не плачи, Нуну, целият ми кураж ще отиде на вятъра.
	— Уви, той ще ти е нужен, дъще… Наведи глава, за да закопчая огърлицата ти. Колкото до перлите за косата, ще оставя това на Марго. Нищо не разбирам от тия заврънкулки… Ах, газелке моя, каква мъка! Като си помисля, че тая кранта, дето от сто крачки вони на чесън и пъкъл, ще те къпе преди първата брачна нощ! Ах, сърцето ми ще се пръсне!
	Тя коленичи, за да оправи шлейфа на кадифеното манто. Анжелик долови хълцанията й. Не беше очаквала тъй голямо отчаяние, и тревогата, която терзаеше сърцето й, нарасна десеторно.
	Все още коленичила, Фантин Лозие прошепна:
	— Прости ми, дъще, че не съумях да те опазя, аз, която те откърмих. Толкова дни вече слушам да се говори за този мъж, че не мога да мигна.
	— Какво казват за него?
	Бавачката се изправи. Тя я загледа втренчено с потъмнелите си очи, вече с поглед на пророчица.
	— Злато! Със злато бил пълен замъкът му…
	— Не е грях да се притежава злато, дойке. Погледни всички тези подаръци, които ми е направил. Очарована съм от тях.
	— Не се залъгвай, дъще. Това злато е прокълнато. Правено е в реторти с магия. Един от пажовете, Енрико, онзи, дето свири тъй майсторски на тамбурин, ми каза, че в двореца в Тулуза — дворец, червен като кръвта — имало цяло крило, където било забранено да се отива. Човекът, който вардел входа, бил съвсем черен, досущ като дъната на моите котлета. Един ден, когато пазача го нямало, Енрико зърнал през открехнатата врата обширна зала, пълна със стъкленици, реторти и тръби. И всичко това свистяло и вряло! Изневиделица лумнал пламък и отекнал гръм. Енрико избягал.
	— Това хлапе има богато въображение, като всички южняци.
	— Уви, в гласа му се долавяше такава искреност и уплаха, че човек не би могъл да се заблуди. Ах, този мъж се е домогнал до могъщество и богатство с помощта на лукавия. Втори Жил дьо Рец — ето кой е граф дьо Пейрак. При това един Жил дьо Рец, който дори не е родом от Поату.
	— Не говори глупости! — сопна й се не на шега Анжелик. — Никой никога не е казал, че графът яде малки деца.
	— Примамвал жените — зашепна дойката — със странни песни. Устройвал в двореца си оргии. Изглежда, че тулузкият архиепископ го е разобличил публично от амвона заради скандалното му поведение и демоничните му занятия. И този неверник, който ми разказа вчера в кухнята всичко това, се смееше като луд и твърдеше, че след проповедта граф дьо Пейрак заповядал на своите хора хубавичко да напердашат пажовете и свитата на архиепископа, и то в самата катедрала. Можеш ли да си представиш подобни ужасии у нас? И откъде има цялото това злато, което притежава? Единственото му наследство са били дълговете и ипотекираните земи. Той не е от хората, дето се умилкват около краля, нито пък край големците. Говори се, че когато Гастон д’Орлеан, губернатор на Лангдок, отишъл в Тулуза, графът отказал да стори пред него поклон, уж било крайно изморително. А когато Негово Височество му казал, без да се сърди, че би могъл да му издейства благоволението на най-височайша особа, граф дьо Пейрак отговорил, че…
	Старата Фантин млъкна и се зае да забожда тук–там по някоя карфица в полата, макар тя да беше съвсем изрядна.
	— Отговорил какво?
	— Че дори ръката му да стане по-дълга, кракът му пак ще си е все толкова къс. Какво безочие!
	Анжелик се взираше в кръглото огледалце от несесера си и приглаждаше с пръст клепките си, грижливо почистени от прислужницата Маргьорит.
	— Значи е истина онова, което разправят — че бил куц? — каза тя, мъчейки се да придаде на гласа си безразличие.
	— Истина е, уви, газелке моя. Ах, Исусе! Ти, хубавицата!
	— Млъкни, дойке, изморяваш ме с въздишките си! Повикай Марго, за да ме среши, и не говори повече така за граф дьо Пейрак. Не забравяй, че занапред той ще бъде мой съпруг.


	Когато се спусна нощта, в двора запалиха факли. Музикантите бяха застанали на площадката пред входа на замъка и образуваха малък оркестър от две виоли, една лютня, една флейта и обой. Те тихо пригласяха на шумните разговори. Анжелик неочаквано пожела да извикат местния оркестър, под чиито звуци селяните танцуваха на обширната ливада в подножието на замъка. Слухът й не бе свикнал с новата, малко сладникава музика, предназначена за двора и за празненствата на накичените с дантели благородници. За последен път искаше да чуе сладките извивки на песните от Поату, дръзкия звук на кларнета, който отмерва глухото потропване на селските дървени обувки.
	Небето бе обсипано със звезди, ала позабулено от лека мъгла, която образуваше около луната златист ореол. Нямаха край подносите с ястия и бутилките хубаво вино. Някой поднесе на Анжелик панер с още топли хлебчета и остана пред нея, докато тя не вдигна поглед. Видя един висок младеж със скъпи светлосиви дрехи, каквито носят мелничарите. Сега, благодарение на доходния си занаят, той бе станал доста заможен. Косата му бе обилно напудрена, като косите на собствениците на замъци. Нагръдникът му и воланите под коленете бяха от фина батиста.
	— Ето го и Валантен, синът на мелничаря, който е дошъл да поднесе почитанията си на младоженката! — извика барон Арман.
	— Валантен — каза с усмивка Анжелик, — не съм те виждала откакто се върнах в нашия край. Още ли обикаляш със своята лодка да береш ангелика за нийолските монаси?
	Младежът стори дълбок поклон, ала не й отговори. Изчака тя да си вземе от хлебчетата, после вдигна панера от масата и тръгна да гощава останалите. Сетне се изгуби сред тълпата и нощта.
	„Ако всички тези хора млъкнат, бих чула сега крякането на жабите в блатата — мислеше си Анжелик. — Когато след години се върна тук, може би вече няма да е същото, защото тези земи ще бъдат пресушени.“
	— Опитайте това, непременно го опитайте — шепнеше на ухото й маркиз д’Андихос. Той й поднесе едно блюдо, непривлекателно на вид, ала с изискан аромат. — Това е рагу от зелени трюфели, госпожо, докарани съвсем пресни от Перигор. Трябва да знаете, че трюфелите са божествени, фантастични. Няма по-подходящо ястие, за да бъде подготвено тялото на една млада съпруга за ухажванията на нейния съпруг. Трюфелите сгряват плътта, разпалват кръвта и правят кожата по-податлива на ласки.
	— Така ли, не виждам необходимост да ги опитам тази вечер — рече студено Анжелик, като отблъсна сребърното блюдо. — Като имам предвид, че ще се срещна с мъжа си най-малко след няколко седмици…
	— Но вие трябва да се подготвите за тази среща, госпожо. Повярвайте ми, трюфелите са най-добрите приятели на брака. Вкусвате ли редовно от това превъзходно ястие, ще бъдете олицетворение на нежността през брачната си нощ.
	— В моя роден край — отвърна Анжелик, като го погледна право в лицето с лека усмивка — преди Коледа тъпчат гъските с копър, та да стане месото им по-вкусно за нощта, когато ще ги ядем печени…
	Полупиян, маркизът шумно се изсмя.
	— Ах, защо не съм аз този, който ще схруска тази гъсчица! — възкликна той и се наведе тъй близо до нея, че мустаците му погъделичкаха бузата й. — Нека Бог ме осъди на вечни мъки — добави той и се изправи с ръка на сърцето, — ако си позволя да изрека още нещо неприлично. Уви, вината не е изцяло моя, защото ме заблудиха. Когато приятелят ми Жофре дьо Пейрак ме помоли да се нагърбя с мисията на пълномощен съпруг, който обаче не е овластен да притежава пленителните права, аз го накарах да се закълне, че сте гърбава и кривогледа, ала за сетен път се убеждавам, че никога не го е било грижа да ми спестява мъките. Наистина ли не желаете трюфели?
	— Не, благодаря.
	— Тогава аз ще ги изям — каза той с жално изражение, което при всякакви други обстоятелства би развеселило младата жена, — макар че съм мним съпруг и при това ерген. Но се надявам, че природата ще бъде благосклонна и ще ми прати през тази празнична нощ някои дами или девойки, не тъй жестоки като вас.
	Тя се насили да се усмихне на безгрижните му шеги. Факлите излъчваха непоносима жега. Беше страшна задуха. Всичко живо пееше и пиеше. Въздухът тежко миришеше на сосове и вина.
	Анжелик прокара пръсти по слепоочията си: бяха влажни.
	„Но какво ми става? — помисли си тя. — Струва ми се, че внезапно ще избухна и гласно ще дам воля на омразата си. Защо? Татко е щастлив, омъжва ме едва ли не за принц. Лелите ликуват. Граф дьо Пейрак им е изпратил огромни огърлици от пиренейски кристали и всевъзможни дрънкулки. А самата аз защо се окайвам? В манастира винаги ни предупреждаваха да се пазим от романтичните блянове. Богат високопоставен съпруг не е ли първата цел за всяка благородна госпожица?“
	Анжелик се разтрепери досущ като капнал от умора кон. А всъщност изобщо не бе уморена. Това бе просто нервен изблик, бунт на цялото й същество, на тялото, което най-неочаквано й изневеряваше.
	„Нима се страхувам? Пак заради ужасяващите истории на дойката, на която дяволът й се привижда под път и над път. Защо да й вярвам? Винаги е преувеличавала. И Молин, и баща ми не скриха от мен, че граф дьо Пейрак е учен. Между този факт и някакви си въображаеми пъклени оргии все пак има известна разлика. Ако дойката наистина вярваше, че ще попадна в ръцете на подобно чудовище, тя нямаше да ме пусне да замина. Не, не се страхувам от това. А и не вярвам.“
	Маркиз д’Андихос, със салфетка под брадичката, вдигна високо в едната си ръка сочен трюфел, а в другата — чаша бордо. Той декламираше с леко пресипнал глас, като сегиз–тогиз хълцукаше доволно:
	— О, божествен трюфел, за влюбените благодат! Разлей във вените ми жизнерадостния устрем на любовта! За да милвам моята любима чак до зори…
	„Тъкмо това — помисли си внезапно Анжелик, — тъкмо това не мога да приема и никога не ще мога да понеса.“
	Пред нея изплува образът на отвратителен и ревнив благородник, комуто щеше да бъде предоставена като плячка. Сред тишината на нощите в далечния Лангдок непознатият мъж щеше да има всички права над нея. Тя можеше да зове, да крещи, да моли. Никой нямаше да дойде. Той я беше купил. Бяха му я подарили. И така ще бъде до края на живота й! Ето какво си мислят всички, без да го казват, ето какво си шушукат може би само в кухнята ратаите и слугините. Ето защо в очите на музикантите от Юга се чете някакво съжаление, както и в очите на красивия Енрико с къдравите коси, който така майсторски бие тамбурините. Ала лицемерието е по-голямо от състраданието. Само една принесена жертва и толкова много доволни хора! Златото и виното се леят на потоци. Има ли значение какво ще стане между техния господар и мен? Ах, кълна се, ръцете му никога не ще ме докоснат…
	Анжелик се изправи, завладяна от невъобразим гняв, почувствала се почти болна от усилията, които полагаше, за да се овладее. Сред общата глъчка не обърнаха внимание на това, че тя се оттегли.
	Когато съгледа домоуправителя, ангажиран от баща й в Нийор, някой си Клеман Тонел, тя го попита къде е ратаят Никола.
	— Пълни бутилките с вино, госпожо.
	Младата жена тръгна към хамбарите. Вървеше като лунатичка. Не знаеше защо й е Никола, но искаше да го види. След сцената в горичката Никола вече не вдигна очи към нея, ограничавайки се само да изпълнява задълженията си на прислужник с добросъвестност, примесена с нехайство. Намери го да точи от буретата вино в гарафите и каните, които час по час му донасяха ратайчета и пажове. Надянал бе жълтата ливрея със златни копчета и галуни, която господин дьо Сансе бе взел под наем за случая. Никола не само не изпитваше неудобство, а дори носеше ливреята си с известно достойнство. Щом зърна Анжелик, той се изправи и стори онзи дълбок поклон, на който в продължение на две денонощия управителят Клеман бе обучавал цялата прислуга в дома.
	— Търсих те, Никола.
	— Госпожо графиньо…
	Тя хвърли поглед към хлапетата, които чакаха с кани в ръце.
	— Остави някое момче да те замести за малко и ела с мен.
	Когато излязоха навън тя отново прокара ръка по челото си. Не, съвсем не знаеше какво се канеше да направи, но беше обзета от силна възбуда, към която се примесваха упойващите изпарения на локвите вино, разлети върху земята. Тя бутна вратата на съседния хамбар. И там се носеше тежкият дъх на вино. През тази нощ и там бяха пълнили бутилки. Сега буретата бяха празни, а хамбарът — пуст. Беше тъмно и топло.
	Анжелик постави дланите си върху мощната гръд на Никола. И внезапно се отпусна до него, разтърсвана от ридания.
	— Никола — стенеше тя, — приятелю мой, кажи ми, че не е вярно, че няма да ме отведат, че няма да ме дадат на него. Страхувам се, Никола. Притисни ме, притисни ме силно към себе си.
	— Госпожо графиньо…
	— Млъкни! — извика тя. — Ах, не бъди и ти зъл. — После добави с пресипнал и задавен от вълнение глас, който й се стори почти непознат: — Притисни ме, притисни ме силно! Само това искам от теб.
	Той като че ли се поколеба, сетне мускулестите му ръце на селски ратай се сключиха около тънката талия.
	Хамбарът бе тъмен. Топлите купчини слама излъчваха някакво тръпнещо напрежение, подобно на наближаваща буря. Анжелик, обезумяла, опиянена, притискаше чело о рамото на Никола. Отново усети полъха на първичното мъжко желание, ала сега го приемаше.
	— О, ти си добър — каза тя с въздишка. — Ти си мой приятел. Бих искала да ме любиш… Един-единствен път искам да бъда обичана от млад и красив мъж, разбираш ли?
	Тя обгърна с ръце врата му. Никола бе пил и дъхът му жарко ухаеше на вино.
	— Маркиза на Ангелите — рече той и въздъхна.
	— Обичай ме — прошепна тя и долепи устни до неговите. — Един-единствен път. После ще замина… Не искаш ли? Нима не ме обичаш вече?
	Той отвърна с глухо ръмжене и като я вдигна на ръце, залитна в мрака и се строполи ведно с нея върху купищата слама.
	Анжелик осъзнаваше всичко с изненадваща, странна яснота и същевременно сякаш бе недосегаема за дребните човешки вълнения. Току-що проникнала в един друг свят, тя сякаш се рееше над всичко, което бе досегашният й живот. Зашеметена от пълния мрак и от задухът в хамбара, от непознатите ласки, груби и вещи, тя най-вече се стараеше да превъзмогне своя свян, който въпреки нея самата се противеше. Жадуваше с цялата си воля всичко това да стане, и то час по-скоро, защото можеха да ги изненадат. Със стиснати зъби си повтаряше, че няма онзи другият да я обладае пръв. Това щеше да е нейната мъст, това щеше да бъде нейният отговор към златото, което си бе въобразило, че всичко се купува.
	Тя се подчиняваше на всяка дума на мъжа, който дишаше все по-ускорено; не се противеше, приемаше всичко от него, покорно разтваряше бедра под тялото му, което вече й тежеше…
	Внезапно лъчи на фенер осветиха хамбара и от вратата долетя ужасен женски вик. Никола с един скок се метна встрани. Анжелик видя как нечий огромен силует се втурна към ратая. Тя разпозна стария Гийом и се вкопчи в него с все сила. Никола вече чевръсто се бе покатерил върху гредите на покрива и отваряше прозорчето. Чу се как скочи навън и побягна.
	Жената на прага продължаваше да крещи неистово. Това бе леля Жана, която държеше бутилка в едната си длан, а другата притискаше към пълната си задъхана гръд.
	Анжелик пусна Гийом и се хвърли към нея. Заби нокти в ръката й.
	— Ще млъкнете ли, безумна старице? Нима държите да избухне скандал, маркиз д’Андихос да събере багажа си ведно с подаръците и обещанията? Край на пиренейските кристали и малките ви удобства. Млъкнете или ще запуша с юмрук беззъбата ви уста!
	От съседните хамбари заприиждаха любопитни селяни и слуги. Анжелик зърна дойката, а после и баща си, който, макар че беше доста пийнал и вървеше с несигурна походка, продължаваше да бди като добър домакин за нормалното протичане на празненството.
	— Вие ли, Жана, крещите като дама, гъделичкана от дявола?
	— Гъделичкана! — извика старата госпожица, която не можеше да си поеме дъх. — Ах, Арман, умирам!
	— И защо, мила моя?
	— Дойдох тук, за да налея малко вино, и в този хамбар видях… видях…
	— Леля Жана е видяла някакво животно — прекъсна я Анжелик, — змия или невестулка, тя сама не знае, ала наистина, лельо, няма причини да се вълнувате така. Ще направите по-добре, ако се върнете на масата и си пийнете чаша вино.
	— Да, точно така — потвърди баронът завалено. — Един път се опитвате да ни услужите, Жана, и разстройвате сума ти народ.
	„Не се е опитвала да услужи — помисли си Анжелик. — Тя ме е дебнала, тя ме е проследила. Откакто живее в замъка, седнала зад гоблена като паяк сред паяжината си, тя познава всички ни по-добре, отколкото самите ние се познаваме, усеща ни, разгадава ни. Проследила ме е и е накарала стария Гийом да й държи фенера.“
	Пръстите й бяха все още вкопчени в разплутата ръка на дебелата жена.
	— Разбрахте ли ме добре? — прошепна й Анжелик. — Никому нито думица преди да замина, инак, кълна ви се, ще ви отровя с предназначените за целта билки, които добре познавам.
	Леля Жана за последен път изхълца и отчаяно вдигна очи. Ала намекът за огърлицата я усмири повече от заплахата. Присвила устни, ала безмълвна, тя тръгна след брат си.
	Нечия корава ръка дръпна Анжелик назад. Старият Гийом рязко махна от косите и роклята й полепналите сламки. Девойката вдигна поглед към него, опитвайки се да отгатне изражението на брадясалото му лице.
	— Гийом — прошепна тя, — бих искала да разбереш…
	— Няма какво да разбирам, госпожо — отвърна той на немски тъй високомерно, сякаш й зашлеви плесник. — Стига ми това, което видях.
	Той размаха заканително юмрука си към нощта и измърмори някакви проклятия. А тя, с високо вдигната глава, се върна при пируващите. Щом седна на мястото си, Анжелик потърси с очи маркиз д’Андихос и откри, че той се е търколил до столчето и спи като праведник. Масата приличаше на църковен подиум с догарящи восъчни свещи. Някои от гостите си бяха отишли или спяха. Ала танците на ливадата продължаваха.
	С ледено изражение Анжелик продължи да изпълнява без усмивка задълженията си на сватбената гощавка. Раздразнението, поради това че не бе успяла да довърши замисленото, че не бе осъществила отмъщението, което си бе обещала, я измъчваше до дъното на душата й. Гняв и срам се бореха в сърцето й. Загубила бе стария Гийом. Монтлу я отхвърляше. Оставаше й само едно — да върви при куция си съпруг.


>>	3

	На идния ден четири карети и две тежки каруци поеха към Нийор. Анжелик с болка осъзнаваше, че това шествие от коне и кочияши, тези викове и това скърцане на колелета са в нейна чест. Толкова прахоляк се вдигна заради госпожица дьо Сансе, която никога не бе имала друга свита, освен стария наемник, въоръжен с пика, че това бе наистина нещо невъобразимо. Лакеи, слугини, музиканти бяха струпани в големите каруци ведно с багажа. Този кортеж от мургави сватбари се движеше по огрян от слънцето път сред нацъфтели овощни градини. Сподирян от смехове, песни, дрънкане на китари, той оставяше подире си ведно с миризмата на коне, стремежа към безгрижен живот.
	Децата на Юга се завръщаха в своя жарък край, ухаещ на вино и чесън.
	Сред тази весела компания единствен господин Клеман Тонел се държеше важно. Ангажиран извънредно за сватбените тържества, продължили цяла седмица, той бе помолил отначало да го върнат в Нийор, така че нямаше да има нужда от придружители. Ала още първата вечер домоуправителят отиде при Анжелик, за да й предложи услугите си било като домоуправител, било като камериер. Обясни й, че е бил на служба в Париж при знатни сеньори, чиито имена назова. Бил дошъл в Нийор, откъдето е родом, за да уреди наследството на баща си, местния месар, и през това време един прислужник, голям интригант, го изместил от службата при последните господари. Оттогава търсел почтени и знатни люде, на които да бъде полезен.
	Дискретен и интелигентен, Клеман бе спечелил благоразположението на прислужницата Маргьорит. Тя потвърди, че един нов, тъй изискан прислужник ще бъде приет с голямо удоволствие в двореца в Тулуза. Според нея, господин графът се обграждал с хора всякакви и от всякакъв цвят, негодни да направят и едно нещо както трябва. Всеки само се шляел по слънцето, а най-ленив бил безспорно домоуправителят, уж натоварен да ги ръководи — Алфонсо.
	И така, Анжелик ангажира метр Клеман. Без да осъзнава защо, нещо в него я смущаваше, ала му беше благодарна, че не говори като останалите, тоест няма онзи непоносим акцент, който вече я вбесяваше. В крайна сметка, именно този хладен, гъвкав и прекалено сервилен, до вчера непознат прислужник занапред щеше да представлява за нея родния й край.
	Щом отминаха Нийор, столицата на блатата с нейната масивна и черна, сякаш излята от желязо кула, екипажът на госпожа дьо Пейрак бързо се понесе към светлината. Почти незабелязано за себе си, Анжелик се сблъска с един съвсем необичаен пейзаж, без сенки, набразден от лозя надлъж и нашир. Когато заобиколиха Бордо, зелена царевица измести лозята. Недалеч от Беарн пътниците се отбиха в замъка на господин Антонен дьо Комон, маркиз дьо Пегилен, херцог дьо Лозюн.
	Анжелик се изненада и същевременно й стана забавно при вида на дребничкия мъж, чието изящество и духовитост според д’Андихос му били създали репутацията на „най-ухажваното момченце в двора“. Самият крал, който се опитвал да бъде сериозен, независимо от младостта си, не можел да устои на остроумните забележки на Пегилен, каращи го да избухва в смях дори посред кралския съвет. Сега Пегилен беше в своите владения, за да изкупва някакво безочие, спрямо господин Мазарини, надхвърлило всички граници. Не изглеждаше кой знае колко натъжен и разказваше хиляди историйки.
	Съвсем несвикнала с галантния жаргон, който бе тогава на почит сред придворните, Анжелик не проумяваше и половината от разказите му, ала престоят в дома му беше приятен и забавен, и тя се отпусна. Херцог дьо Лозюн изрази възторга си от нейната красота и й поднесе комплименти в стихове, които импровизира начаса.
	— Ах, приятели мои! — възкликна той. — Питам се дали Златният глас на кралството не ще загуби най-високата си нота?
	Така Анжелик за пръв път чу да се споменава за Златния глас на кралството.
	— Това е най-великият певец на Тулуза — бе обяснението. — След великите трубадури на средните векове, Лангдок не е познавал втори такъв! Вие ще го чуете, госпожо, и не може да не се поддадете на неговото обаяние…
	Анжелик прилежно се опитваше да не разочарова домакините с хладното си изражение. Всички тези хора бяха симпатични, понякога тривиални, но пък мили. Жежката мараня, керемидените покриви, листенцата на цъфналите ягоди бяха с цвета на бялото вино, а духовете бяха леки като него.
	Само дето колкото повече се доближаваха до целта, толкова по-голяма тежест лягаше на сърцето на Анжелик.
	Преди да влязат в Тулуза, се отбиха в едно от обиталищата на граф дьо Пейрак — белокаменен замък в стил Ренесанс. Анжелик се наслади на комфорта в една от залите, в която имаше басейн, застлан с мозайка. Едрата Марго се суетеше около господарката си. Тя се боеше да не би прахът и горещините по пътя да са направили още по-тъмен тена й, чиято матова топлота камериерката тайно не одобряваше. Намаза я с различни мазила и й заръча да лежи неподвижно на една кушетка, докато й правеше масаж, след който последва обезкосмяване. Анжелик не беше шокирана от този обичай, който, докато във всички градове още имаше римски бани, се практикуваше и от простолюдието. Сега го спазваха само девойките от висшето общество. Считаше се за неприлично някоя грандама да запази върху тялото си и най-малкия излишен мъх. Ала докато се престараваха да придадат на тялото й съвършенство, Анжелик неволно изпитваше едва ли не ужас.
	„Той няма да ме докосне — повтаряше си тя. — По-скоро ще се хвърля през прозореца.“
	Ала нищо не можеше да спре безумния вихър, който вече я бе увлякъл.
	На другата сутрин, болна от страх, тя за последен път се качи в каретата, която за броени часове щеше да я отведе в Тулуза. Маркиз д’Андихос седна до нея. Той ликуваше, тананикаше, бърбореше.
	Анжелик обаче не го слушаше. От няколко минути бе забелязала, че кочияшът задържа конете. На стотина крачки от екипажа тълпа от хора и конници бе преградила пътя. Когато каретата спря, се чуха песни и викове в такт с ритмичното биене на тамбурините.
	— Кълна се в Сен Северен! — възкликна маркизът и скочи от мястото си. — Струва ми се, че вашият съпруг идва да ни посрещне.
	— Вече?
	Анжелик усети, че пребледнява. Пажовете отвориха вратичките. Трябваше да слезе на пясъчния път, под безпощадното слънце. Небето бе тъмносиньо. Горещ полъх долиташе от пожълтелите царевични ниви, ширнали се наоколо. Пъстроцветната група, която танцуваше фарандола, все повече се приближаваше. Цял рояк дечурлига със странни костюми на червени и зелени ромбове шеметно се премяташе пред конете, чиито ездачи бяха нагласени с чудновати дрехи от розов сатен и обкичени с бели пера.
	— Принцовете на любовта, италианските артисти! — възбудено извика маркизът и разпери ръце: възторжен жест, опасен за съседите му. — Ах, Тулуза, Тулуза!…
	Тълпата се раздели. Появи се висок, нехайно поклащащ се силует на мъж, облечен в пурпурно кадифе, който се подпираше на абаносов бастун.
	Докато той се приближаваше с куцукане, в рамката на пищната черна перука се открояваше все по-ясно едно лице, толкова неприятно за гледане, колкото и походката. Два дълбоки белега, пресичащи слепоочието и лявата буза, държаха клепача полузатворен. Устните бяха плътни, лицето гладко обръснато, нещо, което не беше на мода и правеше още по-необичайна външността на това чудато плашило.
	„Това не е той — примоли се Анжелик. — Господи, помогни ми, дано не е той!“
	— Вашият съпруг, граф дьо Пейрак, госпожо! — произнесе до нея маркиз д’Андихос.
	Тя стори заучения реверанс, като доста го проточи. В уплахата си забелязваше смешни подробности: диамантените токи на обувките на графа, както и това, че токът на едната от тях е доста по-висок, за да смекчи куцането; чорапите с плисета и бродерия, помпозния костюм, шпагата, огромната бяла дантелена яка.
	Заговориха я, тя нещо отвърна. Думкането на тамбурините, примесено с гръмките звуци на тромпетите, бе оглушително. Когато Анжелик отново се озова в каретата, сноп рози и букети от теменуги паднаха в скута й.
	— Цветята или „върховните радости на живота“ — изрече нечий глас. — Те царуват над Тулуза.
	Анжелик си даде сметка, че вече не маркиз д’Андихос, а онзи, другият, седи до нея.
	За да не вижда ужасното му лице, тя се наведе към цветята.
	След малко изникна градът с множество стърчащи кули и червени камбанарии. Шествието пое по тесните улички, тези дълбоки и сенчести коридори от застинала пурпурна светлина.
	В двореца на граф дьо Пейрак преоблякоха Анжелик във великолепна рокля от бяло кадифе, гарнирана с бял сатен. Закопчалките бяха обсипани с диаманти. Докато довършваха тоалета, прислужничките й поднасяха ледени напитки. На обяд, сподиряно от тържествен камбанен звън, шествието се отправи към катедралата. Архиепископът очакваше младоженците в преддверието.
	След благословията, съгласно обичая на принцовете, Анжелик прекоси сама вътрешността на храма. Куцукащият благородник вървеше пред нея и внезапно тази висока червена фигура й се стори толкова нелепа под замъглените от тамян сводове, сякаш беше на самия Сатана.
	Изглежда, навън целият град празнуваше. Анжелик недоумяваше — толкова много шум заради едно чисто лично събитие, каквото бе нейната женитба с граф дьо Пейрак. Погледът й несъзнателно търсеше другаде зрелището, което караше тълпата така широко да се усмихва и да се радва на клоунските премятания. Ала очите на всички бяха обърнати към нея. Благородниците с огнени погледи и пищно облечените дами се кланяха пред нея.
	За да се върнат от храма в двореца, младоженците се качиха на два коня с великолепни покривала. Пътят покрай брега на Гарона беше застлан с цветя и конниците с розови дрехи, които маркиз д’Андихос бе нарекъл „принцове на любовта“, продължаваха да изсипват пълни кошници с рози.
	Вляво златисто блещукаше реката, от лодките долитаха високи приветствия.
	Анжелик осъзна, че се усмихва почти машинално. Небесната синева и уханието на стъпканите цветя я опияняваха. Изведнъж насмалко не извика. Малките пажове от свитата й, които бе сметнала отначало за маскирани, бяха тъмнолики. Внезапно осъзна, че имат наистина черна кожа. За първи път виждаше негри.
	Всичко, което Анжелик изживяваше, несъмнено бе някак нереално. Изпитваше ужасяваща самота, сякаш сънуваше объркан кошмар, за който може би на сутринта ще направи опит да си спомни.
	И през цялото време пред очите й се мяркаше огреният от яркото слънце обезобразен профил на мъжа, който се наричаше неин съпруг и когото навалицата възторжено приветстваше.
	По паважа звъннаха златни монети. С тях пажовете замеряха хората от тълпата, които се сборичкаха сред прахоляка.

	* * *

	Дълги бели маси бяха наредени под клонестите дървета в градините на двореца. От чучурите пред входа се лееше вино и уличните минувачи можеха да пият до насита. На самото празненство бяха поканени само знатни люде и буржоа.
	Пред Анжелик, която седеше между епископа и мъжа в червени одежди, едно по едно се изнизваха безброй блюда: печени крехки яребички, филе от патица, кървави пържоли от дивеч, пъдпъдъци на тиган, пъстърви, зайци, салати, агнешки чревца, гъши пастет. И десертите — праскови с каймак, всевъзможни сладка, меденки и какво ли още не — също бяха безчет, а пирамидите от плодове имаха височината на негърчетата, които ги поднасяха. Едно подир друго следваха вината във всички възможни нюанси, от най-тъмното бордо, та до най-светлия, златист оттенък.
	Анжелик зърна до чинията си нещо, наподобяващо малка златна вила. С този прибор си служеха повечето от присъстващите, като забождаха мръвките, за да ги поднесат към устата си. Тя понечи да последва примера им, ала на няколко пъти не сполучи и предпочете да борави с лъжицата, оставена на масата, защото явно бяха предположили, че Анжелик не умее да си служи с чудатия малък прибор, който всички наричаха „вилица“. Този глупав инцидент още повече засили притеснението й.
	Едва ли има нещо по-тягостно и непоносимо от увеселенията, в които сърцето не участва. Скована от страх и ненавист, Анжелик бе напълно изтощена от целия този шум и от това изобилие. Горда по природа, тя с нищо не се издаваше, усмихваше се и успяваше да каже на всекиго по някоя и друга ласкава дума. Благодарение на желязната дисциплина в обителта на урсулинките, Анжелик съумяваше въпреки умората да седи безупречно изправена и да се държи с достойнство. Само едно не успя да си наложи — да се обърне към граф дьо Пейрак, и като осъзнаваше напълно колко е странно това й държание, тя пренесе цялата си учтивост върху другия свой съсед, архиепископа. Този доста красив мъж бе в разцвета на своите четиридесет години. В маниерите му се долавяше някаква благост и светско изящество, ала от сините му очи лъхаше извънреден хлад. Единствено архиепископът сякаш не споделяше общото веселие.
	— Какво разхищение! Какво разхищение! — повтори той с въздишка, като се огледа наоколо. — Само като си помисля за всички сиромаси, които всеки ден се трупат пред вратата на епископията, за болните, оставени на произвола на съдбата, за децата от селата на неверниците, които не успяваме да изтръгнем от ереста поради липсата на пари, сърцето ми се облива в кръв. Занимавате ли се с богоугодни дела, дъще?
	— Току-що излизам от манастир, монсеньор. Ала за мен ще е цяло щастие да се посветя на милосърдие под вашите напътствия.
	Той я погледна проницателно и едва доловимо се усмихна, като самовлюбено вирна понапълнялата си брадичка.
	— Благодаря ви за покорството. Ала зная, че една млада господарка на голям дом има безброй задължения, изискващи цялото й време. Тъй че не ще ви откъсна от тях, преди вие самата да изразите подобно желание. Не е ли най-важна обаче за една жена задачата, на която тя би трябвало да посвети всичките си грижи, а именно — да извоюва благотворно влияние върху духа на своя съпруг? Това е напълно по силите на една любяща, ловка съпруга.
	Духовникът се наведе над нея и скъпоценните камъчета по епископския му кръст хвърлиха лилави мълнии в очите на Анжелик.
	— Една жена може всичко — повтори той, — ала между нас да си остане, госпожо, избрали сте си доста странен съпруг…
	„Как ли не, аз съм го избрала… — с ирония помисли тя. — Дали баща ми поне веднъж е зърнал този страшен палячо? Съмнявам се. Татко ме обичаше искрено. За нищо на света не би желал да ме направи нещастна. И ето: той ме виждаше богата, а пък аз самата се виждах обичана… Сестра Сент–Ан все ми повтаряше, че не бива да бъда романтична… Този архиепископ изглежда приятен човек. Да не би с хората от неговата свита да са се сбили пажовете на граф дьо Пейрак, и то в самата катедрала?…“
	Междувременно с настъпването на вечерта смазващата жега бе понамаляла. Скоро щяха да открият бала. От гърдите на Анжелик се отрони въздишка.
	„Ще танцувам до зори — каза си тя, — ала за нищо на света не ще приема да остана дори за миг насаме с него…“
	Тя нервно стрелна с очи съпруга си. Всеки път, щом зърнеше това белязано лице със святкащи като въглени зеници, направо й призляваше. Левият клепач, който бе затворен от зле зарасналата рана, придаваше на изражението на графа някаква зловеща ироничност.
	Отпуснат в тапицираното си кресло, той току-що бе захапал нещо като кафява пръчица. Един слуга донесе с маша горящ въглен, който доближи до върха на клечката.
	— Ах, графе, примерът, който давате, е за окайване! — възкликна архиепископът и смръщи вежди. — Смятам тютюна за пъклен десерт. Нищо, че го използват по лекарски съвет, уж за да прочистят мозъците си от насъбралата се течност. Аз въпреки всичко трудно бих оправдал употребата му, защото ми се струва, че подобни пациенти изпитват от тютюна нездрава наслада и доста често се извиняват с болестта, за да го смъркат за щяло и нещяло. Пушачите на лула обаче са изметът на нашите кръчми, където глупеят с часове благодарение на това прокълнато растение. За пръв път виждам благородник да пуши тютюн по този вулгарен начин.
	— Нямам лула и не смъркам тютюн. А го пуша така, както съм виждал да правят това някои диваци в Америка. Никой не може да ме обвини, че съм груб като мускетар или превзет като някой придворен господинчо…
	— Има ли два начина да се прави нещо, вие на всяка цена ще изнамерите трети — отбеляза начумерено архиепископът. — Ето например, в този миг забелязвам още една ваша особеност. Не слагате във виното си нито жабешки камък, нито парченце от рога на еднорог. А кой не знае, че няма по-сигурни предпазни мерки срещу отровата, която нечия неприятелска ръка би могла да сипе в чашата ви. Дори младата ви съпруга се съобрази с този благоразумен обичай. Двете вещества наистина променят цвета си при допир с отрова. Вие обаче никога не ги използвате. Нима се считате за неуязвим или… нямате врагове? — добави духовникът и Анжелик се смая от острия блясък на погледа му.
	— Не, монсеньор — отвърна граф дьо Пейрак, — смятам само, че най-добрият начин да се опазите от отровата е нищо да не слагате в чашата, а всичко да поемате през устата.
	— Какво искате да кажете?
	— Това, че всеки божи ден трябва да поглъщате по мъничко смъртоносна отрова.
	— И вие го правите? — извика архиепископът с искрен ужас.
	— От най-ранна възраст, монсеньор. Сигурно не знаете, че баща ми стана жертва на флорентинската отрова, макар че жабешкият камък, който слагаше в чашата си, имаше големината на гълъбово яйце. Моята майка, жена без предразсъдъци, потърсила истинския начин, за да предпази поне мен. От един роб, мавър от Нарбона, узнала как човек да се защити от отровата чрез самата отрова.
	— Във вашите разсъждения винаги има някакъв парадокс и това ме изпълва с тревога — угрижено произнесе архиепископът. — Човек би казал, че жадувате всичко да реформирате, а кой не знае какъв страхотен безпорядък причини и в църквата, и в кралството думата Реформа. Питам ви отново: защо практикувате този способ, без да сте сигурен в него, след като другите два са напълно изпитани? Разбира се, ако не сте се снабдили с фалшификати. Прекалено много шарлатани се навъдиха сред търговците на подобни предмети. Но един от моите монаси — Беше, който извънредно се е пристрастил към висшите науки и се занимава под мое покровителство с алхимия, ще ви набави напълно достоверни екземпляри.
	Граф дьо Пейрак леко се приведе, за да може да вижда архиепископа. При това движение гъстите му черни къдрици докоснаха ръката на Анжелик и тя се отдръпна инстинктивно. В същия миг забеляза, че съпругът й не носи перука и че буйната му коса е дар от природата.
	— Интересува ме — заяви графът, — как самият Беше си ги набавя. Като дете съм убивал стотици жаби. И не открих в мозъка на нито една от тях прословутия защитен камък. Колкото до еднорога, обиколил съм целия свят и стигнах до твърдото убеждение, че това е митично животно — сиреч, нещо, което не съществува.
	— Казаното се нуждае от потвърждение, господине. Нека отдадем дължимото на мистериите и не се домогваме да узнаем всичко.
	— За мен има само една мистерия — отчетливо промълви графът, — как мъж с вашия ум сериозно може да вярва на подобни… измишльотини…
	„Господи — помисли си Анжелик, — за пръв път чувам подобна наглост, отправена към духовник с толкова висок сан!“
	Тя се обръщаше ту към единия, ту към другия от двамата мъже, чиито погледи се бяха кръстосали. Пръв нейният съпруг изглежда забеляза колко е развълнувана. Отправи й усмивка, която странно разполови лицето му, ала откри снежнобели зъби.
	— Простете, госпожо, че спорим така във ваше присъствие. Монсеньорът и аз сме лични врагове.
	— Нямам врагове сред човеците! — възмутено извика архиепископът. — Защо забравяте милосърдието, което трябва да обитава сърцето на един Божи служител? Вие може и да ме мразите, ала не и аз. Когато ви гледам, изпитвам тревогата на пастира за заблудената овца. И ако не се вслушате в словата ми, ще съумея да отделя зърното от плявата!
	— Ах! — възкликна графът и злокобно се изсмя. — Та това е самият наследник на прословутия Фулк дьо Ньой, епископ и дясна ръка на ужасния Симон дьо Монфор, който издигна кладите на албигойците и превърна в пепелище изтънчената цивилизация на Аквитания! След цели четири века Лангдок оплаква своето разрушено великолепие и тръпне от разказите за тези чудовищни събития. Аз, потомък на най-древен тулузки род, в чиито вени тече кръвта на лигурите и вестготите, се вцепенявам от страх, когато ме погледнете с тези сини очи на северняк. Потомък на Фулк, издънка на другите варвари, които насадиха тук сектантството и нетърпимостта, ето какво се чете в очите ви!
	— Семейството ми е едно от най-старите в Лангдок! — извика архиепископът и се надигна от мястото си. Южняшкият му говор стана почти неразбираем за Анжелик. — Самият вие, нечуван безсрамнико, отлично сте осведомен, че половин Тулуза ми принадлежи по наследство! От векове владеем земи в този край.
	— Четири века! Само четири века, монсеньор! — възкликна Жофре дьо Пейрак и също се изправи. — Пристигнали сте тук с талигите на Симон дьо Монфор, ведно в опозорените кръстоносци. Нашественик. Човек от Севера! Човече от Севера, какво търсите на трапезата ми?!
	Ужасена, Анжелик се питаше дали двамата няма да се хванат за гушите, ала при последните думи на тулузкия граф всички гости весело се разсмяха. Усмивката на архиепископа обаче не беше съвсем искрена. Ала все пак, когато Жофре дьо Пейрак с лек поклон поиска прошка от свещеника, той благосклонно поднесе към устните му сановническия пръстен.
	Анжелик бе твърде озадачена, за да се присъедини към бурните изблици на околните. Думите, които двамата мъже си размениха преди миг, съвсем не бяха безобидни, ала е вярно, че за южняците смехът често става прелюдия към най-мрачни трагедии. У тях се долавяше същата пламенна екзалтация, чийто полъх Анжелик бе усетила в детството си, когато слушаше историите на дойката Фантин. Благодарение на това не се чувстваше вече чужденка сред тукашното импулсивно общество.
	— Пречи ли ви тютюневият дим, госпожо? — попита внезапно графът, който се наведе и направи опит да улови погледа й.
	Тя поклати глава в знак на отрицание. Изтънченият аромат на тютюна засилваше меланхолията й, напомняше й за стария Гийом, седнал пред огнището на голямата кухня в Монтлу. Старият Гийом, дойката, всичко, което бе тъй близко до сърцето й, изведнъж бе останало толкова далече.
	В градината засвириха цигулки. Макар и уморена до смърт, Анжелик охотно прие поканата на маркиз д’Андихос. Танцьорите се стекоха в големия, покрит с плочник двор, освежен от струите на фонтан. В манастира Анжелик бе научила доста от танците, които бяха на мода, и не изглеждаше не на място сред благородниците и дамите на тази светска провинция, повечето от които често и дълго бяха пребивавали в Париж. За първи път присъстваше на истински прием и тъкмо когато танците започнаха да й доставят удоволствие, стана някакво раздвижване. Двойките се разпръснаха под натиска на множеството, което се стичаше обратно към празничните маси. Танцьорите запротестираха, ала някой извика:
	— Той ще пее!
	Другите започнаха да повтарят:
	— Златният глас! Златният глас на кралството!


>>	4

	В същия миг нечия ръка лекичко докосна Анжелик по оголеното рамо.
	— Госпожо — пошушна й прислужницата Марго, — сега е моментът да се измъкнете. Господин графът ми заръча да ви заведа в малката къща на брега на Гарона, където ще прекарате нощта.
	— Но на мен не ми се тръгва! — възрази Анжелик. — Искам да чуя този тъй прехвален певец. Дори не съм го зърнала още.
	— Той ще пее за вас, госпожо, ще пее само за вас. Графът обеща — увери я Марго. — Ала сега паланкинът ви очаква.
	При тези думи тя загърна раменете на господарката си в наметката с капюшон, сетне й подаде маска от черно кадифе.
	— Закрийте лицето си — прошепна. — Така няма да ви познаят. Инак младежта като нищо ще хукне подире ви, за да ви съпроводи чак до там и да смути брачната ви нощ с дрънкане на тенджери.
	И слугинята тихо се изсмя, като прикри с длан устата си.
	— Тъй е прието в Тулуза — продължи тя. — Не успеят ли младоженците да избягат крадешком, налага им се или да се откупят с пълни кесии екю от тези демони, или да понасят тупурдията. Епископът и пазителите на реда напразно се опитват да премахнат този обичай… Затова най-добре ще е да напуснете тутакси града.
	Без да се суети, тя настани Анжелик в паланкина и двама ратаи я понесоха на раменете си. От мрака изникнаха неколцина конници и образуваха свита. След като прекоси лабиринта от улички, малобройната група пое през полята.
	Къщичката бе скромна на вид. Заобикаляха я китни градини, които се спускаха чак до реката. Щом стъпи на земята, Анжелик се изуми от тишината наоколо, нарушавана единствено от песента на щурците.
	Маргьорит, която бе пътувала зад гърба на единия от конниците, поведе господарката си към празната къща. С блеснали очи и усмивка на устните, прислужницата изпитваше видима наслада от цялата тази тайнственост.
	Анжелик се озова в стая с мозаечен под. Досами нишата с широкото ложе мъждукаше лампа, чиято светлина бе излишна, тъй като лунните лъчи проникваха чак до дъното на спалнята и придаваха снежен блясък на дантелените завивки.
	Маргьорит хвърли последен взискателен поглед на младата си господарка и като извади от торбата си някакъв флакон с тоалетна вода, се зае да почисти кожата й.
	— Оставете ме — сопна й се припряно Анжелик.
	— Госпожо, съпругът ви всеки миг ще дойде, трябва…
	— Нищо не трябва. Оставете ме на мира.
	— Добре, госпожо.
	И тя стори реверанс с думите:
	— Пожелавам на госпожата приятно да прекара нощта.
	— Оставете ме! — потрети гневно Анжелик.
	Тя остана сама, ядосана, че не е успяла да прикрие раздразнението си пред една прислужница. Но тъкмо към Маргьорит не изпитваше и капка симпатия. Притесняваше се от нейните уверени, ловки маниери и се опасяваше, че погледът на черните й очи е пълен с подигравка.
	Анжелик дълго седя неподвижно — до мига, в който мъртвата тишина в стаята стана непоносима.
	Страхът, приспан от възбудата и разговорите, се събуди отново. Тя стисна зъби.
	„Не се боя — рече си почти гласно, — знам какво трябва да направя. Ще умра, ала той не ще ме докосне!“
	Тя се доближи до остъклената врата, която водеше към терасата. Само в замъка Плеси бе виждала подобни елегантни балкони, дошли на мода благодарение на Ренесанса.
	Ложе с тапицерия от зелено кадифе сякаш я приканваше да седне и да се полюбува на величествения пейзаж.
	Скрита зад завоя на реката, Тулуза вече не се виждаше оттук. Навред само градини и бляскава водна шир, а още по-нататък царевични ниви и лозя се простираха пред погледа.
	Анжелик седна и опря чело в каменния парапет. Сложната прическа с перлените украси и фуркетите я измъчваше и тя направи опит да пусне косите си.
	„Защо тази глупачка не ме разреса и не ме съблече? Да не си въобразява, че това е работа на съпруга ми?“
	Но веднага тъжно се засмя на собствената си шега.
	„Майка Сент–Ан едва ли би пропуснала случая да ми дръпне едно кратко нравоучение относно покорството, с което жената е длъжна да изпълнява всички желания на съпруга си. А след думата всички тя винаги опулваше кръглите си като топчета очи и ние прихвахме, защото бяхме съвсем наясно какво има предвид. Само че аз не съм от хрисимите. Молин беше прав, когато ми каза, че не прекланям глава пред нещо, което не разбирам. Подчиних се, за да спася Монтлу. Какво повече биха могли да искат? Мината в Аржантиер е собственост на граф дьо Пейрак. Той и Молин ще продължат да въртят търговията си. А баща ми и занапред ще развъжда своите мулета, които все така ще пренасят испанското злато… Ако скоча от този балкон и се убия, нищо няма да се промени. Всеки е получил онова, което е желал…“
	Най-сетне й се удаде да освободи косите си. Те се разпиляха по голите й рамене и Анжелик тръсна глава както някога в детството си.
	В този миг й се стори, че долавя лек шум. Обърна се и едва сдържа ужасения си вик. Облегнат на рамката на остъклената врата, съпругът й я гледаше.

	* * *

	Графът бе свалил червените си дрехи и сега носеше лек панталон и тънка риза от скъпа батиста, върху нея елегантен къс елек от черно кадифе.
	Той се приближи с неравните си крачки и стори дълбок поклон.
	— Ще ми позволите ли да се присъединя към вас, госпожо?
	Тя безмълвно кимна. Той седна, облегна се на каменния парапет и като се загледа небрежно пред себе си, каза:
	— Преди векове, под същите тези звезди, дамите се качвали заедно с трубадурите върху крепостните стени на своите замъци, за да обсъждат изкуството на любовта. Дали сте чували за трубадурите от Лангдок, госпожо?
	Анжелик не беше подготвена за подобен разговор. Напрегната като струна, готова да се брани, тя едва чуто смотолеви:
	— Да, струва ми се… Така са наричали средновековните поети.
	— Поетите на любовта. Ланг д’ок*. Сладостен език. Тъй различен от грубия говор на Севера, известен като Ланг д’ойл. В Аквитания изучавали изкуството на любовта, защото, както много преди трубадурите е казал Овидий: „Любовта е изкуство, което може да се преподава и усъвършенства, щом се изучат законите му“. Интересували ли сте се вече от тази наука, госпожо?
	[* През Средновековието в Южна Франция думата „да“ се произнасяла „ок“, а в Северна „ойл“; ланг (от фр.) — език. — Б.пр.]
	Анжелик не знаеше какво да отговори. Бе твърде проницателна, за да не долови леката ирония в гласа му. Така, както бе зададен въпросът, всяко „да“ или „не“ би прозвучало еднакво смешно. Тя не беше свикнала с галантните светски шеги. Замаяна от толкова много събития, Анжелик сякаш бе загубила остротата на ума си, който инак сечеше като бръснач. Наместо отговор, тя само извърна глава и се загледа в потъналата в сън равнина.
	След малко усети, че мъжът се премести по-близо до нея, но дори не се помръдна.
	— Погледнете тук долу — продължи той, — в градината, онзи малък басейн със зелена вода, в който луната се гмурка като жабешки камък в чаша, пълна с мастика… Е, добре, тази вода има досущ цвета на очите ви, мила моя. Макар да съм обиколил света, никъде не съм срещал по-странни и по-привлекателни очи. Вижте и розите, които се вият като гирлянди по балкона. Цветът им е досущ като този на устните ви. Не, наистина за първи път виждам толкова розови… и толкова недостъпни устни. Колкото до сладостта им… сега ще преценя.
	Внезапно две ръце обгърнаха талията й. Анжелик усети как я претеглиха със сила, която не бе и подозирала у този висок и слаб мъж. Тя извика ужасено и се задърпа, обзета от отвращение. Той почти незабавно я пусна и се загледа в нея с усмивка:
	— Така си и мислех. Вдъхвам ви невъобразим страх. Предпочитате да се хвърлите от балкона, отколкото да ми принадлежите. Не е ли вярно?
	Тя го гледаше право в лицето с разтуптяно сърце. Графът стана — висок тъмен силует под лунното небе.
	— Не ще ви насилвам, клета малка девственице. Това не е по вкуса ми. Така значи, тласнаха ви съвсем неопитна в лапите на този хром чудак от Лангдок! Просто ужасно!
	Той се наведе и тя възненавидя подигравателната му усмивка.
	— Знайте, че съм притежавал много жени — и бели, и цветнокожи, ала никога не съм насилвал, нито подкупвал, която и да било от тях. Те сами идваха при мен. И вие ще дойдете някой ден, някоя вечер…
	— Никога!
	Отговорът бе спонтанен и категоричен, но не заличи усмивката върху странното мъжко лице.
	— Вие сте една малка дивачка, но това ми харесва. Лесната победа обезценява любовта, а трудната покачва стойността й. Това са думи на Андре льо Шаплен, магистър на любовното изкуство. Сбогом, хубавице моя, спете спокойно в голямото легло насаме с грациозното си тяло и с дивните малки гърди, които ще тъгуват за милувки. Сбогом!


	Когато на другия ден се събуди, Анжелик видя, че слънцето се е покачило високо в небето. Птичките в градинския гъсталак мълчаха, омаломощени от жегата.
	Анжелик вече не си спомняше как се е съблякла и как е заспала в това просторно ложе, чиито чаршафи с избродирани гербове ухаеха на теменужен парфюм. Плакала бе от умора и от яд, а може би и от самота. Сега, сутринта, се чувстваше по-ведра. Уверението, което бе получила от своя странен съпруг, че не ще я докосне пряко волята й, донякъде я бе успокоило.
	„Нима той си въобразява, че ще намеря за прекрасни късия му крак и обезобразеното му лице?…“
	Допадаше й възможността да съжителства мирно със съпруга си, като поддържа с него добри приятелски отношения. В крайна сметка, подобен живот сигурно нямаше да бъде лишен от очарование. Тулуза предлага толкова много развлечения!
	Маргьорит, дискретна и невъзмутима, дойде да я облече. В града Анжелик се върна по пладне. Клеман я уведоми, че господин графът му е наредил да предупреди госпожа графинята да не го чака за обяд, тъй като щял да работи в лабораторията си. Анжелик изпита облекчение. Уведомена бе също така, че съпругът й е ангажирал нейния покорен слуга за домоуправител. Клеман бил изключително доволен. Тукашните хора били шумни и мързеливи, ала сърдечни. Намирал дома за богат и щял да направи всичко, което зависи от него, за да бъдат доволни новите му господари.
	Тя благодари за кратката тирада, която бе същевременно и снизходителна, и сервилна. Доволна бе, че ще задържи този прислужник, чиито маниери коренно се различаваха от обноските на словоохотливия й антураж.
	През следващите дни Анжелик можа да установи, че дворецът на граф дьо Пейрак безспорно е най-посещаваният в града. Домакинът вземаше дейно участие във всички забавления. Високият мъж с неравна походка обикаляше гостите, за да се присъедини ту към една, ту към друга група, и Анжелик се изумяваше на оживлението, което той предизвикваше само с присъствието си.
	Тя постепенно свикваше с външността му, която вече не я отвращаваше. Без съмнение, мисълта за плътското подчинение, което му дължеше, бе допринесла много за нестихващата сила на омразата, както и на страха, който графът й бе вдъхнал.
	Сега, когато се бе успокоила по този въпрос, Анжелик неволно бе принудена да признае, че този мъж с огнено дар слово, с жизнерадостен и интересен нрав будеше по-скоро симпатия.
	Съпругът й се държеше с нея с подчертано безразличие — независимо че я отрупваше с щедро внимание, подобаващо на ранга й, той сякаш я отбягваше. Всяка сутрин, преди тя да заеме отреденото й почетно място на масата, графът й поднасяше своите почитания пред поне дузина гости: това й спестяваше оставането насаме с него, от което тя се боеше.
	Но не минаваше нито ден, без младата графиня да намери в стаята си подарък — украшение или бижу, нова рокля или мебел, та дори сладкиши или цветя. Всичко издаваше един съвършен вкус, един лукс, който я зашеметяваше, очароваше… и объркваше. Тя се чудеше как да засвидетелства на графа голямото удоволствие, което й доставяха подаръците. Всеки път, когато й се налагаше да го заговори, тя не се решаваше да вдигне поглед към обезобразеното му лице, изпитваше неудобство и се запъваше.
	Един ден намери на перваза на прозореца, до който обичаше да сяда, кутия от червен марокен с железен обков. Вътре лежеше най-великолепната диамантена огърлица, която Анжелик би могла да си представи.
	Цялата разтреперана, тя се любуваше на накита, като си казваше, че навярно и кралицата не притежава подобна красота, когато чу характерните стъпки на своя съпруг.
	Обзета от неудържим порив, тя изтича към него с блеснали очи.
	— Какво съвършенство! Как да ви благодаря, господине?
	Във възторга си тя прекалено бързо се насочи към него и едва не го блъсна. Бузата й се докосна до кадифения му елек и тутакси една желязна ръка я обгърна. Тя отскочи назад, като не успя да прикрие тръпката на ужас. Жофре дьо Пейрак мигом се отстрани и рече небрежно, с леко презрение в гласа:
	— Да ми благодарите? Защо… Не забравяйте, скъпа моя, че сте съпруга на граф дьо Пейрак, последен потомък на славните тулузки графове. Поради това сте длъжна да бъдете най-хубавата, най-елегантната. Занапред не се чувствайте длъжна да ми благодарите.
	Така нейните задължения бяха съвсем незначителни и Анжелик спокойно би могла да се смята за една от гостенките в двореца, по-свободна дори от останалите, и да разполага с времето си както намери за добре.
	Жофре дьо Пейрак не й напомняше, че е неин съпруг, освен в редки случаи — например, когато губернаторът или някой от високопоставените люде на Тулуза даваше бал и госпожа дьо Пейрак трябваше непременно да бъде най-красивата и да носи най-безценните накити в града.
	Тогава графът пристигаше ненадейно, сядаше до тоалетката и внимателно наблюдаваше как приготвят младата жена, като само с една дума насочваше сръчните ръце на Марго и на камериерките. Не му убягваше и най-малката подробност. Нямаше тайни за него, що се отнася до женските накити. Анжелик се смайваше от точните му забележки, от изисканата му загриженост. Тъй като и тя жадуваше да стане безукорна грандама, не пропускаше нито дума от напътствията му. В такива моменти забравяше омразата и страховете си.
	Ала една вечер, когато стоеше пред голямото огледало, ослепителна в роклята си от сатен с цвят на слонова кост, с висока, обсипана с перли якичка от дантела, Анжелик различи до себе си тъмния силует на граф дьо Пейрак и внезапно я налегна отчаяние, сякаш върху раменете й легна тежка, оловна наметка.
	„Какво значение имат богатството и луксът — помисли си тя, — пред тази зла участ: цял живот да бъдеш свързана със сакат и грозен съпруг!“
	Той веднага забеляза, че го е зърнала в огледалото, и рязко се отдръпна.
	— Какво ви става? Не се ли намирате красива?
	Тя погледна унило отражението си и покорно промълви:
	— Да, господине.
	— Ами тогава? Бихте могли поне да се усмихнете?
	И на Анжелик се стори, че той едва чуто въздъхна.
	През месеците, които последваха тази случка, младата графиня бе принудена да си даде сметка, че Жофре дьо Пейрак е много по-щедър на внимание и на комплименти към другите жени, отколкото към собствената си съпруга.
	Ухажванията му бяха непринудени, весели, изтънчени и дамите се домогваха до тях с явна охота.
	Държанието на госпожите бе „префинено“, каквото бе на мода сега в Париж.
	— Тук сме в Ге Савоар — резиденцията на Веселите науки — рече един ден графът на Анжелик. — Цялото някогашно изящество и добри маниери на Аквитания, следователно и на Франция, трябва да се възродят сред тези стени. Така Тулуза наскоро се запозна с прочутите Игри на цветята. Златната теменуга бе присъдена на един млад поет от Русийон. Съчинителите на рондо пристигат от всички краища на Франция, а дори и на света, за да се състезават под егидата на Клеманс Изор, сияйната вдъхновителка на някогашните трубадури. Затова не се плашете от всички тези непознати, които сноват из двореца. Ако те ви досаждат, можете да се оттеглите в къщичката на брега на Гарона.
	Но Анжелик нямаше желание да се усамотява. Лека–полека тя се поддаваше на чара на този пеещ живот. След като я бяха пренебрегвали, някои от дамите откриха, че е остроумна, и започнаха да я канят. Като виждаше колко успешни са приемите, устройвани от графа в този дом, който все пак беше и неин, младата жена с удоволствие започна да взема участие в подготовката им. Сновеше неуморно между кухните и градините, между мазето и тавана, сподиряна от трите негърчета, които я следваха по петите.
	Тя свикна със забавните им кръгли и черни личица. В Тулуза имаше много роби маври, тъй като пристанищата Ег–Морт и Нарбона се намираха на брега на Средиземно море, което по онова време представляваше просто едно голямо езеро за пиратски набези. Да отидеш по море от Нарбона до Марсилия беше истинска експедиция! Цяла Тулуза се смя на патилата на един гасконски благородник, който по време на воаяжа си бе пленен от арабските галери. Френският крал го бе откупил незабавно от султана на варварите, ала след завръщането в отечеството гасконецът бил доста изпосталял и не криел, че му е било твърде горещо при маврите.
	Единствен Куаси–Ба все още стряскаше Анжелик. Щом този мрачен колос с очи от бял емайл изникнеше пред нея, тя само дето не се отдръпваше назад. А всъщност Куаси–Ба изглеждаше добродушен. Не се отделяше от графа и именно той бе пазителят на дверите, водещи към разположените в дъното на двореца покои, където Жофре дьо Пейрак се оттегляше всяка вечер, а понякога и през деня.
	Анжелик не се съмняваше, че в тази недостъпна част от замъка се съхраняват стъклениците и ретортите, за които дойката бе разбрала от Енрико. Тя гореше от любопитство, ала не смееше дори да припари там. Един от посетителите на Ге Савоар бе този, който й даде възможност да открие в нова светлина загадъчната личност на своя съпруг.


>>	5

	Посетителят бе потънал в прах. Яздеше кон и идваше от Лион през Ним. Беше доста висок, около тридесет и пет годишен мъж. Започна на италиански, после премина на латински, който Анжелик почти не разбираше, и накрая заговори на немски език.
	Именно на немски — езикът, който й беше добре познат от детството, графът представи гостенина си на своята съпруга.
	— Професор Бернали от Женева ми оказва голямата чест да дойде да разговаряме лично по проблеми на науката, за които от дълги години поддържаме редовна кореспонденция.
	Чужденецът се поклони с чисто италианска галантност и заля Анжелик с порой от извинения. Навярно щял да досади с абстрактните си разсъждения и формули на пленителната дама, която се нуждаела от по-леки занимания.
	Донякъде от инат, донякъде от любопитство, Анжелик помоли за разрешение да присъства на разговора. Все пак, за да не прояви недискретност, тя седна чак до големия прозорец, който гледаше към двора.
	Беше зима, земята бе скована от сух студ, ала слънцето още не се беше скрило. От дворовете долиташе миризмата на мангалите, край които се топлеха ратаите.
	Анжелик бродираше и се вслушваше в думите на мъжете, които седяха един срещу друг до мъждукащия в камината слаб огън.
	Най-напред заговориха за съвършено непознати на Анжелик личности: за английския философ Бейкън, за французина Декарт, за френския инженер Блондел, от когото много се възмущаваха, тъй като се говорело, че смятал теориите на Галилей за безплодни парадокси.
	От всичко това накрая Анжелик разбра, че новопристигналият е страстен привърженик на този Декарт, когото съпругът й, тъкмо обратното, изобщо не одобрява. Заел своята любима небрежна поза в дълбокото тапицирано кресло, Жофре дьо Пейрак имаше мъничко по-сериозен вид, отколкото когато обсъждаше с дамите римите на някой сонет. Свободното му държание рязко се отличаваше от поведението на събеседника му, който седеше като статуя на самия ръб на стола си, изцяло погълнат от вълнението, предизвикано от разговора.
	— Вашият Декарт сигурно е гений — казваше графът. — Ала това не означава, че във всичко и за всичко има право.
	Италианецът се разпали.
	— Любопитен съм да узная какво слабо място сте му намерили. Хайде да видим! Ето един учен мъж, първият, който се противопостави чрез експерименталния си метод на схоластиката и на абстрактните и религиозни идеи. Вместо да съдим за нещата както преди, изхождайки от абсолютни принципи, занапред ще ги преценяваме след задълбочени изследвания и опити, за да извлечем едва после математическите закони. Това именно дължим на Декарт. Как вие, който твърдите, че притежавате реалистичен ум, тъй ценен от хората на Ренесанса, можете да се опълчвате срещу тази система?
	— Аз я приемам, повярвайте ми, приятелю. Убеден съм, че без Декарт науката не би успяла да изплува изпод пластовете глупост, където я бяха погребали през последните няколко века. Ала го упреквам в това, че не е бил достатъчно откровен спрямо собствения си гений. В неговите теории се срещат фрапантни грешки, но аз не желая да ви противореча, щом вие сте убеден в противното.
	— Дойдох от Женева през снегове и реки, за да приема вашето предизвикателство относно Декарт. Така че — слушам ви.
	— Да вземем като пример принципа за гравитацията, тоест, за взаимното привличане на телата и неговата последица — факта, че телата биват притегляни от земята. Декарт твърди, че когато две тела се сблъскат, едното може да задвижи другото само ако първото притежава по-голяма маса. Съгласно този принцип, ако една коркова топка се удари в чугунена, тя не ще успее да я отмести.
	— Това е съвсем очевидно. И позволете ми да спомена формулата на Декарт, че аритметичният сбор от величините в движение остава постоянен за различните части на Вселената.
	— Не! — извика Жофре дьо Пейрак и се изправи толкова рязко, че Анжелик изтръпна. — Не, тази очевидност е привидна и Декарт я е изследвал експериментално. За да открие заблудата си, достатъчно би било да изстреля с пистолет оловен куршум с тегло една унция в парцалена топка, по-тежка с две ливри. Щеше да се отмести топката.
	Бернали смаяно изгледа графа.
	— Признавам, че ме обърквате, но дали правилно сте избрали този пример? При стрелбата с пистолет може би се намесва един нов елемент?… Как да го нарека: натиск, сила?…
	— Той чисто и просто се нарича скорост. Ала този елемент не е свойствен само на стрелбата. Той е налице винаги, когато дадено тяло се премества в пространството. Онова, което Декарт нарича количество движение, представлява закон за скоростта, а не аритметичен сбор от двете неща.
	— А ако приемем, че законът на Декарт е неверен, кой е другият, който вие признавате?
	— Законът на Коперник за взаимното привличане на телата — това невидимо свойство, подобно на качеството на магнита, което не се поддава на измерване, ала не може и да се отрече.
	Закрил с ръка устата си, Бернали се умисли.
	— Разсъждавал съм много върху това и съм спорил със самия Декарт. Срещнахме се в Хага преди той да замине за Швеция, а там, уви, почина. И знаете ли какво ми отговори? Заяви, че трябвало да отхвърлим закона за привличането, защото в него имало „нещо окултно“ и го намирал априори за еретичен и подозрителен.
	Граф дьо Пейрак гръмко се разсмя.
	— Декарт бе страхливец и явно най-вече го е било грижа да не се лиши от пенсията, която му отпускаше Мазарини. Помнел е за несретника Галилей, който, за да се спаси от изтезанията на Инквизицията, се отказал от „еретичната“ си теория за движението на Земята, а впоследствие, преди да умре, изрекъл с въздишка: „И все пак тя се върти…“. Затова когато Декарт в своя трактат за Вселената донякъде възприема теорията на Коперник за движенията на небесните тела, всъщност се въздържа да потвърди движението на Земята. Ограничава се само с изявлението: „Земята не се движи, тя е увлечена от вихър“. Очарователна хипербола, нали?
	— Виждам, че не сте привърженик на горкия Декарт — отбеляза женевецът. — И все пак го считате за гений.
	— Ядосвам се на изключителните умове, когато проявяват малодушие. Декарт, за жалост, е имал грижата да оцелее и да осигури насъщния си, а него дължал единствено на великодушието на високопоставените. Ще добавя, че макар и гений на чистата математика, според мен той не е бил тъй силен в областта на динамиката и физиката. Опитите му, що се касае до падането на телата, ако изобщо ги е правил и са били достоверни, са в зачатъчно състояние. За да ги допълни, е трябвало да изтъкне един необичаен, ала според мен не невъзможен факт: въздухът не представлява пустота.
	— Какво искате да кажете? Ще ме подлудите с вашите парадокси!
	— Смятам, че въздухът, сред който се движим, е всъщност плътен елемент. За нас той е като водата за рибите: среда, притежаваща известна еластичност и устойчивост. С една дума — вещество, невидимо за очите, ала действително съществуващо.
	— Ще ме подлудите — повтори гостенинът.
	Той се изправи и се заразхожда развълнувано из стаята. После се закова на място, понечи да каже нещо, но само поклати глава и отново седна пред камината.
	— Бих се изкушил да ви сметна за луд — добави той, — ако нещо в мен не ме караше да ви вярвам. Вашата теория може би е венецът на моето проучване върху течностите в движение. О, никак не съжалявам, че предприех това опасно пътуване. То ми достави голямата радост да разговарям с един изтъкнат учен. Пазете се обаче, приятелю: щом моя милост, чиито думи далеч не са така дръзки като вашите, имам славата на еретик и бях принуден доброволно да се самозаточа в Швейцария, с вас какво ще стане?
	— Но аз не се опитвам да убеждавам никого, освен посветили се на науката умове, които биха могли да ме разберат — отвърна графът. — Нямам дори амбицията да напиша труд за своите занимания и да го издам. Отдавам се на науката с такава наслада, с каквато съчинявам стихове и песни в компанията на приятни дами. Спокоен съм в своя дворец в Тулуза. Кой би дошъл тук, за да се заяжда с мен?
	— Окото на властта е вездесъщо — отбеляза Бернали и се огледа неспокойно.
	В същия миг Анжелик долови някакъв лек шум. Стори й се, че завесата пред едната от вратите едва забележимо помръдна. Тя изпита тягостно чувство и от този момент вече разсеяно слушаше беседата на двамата мъже. Погледът й неволно се спираше върху лицето на Жофре дьо Пейрак. Здрачът на ранната зимна вечер изпълваше стаята и смекчаваше обезобразените черти на благородника. Черните му очи бяха пълни с плам, той изричаше с небрежна усмивка дори най-сериозните си мисли. В сърцето на Анжелик се прокрадна смут.
	Бернали се оттегли, за да се преоблече за вечеря. Анжелик пусна пердето на прозореца. Прислужниците поставиха на масата свещници и разпалиха тлеещия огън. Жофре дьо Пейрак стана от креслото и се доближи до нишата, където бе седнала съпругата му.
	— Много сте мълчалива, мила моя. Впрочем, това е нещо обичайно за вас. Не ви ли отегчиха нашите приказки?
	— Не, напротив, заинтригувана съм — отвърна Анжелик след кратко мълчание и за пръв път погледът й не се изплъзна от погледа на съпруга й. — Не твърдя, че разбрах всичко, но ще ви призная: тези спорове ми допадат повече от дискусиите за поезията на дамите и на техните пажове.
	Жофре дьо Пейрак се приведе и се вгледа внимателно в Анжелик.
	— Вие сте една странна малка женичка. Изглежда започвате да се опитомявате, ала не преставате да ме смайвате. Опитах какво ли не, за да прелъстя жената, която желая, ала никога не ми беше хрумвало да използвам и математиката в своята игра.
	Анжелик не успя да възпре усмивката си и страните й пламнаха. Леко смутена, тя сведе очи към ръкоделието си и за да смени темата на разговора, попита:
	— Значи вие се занимавате с физически опити в тайнствената си лаборатория, която тъй ревностно охранява Куаси–Ба?
	— И да, и не. Имам някои измерителни уреди, но се занимавам в лабораторията главно с химически изследвания на металите, да речем, на златото и среброто.
	— Алхимия — развълнувано произнесе Анжелик и видението на замъка на Жил дьо Рец тутакси изплува пред очите й. — Защо златото и среброто не ви излизат от ума? — с внезапна жар попита тя. — Човек би казал, че ги търсите навред, не само в своята лаборатория, ала и в Испания, и в Англия, та дори и в нашия малък оловен рудник в Поату… А Молин ми каза, че притежавате и златна мина в Пиренеите. Защо ви е толкова злато?…
	— Много злато и сребро са нужни, за да бъде човек свободен, госпожо. Чуйте какво казва Андре льо Шаплен като мото на ръкописа си „Изкуството да обичаш“: „За да се занимаваш с любов, не трябва да имаш материални грижи!“.
	— Не си въобразявайте, че ще ме спечелите с подаръци и пари — рече Анжелик и отново се затвори в себе си.
	— Нищо не си въобразявам, скъпа. Чакам ви. Въздишам. „Всеки влюбен трябва да бледнее в присъствието на своята възлюблена“. И аз бледнея. Може би намирате, че не съм достатъчно блед? Зная, че горещо се препоръчва на трубадурите да коленичат пред дамата на сърцето си, ала това движение трудно се удава на моя крак. Извинете ме! Но бъдете сигурна, че ведно с божествения поет Бернар дьо Вантадур бих могъл да възкликна: „Любовните терзания, на които ме подлага хубавицата, чийто покорен роб съм аз, ще бъдат причина за смъртта ми!“ Умирам, госпожо!
	Анжелик поклати укорително глава и се разсмя.
	— Не ви вярвам. Нямате вид на умиращ… Усамотявате се в лабораторията си или обикаляте дворците на префинените тулузки дами, за да ги напътствате в поетичните им творения.
	— Нима ви липсвам, госпожо?
	Тя се поколеба с усмивка на устните — искаше й се да запази шеговития светски тон.
	— Липсват ми развлечения, а именно вие сте олицетворение на Развлечението и Разнообразието.
	Анжелик отново се зае да бродира. Вече не знаеше дали я привлича, или плаши изражението, с което понякога я гледаше Жофре дьо Пейрак при тези забавни словесни игри, които светският живот многократно им предоставяше. Той внезапно спираше да я провокира с шегите си и сред настъпилата тишина Анжелик сякаш се поддаваше на някаква странна власт, която я обгръщаше и изгаряше. Имаше чувството, че дрехите й изчезват, малките й гърди напираха под дантеления корсаж, изпитваше желание да затвори очи…
	„Възползва се от това, че е приспал недоверието ми, за да ме омагьоса“ — рече си тази вечер тя в миг на сладостна уплаха.
	Жофре дьо Пейрак привличаше жените. Анжелик не би могла да отрече този факт, който отначало я смайваше, ала сега вече ставаше разбираем. От вниманието й не беше се изплъзнало вълнението на красивите й приятелки, които се разтреперваха само щом чуеха да приближават по коридора неравните стъпки на хромия благородник. Достатъчно беше той да се появи и цялата дамска компания изпадаше в някаква странна трескавост. Графът умееше да разговаря с жените. Намираше хапливи и нежни слова, владееше тайната да изрази с думи онова, което създава впечатлението, че си отличена сред всички останали. Самата Анжелик леко настръхваше от неговия ласкав глас. Прималяваше й при спомена за поверителния разговор с дойката Фантин: „Той примамва младите жени със странни песни…“.
	Когато Бернали се появи отново, Анжелик стана, за да го посрещне. Тя докосна граф дьо Пейрак и неволно съжали, че той не протегна ръка да я прегърне през кръста.


>>	6

	Истеричен смях отекна в пустата галерия. Анжелик спря и се огледа. Смехът продължаваше, достигаше най-остри нотки, сетне падаше ниско като ридание, за да се извиси отново. Смееше се жена. Анжелик не я виждаше. Това крило на двореца, където случайно се бе озовала през жаркия следобед, обикновено бе тихо. Още при първите жеги месец април бе изпълнил с леност и нега двореца Ге Савоар. Пажовете дремеха по стълбите. Анжелик, която не обичаше да спи следобед, бе решила да обходи новия си дом — все още не познаваше всичките му кътчета. Стълбите, залите, галериите, пресечени тук–там от лоджии, бяха безброй. През прозорците се виждаше градът. Между високите ажурни камбанарии прозираше лазурът на небето, край бреговете на Гарона се простираха обширните червеникави кейове.
	Всичко спеше. Дългите поли на Анжелик шумоляха по плочника като есенни листа.
	Този пронизителен смях бе избухнал внезапно. Анжелик зърна в дъното на галерията една полуотворена врата. Чу се плисък на вода и кикотът рязко секна.
	— Сега, след като се успокоихте, ще ви изслушам.
	Това бе гласът на Жофре дьо Пейрак.
	Анжелик се доближи съвсем тихо до вратата и надникна през процепа. Съпругът й бе седнал. Виждаше се само облегалката на креслото и ръката на Жофре дьо Пейрак, в която димеше една от онези кафяви пръчици, наричани пури.
	На плочника пред него, сред локва вода бе коленичила една изключително красива жена, която Анжелик виждаше за първи път. Непознатата бе облечена със скъпа черна рокля и очевидно бе цялата мокра. Празното бронзово ведро до нея свидетелстваше за какво бе послужила ледената вода, предназначена за изстудяване на бутилки с изтънчени вина.
	Жената, чиито дълги черни коси бяха полепнали по слепоочията, смаяно гледаше омачканите дантели на ръкавите около китките си.
	— Към мен ли? — извика тя със задавен глас. — Към мен ли се отнасяте така?
	— Наложително бе, красавице — отвърна й Жофре със снизходителен укор. — Не можех да ви позволя да продължите така да се унижавате пред мен. Никога не бихте ми го простили. Хайде, станете, Карменчита. В тази жега дрехите ви ще изсъхнат бързо. Седнете тук, срещу мен.
	Жената с мъка се изправи. Тя беше висока и се отличаваше с разточителната хубост, прославена в картините на Рембранд и Рубенс.
	Непознатата се настани в посоченото й кресло. Гледаше право пред себе си с безумен поглед.
	— Но какво има? — рече графът и Анжелик потрепери при този глас, който сам по себе си притежаваше чар, убягнал й досега. — Нека разсъдим заедно, Карменчита. Напуснахте Тулуза преди повече от година, за да заминете за Париж със съпруга си, чийто висок пост за вас бе залог за бляскав живот. Отидохте толкова далеч в неблагодарността си към малкото ни провинциално общество, че нито веднъж не пратихте вест. И изведнъж се втурвате в Ге Савоар, крещите, настоявате… Какво искате?
	— Любов! — отвърна тя с дрезгав и задъхан глас. — Не мога да живея без теб. Ах, не ме прекъсвай! Нямаш представа как се измъчих през тази дълга година. Да, аз си въобразявах, че Париж ще утоли изцяло ненаситната ми жажда за развлечения и наслади, но насред най-прекрасните дворцови празненства ме обземаше отегчение. Спомнях си за Тулуза, за розовия дворец Ге Савоар. Улавях се как говоря за него с блеснали очи и хората ми се подиграват. Имах любовници, но грубостта им ме отвращаваше. Тогава разбрах: липсваше ми ти. Нощем дълго лежах будна и виждах теб, виждах очите ти, озарени от пламъка на камината, твоите бели ръце…
	— И грациозната ми походка — каза той със смях.
	Стана и се доближи до нея, като нарочно куцаше по-силно от обикновено. Жената го погледна.
	— Не се опитвай да ме отблъснеш, подценявайки себе си. Куцането ти, твоите белези от рани — какво може да бъде всичко това за жените, които си обичал, в сравнение с полученото от теб?
	Тя простря ръце към него.
	— Сладострастие, ето какво им даваш ти. Преди да те срещна, бях студена. Ти запали в мен опустошителен огън.
	Сърцето на Анжелик биеше до пръсване. Тя се страхуваше, без да знае от какво — може би се боеше, че съпругът й ще докосне това прекрасно златисто рамо, предложено така безсрамно.
	Ала графът се бе подпрял на масата и пушеше с невъзмутимо изражение. Бе се обърнал в профил към нея и обезобразената страна на лицето му не се виждаше. Внезапно Анжелик разбра с изненада, че открива пред себе си съвсем друг човек, чиито чисти, мъжествени черти ясно се открояваха на фона на гъстата смолисточерна коса.
	— Прекалено сладострастните хора не умеят истински да обичат — рече той и нехайно изпусна синьо кълбенце дим. — Спомни си предписанията на куртоазната любов, научени от теб в двореца Ге Савоар. Върни се в Париж, Карменчита, тъкмо той е убежище за хора като теб.
	— Ако ме изгониш, ще се оттегля в манастир. Впрочем, и моят съпруг иска да ме заточи там.
	— Прекрасна идея, скъпа. Чувам, че в столицата набожността била на мода и там основавали множество благочестиви убежища. Нима кралица Ана Австрийска не купи наскоро прекрасната обител „Вал дьо Грас“, за да настани там бенедиктинките, пък и „Визитасион“ в Шайо се ползва с висок престиж.
	Очите на Карменчита гневно заискриха.
	— И това е всичко, което можеш да ми кажеш? Готова съм да се погреба в манастир, а ти дори не се трогваш!
	— Почти не съм способен да изпитвам състрадание. Ако някой е за окайване в цялата тази история, това е съпругът ти, херцог дьо Меркур, който бе тъй неблагоразумен да те доведе от Мадрид. И повече не ме намесвай в своето вулканично съществувание, Карменчита. Отново ще те подсетя за правилата на галантната любов: „Влюбеният не бива да има повече от една възлюблена“. И още нещо: „Новата обич прокужда старата“.
	— За мен ли говориш, или за себе си? — попита тя. Черният цвят на косите и дрехите придаваше мраморна белота на пребледнялото й лице. — Нима говориш така заради онази жена, твоята съпруга? Смятах, че този брак бе осъществен, за да задоволи алчността ти. Някаква история за земя, нали така ми каза? Значи нея си избрал за своя възлюблена?… О, не се съмнявам, че в твоите ръце тя ще бъде забележителна ученичка. Възможно ли е тъкмо ти да се влюбиш в момиче от Севера?
	— Не от Севера, а от Поату. Познавам Поату, неведнъж съм ходил там — хубав край, бивше владение на кралство Аквитания. Селяните говорят на наречие, близко до нашия лангдок, пък и Анжелик има тен на южнячка.
	— Разбрах, ти не ме обичаш вече! — извика внезапно жената. — Познавам те по-добре, отколкото си мислиш.
	Тя се хвърли на колене пред Жофре дьо Пейрак и се вкопчи в елека му.
	— Все още не е късно. Обичай ме. Вземи ме. Вземи ме!
	Анжелик не можеше да слуша повече и избяга. Тичешком прекоси галерията, после слезе по витата стълба на кулата. На долните стъпала налетя на Куаси–Ба, който свиреше на китара и тихо тананикаше с мекия си кадифен глас някаква песен от своя роден край. Той я посрещна с широка усмивка и поздрави на завален френски:
	— Добър ден, госпожо.
	Тя не отвърна и продължи да тича. Дворецът се беше пробудил. В големия салон вече се бяха събрали няколко дами с дъсчици за писане в ръка и пиеха освежителни напитки. Една от тях я повика:
	— Анжелик, скъпа! Бихте ли ни намерили вашия съпруг? В тая жега нашата „фантазия“* работи твърде вяло, за да можем да дискутираме…
	[* Езикът на „префинените“ от XVII век. — Б.а.]
	Анжелик не спря, ала намери сили да се усмихне на бъбривките.
	— Говорете си! Дискутирайте! След малко ще се присъединя към вас.
	Най-сетне тя стигна до своята стая и се хвърли на леглото. „Това е вече прекалено!“ — повтаряше си. Лека–полека обаче бе принудена да признае, че сама не знае защо е толкова разстроена. Тъй или иначе, това бе непоносимо. Така не можеше да продължава.
	Анжелик яростно захапа дантелената си кърпичка и мрачно се огледа наоколо. Прекалено много любов, ето какво я вбесяваше. Всички говореха за любов, обсъждаха любовта в този дворец, в този град, където архиепископът мяташе мълнии от амвона и с гръмлив глас обричаше на пъклен огън (поради липсата на кладите на Инквизицията) прокълнатата плът на развратниците и свободомислещите, както и на техните метреси с всичките им бижута и богати тоалети. Проповеди, които визираха най-вече Ге Савоар.
	Ге Савоар — весели науки! Какво ли означаваше това? Весели науки? Нежни познания? Тази тайна разпалваше огън в хубавите очи, караше красивите гърди да дишат учестено, вдъхновяваше поетите, увличаше музикантите. И маестрото на този нежен и безумен балет беше сакатият, ту подигравателен, ту сантиментален магьосник, покорил Тулуза със своето богатство и развлечения! Никога след епохата на трубадурите Тулуза не бе виждала подобен размах, подобен триумф. Тя се беше отърсила от гнета на Севера и отново откриваше истинското си предназначение…
	— О, колко го мразя, ненавиждам го! — извика Анжелик и тропна с крак.
	Тя силно разлюля позлатеното звънче и когато Маргьорит влезе, Анжелик й нареди да приготви всичко за нейното незабавно заминаване за малката къща на брега на Гарона.


	Нощта се беше спуснала вече. Анжелик дълго стоя на балкона на своята стая. Постепенно спокойствието на речния пейзаж уталожи силната й възбуда.
	Тази вечер тя не беше способна да остане в Тулуза, да се разхожда с карета по булевард Фериа, за да слуша певците, а сетне достолепно да изиграе ролята си на домакиня на празничната вечеря, която граф дьо Пейрак възнамеряваше да даде в градините, на светлината на венециански фенери. Очакваше съпругът й почти насила да я върне, за да посрещат гостите, ала от града не дойде вестоносец, който да повика бегълката. Така тя реши, че не се нуждаят от нея. Не бе нужна никому тук. Беше чужденка.
	Когато разбра, че Маргьорит е разочарована, загдето не ще присъства на градинското увеселение, Анжелик я изпрати обратно в двореца, като задържа при себе си само една млада камериерка и няколко души пазачи — предградието на Тулуза, където благородниците строяха своите вили, не бе защитено от крадците и испанските дезертьори.
	Останала сама, Анжелик се помъчи да се съсредоточи и разбере какво става в сърцето й. Тя опря чело о каменния парапет и тъжно си помисли:
	„Никога няма да проумея любовта“.


>>	7

	Накрая, уморена и отегчена Анжелик вече се накани да се прибере в стаята си, когато под прозорците се чуха звуци на китара. Тя се наведе, но не успя да различи никого в черната сянка на дърветата.
	„Дали не е Енрико. Толкова е мил! Решил е да ме поразсее…“
	Но ето че невидимият музикант запя. Ниският му мъжествен глас не беше гласът на пажа.
	Още при първите звуци сърцето на младата жена замря. Този ту звучен, ту плътен тембър със съвършена дикция се отличаваше с красота, каквато рядко притежаваха гласовете на галантните любители певци, изпълващи Тулуза с идването на нощта. В Лангдок не липсваха красиви гласове. Мелодията се раждаше спонтанно от устните, навикнали да се смеят и да декламират. Ала този път майсторството на изпълнението беше безспорно. Градината бе завладяна от магическите звуци, от чиято сила сякаш потрепваше луната. Мъжът пееше някаква тъжна песен на старинния местен език, чиято изтънченост граф дьо Пейрак тъй често бе възхвалявал. Певецът подчертаваше всеки нюанс. Анжелик не разбираше всички думи, но една се повтаряше непрекъснато: _аморе, аморе!_
	Любов!
	Изпълнена с внезапна увереност, Анжелик си каза: „Това е той, последният трубадур. Златният глас на кралството!“
	За пръв път чуваше нещо подобно. Някои й бяха казвали:
	— О, да бяхте чули Златния глас на кралството. Той вече не пее. Кога ли ще пропее отново?
	И я поглеждаха лукаво, окайвайки я, че не познава тази местна знаменитост.
	„На човек му стига да го чуе веднъж и вече спокойно може да умре!“ — казваше госпожа Обертре, съпругата на главния капитул на града, твърде екзалтирана за своите петдесет години.
	„Той е! Той е! — рече си отново Анжелик. — Как ли се е озовал тук? Нима е дошъл заради мен?“
	Тя зърна отражението си в голямото огледало в спалнята. Сложила бе ръка на гърдите си, в очите й се четеше вълнение. Присмя се на самата себе си: „Ама че съм смешна! Сигурно Андихос или някой друг обожател ми е изпратил певец, комуто е платил, за да ми направи серенада“.
	Ала въпреки това тя отвори вратата. Притисна ръце към гърдите си, за да успокои биенето на сърцето си, после безшумно прекоси преддверието и по бялата мраморна стълба слезе в градината. Дали най-после щеше да започне животът на Анжелик дьо Сансе дьо Монтлу, графиня дьо Пейрак? Защото любовта е животът.
	Гласът идваше от беседката до брега, където бе статуята на богинята Помона. Когато младата жена се приближи, певецът замълча, но продължи леко да докосва струните на своята китара.
	Тази вечер луната не бе пълна. Приличаше на златен кестен. Ала светлината й бе достатъчна, за да озари градината, и Анжелик различи в беседката черния силует на мъж, който бе седнал пред статуята.
	Непознатият също я видя, но не се помръдна.
	„Негър е“ — помисли си с разочарование Анжелик.
	Скоро обаче забеляза, че се е излъгала. Непознатият носеше маска от кадифе, но ръцете му бяха тъй бели, че не оставяха капка съмнение към коя раса принадлежи. Шалче от черен сатен, вързано по италианската мода на тила, скриваше косите му. Доколкото можеше да се прецени в тъмнината, леко износеният му костюм бе някаква странна смесица между облеклото на комедиант и на прислужник. Големите му обувки от боброва кожа бяха от онези, които предпочитат да носят каруцарите и амбулантните търговци — хората, прекарващи дълго време на крак. Ала под ръкавите на горната му дреха надничаха дантели.
	— Чудесно пеете — каза Анжелик, като видя, че той продължава да стои неподвижно, — ала съм любопитна да узная името на човека, който ви е изпратил.
	— Никой не ме е изпращал, госпожо. Дойдох тук, защото знаех, че тази малка къща е подслонила една от най-красивите жени на Тулуза.
	Мъжът говореше прекалено бавно и ниско, сякаш се боеше да не го чуят.
	— Пристигнах в Тулуза тази вечер и отидох в двореца Ге Савоар, където се бяха събрали весели хора, за да чуят песните ми. Ала когато узнах, че не сте там, реших аз да дойда при вас, защото в нашата провинция се носят легенди за вашата красота и отдавна жадувам да ви срещна.
	— Вие също се радвате на голяма известност. Нали вас наричат Златния глас на кралството?
	— Да, госпожо. Аз съм ваш покорен слуга.
	Анжелик седна на мраморната пейка, която опасваше вътрешността на беседката. Цветчетата на увивните растения пръскаха наоколо упойващ аромат.
	— Изпейте ми още нещо — помоли тя.
	Топлият глас се извиси отново, този път обаче по-нежен и сякаш приглушен. Не беше вече песен, изпълнена с призив, а песен нежност, близост, признание.
	— Госпожо — промълви певецът, който прекъсна изпълнението си, — простете ми за дързостта. Бих искал да преведа на френски един рефрен, вдъхновен от очарованието на вашите очи.
	Анжелик кимна.
	Загубила бе представа за времето. Вече нищо нямаше значение. Нощта им принадлежеше.
	Прелюдията бе доста дълга, той сякаш налучкваше мелодията, после въздъхна дълбоко и запя:
P>
	Очите й зелени имат
	цвета на океана.
	Вълните им огромни
	се сключиха над мен.
	И ето — след това
	крушение на любовта
	аз лутам се из дълбините
	на нейното сърце.
P$
	Анжелик бе затворила очи. Не толкова пламенните слова, колкото самият глас пораждаше у нея една неизпитана досега наслада.
P>
	Отвори ли очи,
	звездите се оглеждат в тях
	като в бистрите води
	на пролетните езера.
P$
	„Сега би трябвало да дойде любовта, защото този миг никога вече няма да се повтори. Не е възможно два пъти да се изживее. Пък и е досущ като в любовните истории, които си разказвахме в манастира.“
	Гласът бе замлъкнал. Непознатият седна до Анжелик. По това колко уверено той я привлече към себе си, по властната нежност, с която повдигна брадичката й, Анжелик инстинктивно разпозна опитния любовник, пленил навярно доста женски сърца. Тя изпита леко съжаление, ала щом устните на певеца докоснаха нейните, светът наоколо шеметно се завъртя. Нямаше представа, че мъжките устни могат да имат свежестта на разцъфнали листенца, да бъдат толкова омайващо нежни. Те сякаш още тръпнеха от чаровните думи на песента и тази вълшебна сила завъртя Анжелик като вихрушка, в която мислите й се губеха.
	„Не бива да правя това… Не е хубаво!… Ако Жофре ме изненада…“
	После всичко изчезна. Устните на мъжа открехнаха нейните. Жарката целувка я изпълни с неземно блаженство, което се разля по вените й. Затворила очи, Анжелик й се отдаде изцяло, а това безкрайно и сладостно обсебване вече подсказваше за другото и го призоваваше. Прииждащите вълни на насладата се отдръпнаха — изживяването бе прекалено ново за девическото й тяло и Анжелик, внезапно изпитала странно раздразнение и болка, разтреперана се отстрани.
	Имаше чувството, че ще загуби съзнание или ще се разридае. Мъжът милваше гърдите й, които неусетно бе освободил от пластрона по време на прегръдката.
	Тя леко се отдръпна и оправи дрехите си.
	— Простете — прошепна, — сигурно ме намирате доста изнервена, ала не знаех… не знаех…
	— Какво не знаехте, сърце мое?
	И понеже тя не отвърна нищо, той едва чуто добави:
	— Това, че една целувка може да бъде толкова сладка?
	Анжелик се изправи и се облегна на една от колоните на беседката. Луната залязваше и позлатяваше реката, към която се спускаше. Навярно бяха минали часове откакто Анжелик бе дошла в градината. Чувстваше се щастлива, неземно щастлива. Нищо вече нямаше значение, освен копнежа да изживее отново подобни мигове.
	— Вие сте създадена за любов — прошепна трубадурът. — Това се отгатва само от едно докосване до кожата ви. Онзи, който съумее да пробуди вашата пленителна плът, ще ви извиси до върховни наслади!
	— Мълчете! Не бива да говорите така! Омъжена съм, вие го знаете, а прелюбодеянието е грях.
	— Още по-голям грях е красавица да приеме за съпруг сакат мъж.
	— Не съм приемала: той ме купи.
	И тутакси съжали за тези думи, защото те хвърлиха сянка върху безметежните мигове.
	— Пейте ми още — помоли тя. — Още малко и ще се разделим.
	Той се надигна, за да вземе китарата си, ала в това движение имаше нещо необичайно, което смути Анжелик. Тя се взря по-внимателно и кой знае защо, се уплаши.
	Докато мъжът тихичко пееше някакъв необичайно тъжен припев, тя зорко го огледа. Преди малко, когато я целуна, за миг й се стори, че долавя нечие познато присъствие, и сега се досети: уханието на теменужки, примесено с лек аромат на тютюн… И граф дьо Пейрак обичаше бонбони с мирис на теменужки… Освен това пушеше. Страшно подозрение се прокрадна в душата на Анжелик… Току-що, когато се надигна, за да вземе китарата си, трубадурът странно залитна…
	Анжелик нададе вик на ужас, последван от вик на гняв, и започна да скубе виещите се около беседката цветя, като тропаше с крака.
	— О, това е прекалено!… Чудовищно… Свалете маската си, Жофре дьо Пейрак… Престанете с този маскарад или ще ви издера очите, ще ви убия, ще…
	Песента рязко секна, спря. Китарата издаде гробовно декресчендо. Под кадифената маска блеснаха снежнобелите зъби на граф дьо Пейрак, който избухна в смях.
	Той пристъпи към нея с неравните си крачки. Анжелик бе ужасена, ала най-вече бе извън кожата си от яд.
	— Ще ви издера очите! — повтори тя през зъби.
	Той я улови за китките, без да спира да се смее.
	— И какво ще остане от този отвратителен хром граф, ако му издерете очите?
	— Ама че неописуема наглост! Накарахте ме да повярвам, че вие… вие сте Златният глас на кралството.
	— Но аз съм Златният глас на кралството!
	И понеже тя го гледаше съвсем объркана, той добави:
	— Какво толкова необичайно има? Роден съм с някои заложби. Учил съм в Италия при най-големите музиканти. Пеенето е светско изкуство, което днес се практикува от мнозина. Кажете ми откровено, скъпа моя, нима гласът ми не ви се нрави?
	Анжелик се извърна и побърза да изтрие сълзите на безсилен гняв, които се стичаха по страните й.
	— Как е възможно да не отгатна дарбата ви, нищо да не заподозра досега?
	— Помолих да не ви казват, а и вие май не държахте особено да откриете дарованията ми.
	Ала след първия изблик на ярост, тя внезапно изпита изкушението да се разсмее.
	Като си помисли, че той бе стигнал в цинизма си дотам, че да я насърчава да му „изневери“ със самия себе си. Наистина в него се е вселил дяволът! Не, той самият е Сатана!
	— Никога не ще ви простя тази комедия! — каза ядосано тя, като се мъчеше да запази остатъците от достойнството си.
	— Обожавам да играя комедии. Виждате ли, скъпа моя, животът рядко е бил снизходителен към мен и тъй често са ме обсипвали с подигравки, че на свой ред изпитвам безкрайно удоволствие да се подигравам с другите.
	Тя неволно вдигна сериозния си поглед към маскираното му лице.
	— Нима наистина ми се подиграхте?
	— Съвсем не, и вие отлично го знаете — отвърна той.
	Без нито дума за сбогуване, Анжелик му обърна гръб и си тръгна.
	— Анжелик, Анжелик! — повика я тихичко той.
	Застанал на прага на беседката в загадъчната поза на италиански Арлекин, графът сложи пръст на устните си.
	— За бога, госпожо, не споделяйте случилото се с никого, дори с най-доверената си слугиня. Ще стана за смях, ако се разчуе, че съм зарязал гостите си, за да открадна, дегизиран и маскиран, една целувка от собствената си съпруга.
	— Вие сте непоносим! — извика тя.
	После повдигна полите си и се затича по пясъчната алея. Вече на стълбите си даде сметка, че се смее с глас. Съблече се, като във възбудата си изтръгна няколко телени копчета и се изпободе с фибите. Не можеше място да си намери сред завивките, сън не я ловеше. Виждаше ту маскираното му лице, ту обезобразеното лице, ту профила с чисти черти. Каква бе тайната на този загадъчен мъж? И в мига, в който тя се разбунтуваше, споменът за насладата, изпитана в прегръдките му, тутакси отново я разнежваше.
	„Вие сте създадена за любов, госпожо…“
	Най-сетне успя да заспи. Сънува очите на Жофре дьо Пейрак, които изплуваха, „озарени от огъня на камината“, и в тях танцуваха пламъци.


>>	8

	Анжелик бе седнала в залата с венецианските огледала. Все още не знаеше какво да прави и как да се държи занапред със съпруга си. Тя се беше върнала от къщичката на брега на Гарона още рано сутринта и оттогава не бе виждала Жофре дьо Пейрак. Клеман я предупреди, че господарят се е затворил с мавъра Куаси–Ба в покоите си в онова крило на двореца, където господин графът обикновено се занимавал със своята алхимия. Анжелик прехапа устни от яд. Имаше опасност Жофре да не се появи с часове. Впрочем, тя не жадуваше да го види. Беше й безразлично. Все още бе прекалено възмутена от мистификацията, чиято жертва беше станала предишната вечер.
	Младата жена реши да отиде да нагледа слугите, които през този ден наливаха в бутилки първите за сезона ликьори. Трапезата в двореца Ге Савоар се славеше като най-изтънчена в областта. Жофре дьо Пейрак лично бе поел грижата за менютата, които предлагаше на гостите си, и Клеман, безпогрешен авторитет в тази област, бе успял да заеме важно място в домакинската йерархия.
	Ала едва влязла в едно от кухненските помещения, ухаещо на портокал, анасон и ароматични подправки, при нея задъхано дотича едно негърче, за да я предупреди, че барон Бьоноа дьо Фонтеняк, архиепископът на Тулуза, желае да й поднесе своите почитания.
	Сутрин не бе време обичайно за визити — за тях бяха отредени часовете на вечерната прохлада. Освен това вече няколко месеца кракът на прелата не беше стъпвал в двореца на граф дьо Пейрак, когото след един нов спор за ранговете и престижа, Негово Преосвещенство бе обвинил, че накърнява собственото му влияние върху душите на хората от Тулуза.
	Заинтригувана, но обзета и от някакво смътно безпокойство, Анжелик бързо махна престилчицата, която бе сложила току-що върху роклята, и се върна обратно, като набързо оправи косите си. Къдриците й, съгласно модата, бяха доста дълги и падаха върху дантелената яка на роклята.
	Щом стигна в галерията на главния вход, тя зърна на площадката високия силует на барона архиепископ с подобаващите на сана му червени одежди с бяла яка.
	Долу в градините свитата на монсеньора — лакеи с шпаги на хълбоците, пажове, високопоставени благородници на коне — шумно се суетеше около каретата с впряг от шест породисти коня.
	Анжелик бързо коленичи, за да целуне пръстена на духовния пастир на Тулуза. Ала архиепископът й помогна да стане и на свой ред й целуна ръка, за да подчертае с този светски жест неофициалността на своята визита.
	— Госпожо, умолявам ви, тези ваши реверанси ме карат да се чувствам стар пред лицето на вашата младост.
	— Монсеньор, единственото ми желание бе да засвидетелствам своето уважение към един тъй високопоставен мъж, удостоен с духовния си сан лично от Негово Светейшество папата и от самия Бог.
	Всеки път, когато произнасяше подобни високопарни слова, Анжелик си представяше майка Сент–Ан, своята наставница по светски обноски в манастира на урсулинките. Монахинята сигурно би била доволна от толкова опърничавата си навремето ученичка.
	Междувременно прелатът подаде шапката и ръкавиците си на един млад абат от своята свита и безмълвно го отпрати.
	— Моите хора ме чакат долу. Бих желал да поговоря насаме с вас, госпожо, далеч от лекомислени слушатели.
	Анжелик хвърли присмехулен поглед на младия отец, обвинен в лекомислие, който се изчерви.
	В салона, след като заповяда да донесат разхладителни напитки, младата жена се извини за отсъствието на своя съпруг. Незабавно щели да го известят за височайшата визита.
	— Съжалявам, че ви се е наложило да ме чакате, отбих се при слугите, за да видя какво става с ликьорите. Но аз ви губя времето, монсеньор, с приказки за тъй незначителни неща.
	— За Всевишния всичко е от значение. Спомнете си за библейската Марта, слугинята. В наше време е рядкост една грандама да полага грижи за дома си. А именно господарката дава тон на прислугата да изпълнява достойно своите задължения. И когато на всичкото отгоре някой успее като вас, графиньо, да съчетае грацията на Мария–Магдалена с мъдростта на Марта…
	Архиепископът обаче говореше разсеяно, пък и явно не бе голям почитател на онзи вид изкуство, към който принадлежеше шеговитото светско бъбрене. Въпреки цялото си достолепие и преднамерено открития поглед, в държанието му се долавяше известна мнителност и това не оставаше незабелязано за събеседниците му. Веднъж Жофре бе изтъкнал, че прелатът няма равен на себе си в умението да кара останалите да се чувстват виновни.
	Гостът замислено потри ръце и повтори, че за него е голямо удоволствие да види младата жена, която тъй рядко посещавала епископията след онзи вече далечен ден, когато той лично бе осветил нейния брак в катедралата Сен–Северен.
	— Не пропускате литургия и е похвално, че редовно присъствате на службите по време на пости. Но ще ви призная, дъще, малко съм разочарован, задето не идвате в моята изповедалня.
	— Изповядвам се пред капелана, монсеньор.
	— Той е достоен за уважение духовен пастир, ала за вас, госпожо, за една тъй високопоставена дама, струва ми се…
	— Простете, монсеньор — възкликна Анжелик и се разсмя, — ще ви обясня своите съображения: греховете ми са прекалено нищожни, за да ги изповядвам пред духовник с вашия сан. Бих изпитвала неудобство.
	— Мисля, чадо мое, че се заблуждавате относно естеството на самото тайнство на покаянието. Не на грешника е дадено да преценява тежестта на прегрешенията си. И когато от хорските приказки, дето са плъзнали из града, научавам за разиграващите се в този дворец безнравствени сцени, дълбоко се съмнявам млада жена с вашата хубост и грация да може да остане тук непорочна като в деня на своето кръщение.
	— Аз и не претендирам за това, монсеньор — едва чуто промълви Анжелик и сведе очи, — ала ми се струва, че хората преувеличават. Празненствата в този дом са наистина весели… Тук е място, където се съчиняват рими, тук се пее, пие се, говори се за любов, и хората много се смеят. Ала никой никога не се е държал безнравствено, благочестието ми не е било накърнено с нищо…
	— Позволете ми да ви сметна по-скоро за наивна, отколкото за лицемерна, чадо мое. Прекалено млада бяхте, когато ви тласнаха в ръцете на съпруг, чиито думи граничат с ереста, пък и неговата ловкост и опитност с жените само са му помогнали да въздейства по-силно върху вашия все още податлив ум. Достатъчно ми е да си припомня за прословутите сбирки, на които във вашия дворец се стичат не само знатните люде на Тулуза, ала и съпругите на буржоата, та и всички млади благородници от нашата провинция, за да потръпна от ужас, тъй като констатирам, че с всеки изминал ден благодарение на своето богатство вашият съпруг упражнява все по-голямо влияние върху този град. Вече трима от главните капитули (а те, както знаете, са нещо като консули за една провинция), та тези строги и честни магистрати са обезпокоени от посещенията на достопочтените си съпруги в двореца Ге Савоар.
	— Не може да се угоди на хората — отвърна Анжелик, като се престори на засегната. — Винаги съм знаела, че именно големите буржоа жадуват да бъдат канени на приеми от най-знатната аристокрация — до деня, в който кралят ще благоволи, както си му е редът, да направи и от тях благородници. Моят съпруг не проявява дребнавост по въпросите на герба и древността на потеклото. Той кани на своите приеми онези мъже и жени, които са духовити. Чудно ми е защо се мръщят господата капитули.
	— Душата преди всичко! — гръмогласно заяви прелатът, сякаш вещаеше от амвона. — Първо душата, госпожо, а след това почестите.
	— Вярвате ли наистина, че нашите души, моята и на съпруга ми, са тъй сериозно застрашени, монсеньор? — попита Анжелик с широко отворени чисти очи.
	Макар покорно да спазваше всички религиозни обреди и като другите дами и госпожици с нейния ранг да ходеше на църква, да постеше, да изповядваше греховете си и да се причестяваше, Анжелик възприемаше недоверчиво всяко преувеличение, което противоречеше на вродения й здрав разум.
	Без сама да знае защо, тя усещаше, че архиепископът е неискрен.
	Притворил очи, положил длан върху инкрустирания с аметисти и диаманти кръст, прелатът сякаш се бе унесъл, за да чуе в дълбините на своето сърце отзвука на Божия отговор.
	— Знам ли? — с въздишка изрече той най-сетне. — Какво ли знам аз. Онова, което става в този дворец, дълго време бе тайна за мен и всеки ден изпитвам все по-голямо безпокойство.
	Ненадейно той попита:
	— В течение ли сте на алхимичните занимания на съпруга си, госпожо?
	— Не, наистина не — отвърна Анжелик без притеснение. — Граф дьо Пейрак изпитва влечение към науките…
	— Казват дори, че бил голям учен.
	— Така е. Прекарва часове в своята лаборатория, но никога не ме е водил там. Навярно смята, че жените не се интересуват от подобни неща.
	Тя отвори ветрилото и си послужи с него, за да прикрие усмивката, а вероятно и притеснението, което постепенно я обземаше под пронизителния поглед на архиепископа.
	— Моето призвание е да изучавам хорските сърца — рече той, сякаш доловил душевния й смут. — Ала не се притеснявайте, дъще. По погледа ви разбрах, че пред мен седи честна и, въпреки крехката си възраст, изключителна личност. Но що се отнася до съпруга ви, той може би все още има време да се разкае за своите прегрешения и да се отрече от ереста.
	Анжелик нададе лек вик и каза:
	— Но вие се заблуждавате, монсеньор, кълна ви се. Съпругът ми едва ли се държи като образцов католик, ала изобщо не го занимават Реформацията и всички останали хугенотски приумици. Дори се е подигравал пред мен с „унилите брадати женевци“, които, както той се изрази, били натоварени от Небето с мисията да откажат цялото човечество от привилегията да се смее.
	— Измамни слова — мрачно заяви духовникът. — Нима не сме свидетели как при него, у вас, госпожо, постоянно дохождат именити протестанти?
	— Това са учени, той разговаря с тях за наука, а не за религия.
	— Науката и религията са свързани неразривно. Наскоро моите хора ме уведомиха за гостуването на прочутия италианец Бернали във вашия дворец. Знаете ли, че след като влезе в конфликт с Рим заради нечестивите си писания, този човек намери убежище в Швейцария и там прие протестантско вероизповедание? Ала нека не се спираме по-дълго на примери, свидетелстващи за едно състояние на духа, което аз оплаквам. От дълги години ме интересува друг въпрос. Граф дьо Пейрак е извънредно богат и все повече забогатява. Откъде е това изобилие на злато?
	— Но, монсеньор, нима не знаете, че той произхожда от едно от най-старинните семейства на Лангдок, сродило се с потомците на онези тулузки графове, които са притежавали такава власт над Аквитания, каквато са имали тогавашните крале над Ил дьо Франс?
	Прелатът се изсмя презрително.
	— Точно така е. Обаче благородническото потекло не означава богатство. Родителите на съпруга ви са били толкова бедни, че само преди петнадесет години великолепният палат, в който царувате днес, е представлявал жалки руини. Нима господин дьо Пейрак никога не ви е говорил за своята младост?
	— Не — промълви Анжелик, която сама се изненада от това си невежество.
	— Той е бил по-малкият от двамата синове на семейството, при това, повтарям, толкова беден, че се наложило още шестнадесетгодишен да отплава за далечни земи. Дълги години го смятали за покойник, докато един ден се появил отново. Родителите и брат му били починали, а земите им — разделени между кредитори. Той откупил всичко и оттогава богатството му не спира да се множи. Освен това съпругът ви е благородник, който не само никога не е живял в двора, но дори подчертано страни от него и не получава нито грош пенсия от краля.
	— Ала той притежава земи — възрази Анжелик, която се чувстваше извънредно потисната, навярно поради растящата жега. — Освен това е собственик на цели стада овце, които дават вълна; негова е и голямата тъкачница, където тази вълна се превръща в сукно, негови са горичките от маслинови дървета, както и златните и сребърните рудници…
	— Златни и сребърни ли казахте?
	— Да, монсеньор, граф дьо Пейрак притежава много рудници из цяла Франция и твърди, че оттам се извличат купища злато и сребро.
	— Колко точно се изразихте, госпожо! — отбеляза прелатът със сладникав глас. — И така, той твърди, че извлича злато и сребро!… Ето какво исках да чуя. Ужасното ми предположение излезе вярно.
	— Какво искате да кажете, монсеньор? Вие ме плашите.
	Архиепископът на Тулуза отново впери в нея прекалено светлите си очи, чийто поглед понякога ставаше твърд като стомана, и бавно произнесе:
	— Няма съмнение, че вашият съпруг е един от най-големите учени на епохата и именно затова предполагам, госпожо, че той действително е изнамерил философския камък или, с други думи, тайната на Соломон, съдържаща магическия способ за добиване на злато. Ала по какви пътища е стигнал до това откритие? Извънредно много се боя, че се е сдобил с подобна власт, защото е сключил сделка с дявола!
	Анжелик отново закри устните си с ветрилото, за да не прихне в смях. Очаквала бе архиепископът да намекне за сделките на графа, свързани с онази търговия, за която тя самата бе донякъде осведомена от поверителния разговор с Молин, както и от беседата със собствения си баща. Безпокоеше се, защото бе наясно колко осъдително е за един благородник подобно занятие, както и че то може да хвърли сянка върху доброто му име. Ето защо странното обвинение на прелата, който минаваше за изключително умен човек, в първия момент й се стори безкрайно смешно. Дали той говореше сериозно?
	Но изведнъж мислите й мълниеносно се върнаха към миналото и Анжелик си спомни, че Тулуза е онзи френски град, където все още съществува Инквизицията. Тази чудовищна средновековна институция на Трибунала за еретици бе запазила тук известни прерогативи, които и самият крал не дръзваше да оспори.
	Лъчезарната Тулуза бе същевременно и онзи добре известен „червен град“, който през последния век бе погубил най-много хугеноти. Доста преди Париж, Тулуза бе имала своята кървава Вартоломеева нощ. Нейните религиозни церемонии бяха най-многочислени. Тя беше истински „остров на камбаните“, чийто звън непрестанно призоваваше в църква вярващите. Един град, наводнен с разпятия, чудотворни реликви и икони също така, както и с цветя. Тук чистото сияние на латинската цивилизация, която в древността бяха оставили завоевателите от Рим, бледнееше пред испанския плам. Редом с веселите шествия на Принцовете на любовта или на Абатите на младостта, сипещи прочутите си шеги, по улиците се нижеха процесии на монаси с горящи от мистично изстъпление очи и тези фанатици се самобичуваха, изтезаваха плътта си, докато не оставеха върху паважа кървави следи.
	Досега увлечена от вихъра на светския живот, Анжелик не беше се замисляла за тази особеност на Тулуза. Ала тя знаеше, че именно архиепископът — мъжът, който в този момент седеше в голямото тапицирано кресло срещу нея и пиеше от стъклената си чаша лимонада с лед — именно той играеше ролята на върховен инквизитор в града.
	Ето защо, сега вече с наистина променен глас, тя едва чуто каза:
	— Монсеньор, нима е възможно вие да обвинявате съпруга ми в магьосничество?… И нима по тукашните места, щедро дарени със самородно злато, добиването на този скъпоценен метал не е широко разпространено?
	И тя не без лукавство добави:
	— Разправят, че и вие прибягвате до услугите на златотърсачи, които промиват наносите на Гарона и често ви донасят своите чудесни находки във вид на песъчинки или цели буци, които пък ви помагат да облекчите нищетата на мнозина.
	— Във вашето възражение има известен резон, дъще, ала тъкмо защото съм наясно как се добива самородното злато, мога да ви заявя следното: дори да промият пясъка на всички реки и поточета в Лангдок, пак не ще съберат и половината от богатството, което както изглежда притежава граф дьо Пейрак. Повярвайте ми, това не са празни приказки, добре съм информиран.
	„Не се и съмнявам — помисли си Анжелик, — а пък и нашите мулета от твърде отдавна пренасят тук испанското злато…“
	Сините очи дебнеха нейното колебание да отговори. Тя малко нервно затвори ветрилото си.
	— Учените не са непременно поборници на Сатаната, монсеньор. Нима не се говори, че дори в кралския двор имало изследователи, които били инсталирали далекоглед, за да наблюдават звездите и планините върху луната. При това самият Гастон д’Орлеан, чичото на краля, се занимавал с подобни наблюдения под наставничеството на абат Пикар.
	— Права сте. Впрочем, аз лично се познавам с абат Пикар. Освен че е придворен астроном, той е и най-добрият в двора на краля познавач на геометрията.
	— Ето, виждате ли…
	— Църквата, госпожо, е толерантна. Тя разрешава всякакви, дори много смели научни дирения, като тези на абат Пикар, чието име споменахте. Аз съм отишъл още по-далеч. Под мое наставничество в епископията се труди един извънредно учен монах на име Беше. Той от години изследва трансмутацията на златото, ала с мое разрешение и с разрешението на Рим. Признавам, това ми излиза доста скъпичко, особено поради факта, че съм принуден да внасям някои специални съставки от Италия и Испания. И същият този човек, запознат с най-древните традиции на своето изкуство, твърди, че за да успее, му е необходимо озарение свише, което може да дойде само от Бога или от Сатаната.
	— И дали е успял?
	— Още не.
	— Горкият човек! Презрян и от Бога, и от Сатаната, независимо от височайшето покровителство?
	Анжелик прехапа устни и мигом съжали за злобната си забележка. Имаше чувството, че се задушава, и изпитваше нужда да каже някоя глупост, за да излезе от това състояние. Разговорът й се струваше колкото безсмислен, толкова и опасен.
	Тя се обърна към вратата с надеждата да чуе откъм галерията характерните стъпки на съпруга си и леко трепна.
	— О, вие сте тук?
	— Дойдох току-що — рече графът — и е непростимо от моя страна, господине, че ви принудих да ме чакате толкова дълго. Признавам, че ме известиха за вашата визита преди около час, ала ми бе невъзможно да напусна по-рано лабораторията.
	Графът още беше облечен като алхимик. Носеше върху дрехите си нещо като дълга риза с избродирани знаци на зодиака, опръскана тук–там с разноцветни петна от киселини. Анжелик не се и съмняваше, че това е един вид предизвикателство към архиепископа на Тулуза, наред с обръщението „господине“, което поставяше графа на равна нога с барон Бьоноа дьо Фонтеняк.
	Граф дьо Пейрак направи знак на прислужника в преддверието да го освободи от „ризата“, после се доближи и стори поклон. Под лъчите на нахлуващото през прозореца слънце заблестяха черните му лъскави къдрици, за които той полагаше доста грижи и които ни най-малко не отстъпваха на излезлите напоследък на мода парижки перуки.
	„Той има най-хубавата коса на света“ — каза си Анжелик.
	Сърцето й биеше по-бързо, отколкото би искала. Пред очите й оживя снощната сцена в беседката.
	„Не е вярно — каза си тя, — той не е Златният глас на кралството, долу в градината пееше някой друг. О, никога не ще му простя!“
	В това време граф дьо Пейрак приближи едно високо столче и седна до Анжелик, малко зад нея.
	Сега тя не го виждаше, ала усещаше познатото ухание, което твърде много й напомняше за един опияняващ миг. Освен това съзнаваше, че докато разменя баналности с архиепископа, Жофре дьо Пейрак не си спестява удоволствието да милва с поглед тила и рамото на младата си съпруга, та дори дръзко да наднича в нежната сянка на корсажа, където се покояха гърдите й, в чието съвършенство сам се бе уверил предната вечер.
	Графът лукаво подчерта тези си „занимания“ пред Негово Преосвещенство, който минаваше за добродетелна и безкомпромисна личност. И наистина, архиепископът на Тулуза, независимо че бе наследил сана си от свой чичо, не само бе поел всички административни отговорности по една от най-големите епархии във Франция, но държеше да бъде безупречен пастир на хорските души. Безукорният му живот, който не даваше никакъв повод за нападки, правеше този човек още по-опасен.

	* * *

	Анжелик се изкушаваше да се обърне към съпруга си и да го помоли: „Заклевам ви, бъдете благоразумен!“. И в същото време безмълвното му възхищение й доставяше удоволствие. Девствената й кожа, лишена от ласки, копнееше вече за милувки, за допира на вещи устни, които биха я разбудили. Младата жена седеше неестествено изправена и усещаше как страните й пламват. Казваше си, че това е смешно — едва ли архиепископът би могъл и най-малко да се подразни от тази сцена, защото, в крайна сметка, тя бе жена на графа, тя му принадлежеше. Обзе я копнеж да бъде негова, да се отпусне в прегръдките му. Естествено, нейното вълнение едва ли се изплъзваше на граф дьо Пейрак. И навярно му бе забавно.
	„Играе си с мен като котка с мишка. Отмъщава си за моето презрение“ — казваше си Анжелик, напълно объркана.
	За да разсее смущението си, тя извика негърчето, което бе позадрямало върху своята възглавничка в единия ъгъл на салона, и му нареди да донесе захаросани плодове. Когато детето влезе с инкрустираната със седеф масичка от абаносово дърво, отрупана с орехи, захаросани плодове, бонбони и какви ли не още лакомства, Анжелик постепенно си възвърна хладнокръвието и започна да следи по-внимателно разговора между двамата мъже.
	— Не, господине — рече граф дьо Пейрак и небрежно схруска няколко дражета с дъх на теменуга, — недейте да мислите, че съм се посветил на науката с едничката цел да узная тайните на властта и мощта. Имам вроден вкус към нея. Ако бях останал беден, щях да се изуча за кралски инженер по водите. Имате ли представа колко сме изостанали във Франция с напояването, с изпомпването на водите и прочее? Десет пъти сме по-неуки от римляните, а когато посетих Египет и Китай…
	— Знам, че доста сте пътували, графе. Не посетихте ли онези страни в Ориента, където още пазят тайните на царете магове?
	Жофре се засмя.
	— Да, бил съм там, ала не съм срещал прословутите царе на магията. Този древен занаят не ме привлича. Оставям го на вашия храбър и наивен монах Беше.
	— Беше постоянно ме пита кога ще има удоволствието да присъства на някой от вашите опити и дали ще се съгласите да стане ваш ученик по химия.
	— Господине, аз не съм школски учител, а и да бях, знам едно — винаги съм странял от ограничените умове.
	— Но този монах минава за човек с остър ум.
	— Вероятно в областта на схоластиката, ала не и в точните науки. Той не вижда нещата такива, каквито са в действителност, а каквито си въобразява, че са. За мен това е неинтелигентен и ограничен човек.
	— Е, така смятате вие, а аз съм непосветен в светските науки, за да преценя доколко е основателна вашата антипатия. Но не забравяйте, че през 1639 година абат Беше, смятан от вас за невежа, издаде едно забележително изследване в областта на алхимията, за което, между другото, с доста мъки издействах от Рим разрешение да види бял свят.
	— Няма научен труд, който да се нуждае от одобрението или неодобрението на Църквата — малко сухо заяви графът.
	— Позволете ми да бъда на друго мнение. Нима духът на Църквата не обхваща цялата съвкупност на природата и нейните феномени?
	— Не виждам защо би трябвало да е така. Спомнете си думите на Христос: „Дайте кесаревото кесарю“. Кесарят е вътрешната сила на човека, ала той е и властта на нещата, които са извън него. С тези си думи Божият син е искал да утвърди независимостта на душата, да отдели духа от материята, именно към която, не ще и съмнение, принадлежат точните науки.
	Прелатът на няколко пъти поклати глава и тънките му устни се разтеглиха в сладникава усмивка.
	— Вашата диалектика ме възхищава. Тя е достойна за великите традиции и доказва, че добре сте усвоили науката теология, изучавана от вас в университета на нашия град. Ала тъкмо тук би трябвало да се намеси висшето духовенство, чиято присъда ще разреши споровете, защото нищо не прилича толкова на разума, колкото безумието.
	— Тази ваша мисъл направо ме очарова, монсеньор. Наистина, освен ако не се касае изрично за проблеми на Църквата, другояче казано, когато не става дума за догми и нравственост, аз съм на мнение, че в науката съм длъжен да извличам своите доводи единствено от наблюдаваните факти, а не от казуистиката. С други думи, трябва да се доверя на методите за наблюдение, изложени от Бейкън в неговия „Нов Органон“, появил се през 1620 година, както и да следвам указанията на математика Декарт, чието „Разсъждение върху метода“ завинаги ще остане един от паметниците на философията и математиката…
	Анжелик разбра, че имената на тези двама учени са почти непознати на прелата, който все пак се смяташе за ерудиран човек. Тя се притесняваше да не би спорът да се изостри и дали Жофре не е прекалено рязък с архиепископа.
	„Защо им е на мъжете да спорят за относителните заслуги на най-незначителни неща?“, казваше си тя, но се боеше дали ловките ходове на светия отец не са само клопка за Жофре дьо Пейрак.
	Този път мнителният архиепископ като че ли се засегна. Бялото му, грижливо избръснато лице пламна и той затвори очи с изражение на коварно високомерие, което уплаши Анжелик.
	— Господин дьо Пейрак — поде той, — вие говорите за власт: власт над хората, власт над нещата. Помислили ли сте си някога, че необикновените ви успехи могат да се сторят подозрителни на мнозина и най-вече на бдителното внимание на Църквата? Вашето богатство, нарастващо от ден на ден, вашите научни занимания, заради които ви гостуват учени, побелели от упорит умствен труд… Преди половин година разговарях с един такъв учен — немският математик Лайбниц. Той бе смаян, че като на шега сте успели да разрешите проблеми, върху които напразно са умували най-великите учени на нашата епоха. Говорите дванадесет езика…
	— През миналия век Пико де Мирандола е говорил осемнадесет.
	— Притежавате глас, който е накарал да пребледнее от завист великия италиански певец Марон, съчинявате чудесни стихове, постигнали сте върховете на — простете, госпожо, — изкуството да съблазнявате жените…
	— Ами това?
	Анжелик отгатна, че Жофре дьо Пейрак сочи обезобразеното си лице и сърцето й болезнено се сви.
	Вместо да се смути, архиепископът направи гримаса на раздразнение.
	— Е, не зная как, но успявате да накарате жените да забравят за това. Прекалено сте надарен, повярвайте ми.
	— Вашата обвинителна реч ме изненадва и разстройва — произнесе бавно графът. — Досега не знаех, че съм прицел на такава безгранична завист. Напротив, живеех с убеждението, че навеки жестоко съм дамгосан. — Той се приведе и очите му блеснаха, сякаш току-що бе намерил повод за забавна шега. — Знаете ли, монсеньор, че съм малко нещо мъченик хугенот?
	— Вие сте хугенот?! — възкликна ужасено прелатът.
	— Казах _малко нещо_. Чуйте историята. След раждането, моята майка ме поверила на бавачка, избрана не според религиозната принадлежност, а според млечността на гърдите. Ала дойката била хугенотка. Взела ме в своето село Севен, което принадлежало към земите на дребен благородник протестант. Наблизо живеел друг, също дребен благородник със своите католически села. Не зная как точно е станало, но съм бил на три години, когато католици и хугеноти се сбили. Дойката заедно с останалите жени от селото се укрила в замъка на благородника протестант. Посред нощ католиците го превзели. Изклали всички, а замъка подпалили. Що се отнася до мен, след три удара със сабя по лицето ме изхвърлили от прозореца на втория етаж в покрития със сняг двор. Именно снегът ме спасил от горящите клечки и сламки, които валяли около мен. На сутринта един от католиците се върнал да плячкосва и ме намерил. Тъй като знаел, че съм син на тулузки благородници, той взел мен и млечната ми сестра Марго, която единствена била оцеляла от клането, пъхнал ни в един кош и ни метнал на гърба си. Слизайки към равнината, мъжът се преборил с няколко виелици. Но когато пристигнал в Тулуза, аз все още съм бил жив. Майка ми ме взела, занесла ме на една слънчева тераса, съблякла ме гол и забранила на лекарите да припарват до мен, убедена, че ще ме довършат. С години лежах проснат на слънце. Проходих чак на дванадесет. А едва шестнадесетгодишен отплавах с корабите. Ето защо съм разполагал с толкова време за учене. Първо заради болестта и принудителната неподвижност, след това заради пътуванията. Във всичко това няма нищо подозрително.
	Архиепископът се замисли и след кратко мълчание каза:
	— Разказът ви обяснява доста неща. Вече не ме учудва симпатията, която питаете към протестантите.
	— Не изпитвам подобна симпатия!
	— Тогава антипатията ви към католиците.
	— И това чувство ми е непознато. Аз, господине, принадлежа на отминала епоха и зле се приспособявам към нашия век на нетърпимост. Трябваше да се родя преди едно–две столетия, във времената на Ренесанса (една дума, далеч по-приятна от думата Реформация), когато френските барони са открили в Италия и отвъд нея бляскавото наследство на античната епоха: Рим, Гърция, Египет, библейските земи…
	Монсеньор дьо Фонтеняк едва забележимо трепна и това не убягна от погледа на Анжелик.
	„Доведе го където искаше“ — рече си тя.
	— Хайде да поговорим за библейските земи — благо промълви архиепископът. — Нима в Светото писание не е казано, че цар Соломон е бил един от първите магове; че изпратил корабите си в Офир, където наредил далеч от любопитни погледи най-обикновени метали да бъдат превърнати в благородни чрез трансмутация. Според Библията той върнал корабите си натоварени с чисто злато.
	— В Библията се говори още, че след своето завръщане Соломон удвоил данъците, което доказва, че златото не е било чак толкова много и най-вече това, че Соломон не е знаел кога ще попълни запасите си отново. Ако наистина бе открил магическия способ да се снабдява със злато, едва ли би вдигнал данъците и едва ли би си направил труда да изпраща корабите си толкова далеч.
	— Като мъдър цар, той изглежда не е пожелал да посвети своите поданици в някои тайни, с които биха могли да злоупотребят.
	— А пък аз ще ви кажа нещо повече: Соломон едва ли е познавал способ да превръща металите в злато, защото такъв няма. Алхимията е изкуство, което не съществува, тя е зловещ фарс, наследен от Средновековието и обречен да буди само смях, защото никой и никога няма да успее да извърши подобна трансмутация.
	— А пък аз ви казвам — извика архиепископът пребледнял, — че със собствените си очи видях как Беше потопи калаена лъжица в някаква изготвена от него смес и лъжицата стана златна.
	— Не златна, само позлатена. Ако този доблестен мъж се беше потрудил да остърже тънката позлата, отдолу щеше да лъсне калаят.
	— Точно така, ала Беше твърди, че това е началото на трансмутацията, зачатъкът на самия феномен.
	Настъпи тишина. Ръката на Жофре дьо Пейрак се плъзна по облегалката на креслото на Анжелик и докосна китката й.
	Графът небрежно промълви:
	— Щом сте толкова убеден, че вашият монах е открил магическата формула на трансмутацията, защо ме посетихте тази сутрин?
	Архиепископът не трепна.
	— Беше е убеден, че вие владеете върховната тайна как да изведете докрай процеса на трансмутацията.
	Граф дьо Пейрак звънко се разсмя.
	— Не бях чувал нищо по-комично. Аз да се впусна в подобни детински проучвания? Горкият Беше. Охотно му предоставям всички вълнения и надежди на неговата мнима наука и…
	Страхотен трясък, нещо като гръмотевица или оръдеен изстрел прекъсна думите му.
	Жофре стана бял като платно.
	— Това… Това е в лабораторията! Боже мой, дано Куаси–Ба е останал жив!
	И той се забърза към вратата.
	Архиепископът безмълвно изгледа Анжелик и се изправи с вид на съдник.
	— Отивам си, госпожо. Струва ми се, че в този дом самият Сатана се вбеси от моето присъствие.
	И той се отдалечи с големи крачки. Малко след това се дочуха виковете на кочияша и ударите на камшиците и каретата на прелата премина главния портал.
	Останала сама, Анжелик стъписано избърса челото си с дантелена кърпичка. Напълно бе объркана след разговора, който бе слушала с неотслабващо внимание. Каза си, че до гуша й е дошло от подобни истории за Бога, за Соломон, за ересите и магиите. Сетне тутакси се упрекна за тези непочтителни мисли и се разкая до дъното на душата си. А накрая реши, че мъжете са непоносими с тяхната казуистика и нищо чудно дори самият Бог да се е отегчил до смърт.


>>	9

	Анжелик се колебаеше какво да направи. Гореше от желание да отиде в онова крило на замъка, където бе отекнал гърмежът. Жофре сериозно се бе разтревожил. Дали някой бе пострадал? И въпреки това тя не се помръдна от мястото си. Заниманията на графа бяха забулени в тайна и той неведнъж й бе показал недвусмислено, че в тази област не ще допусне любопитстващи непосветени. Изричаше уклончиво обясненията, които понякога даваше, и то единствено по повод самоличността на своите посетители. Ала това бе недостатъчно, за да бъдат приспани подозренията на прелата.
	Анжелик изтръпна. „Магия!“ Заозърта се наоколо. Зад пленителния декор на тази дума сякаш се криеше зловеща шега. Обаче Анжелик не знаеше още много неща.
	„Ще отида да видя какво става — реши тя. — Толкова по-зле, ако се разсърди.“
	Но в следващия момент чу стъпките на съпруга си и той влезе в салона. Ръцете му бяха почернели от сажди. Въпреки това се усмихваше.
	— Слава на бога, нищо сериозно. Куаси–Ба се е отървал само с няколко драскотини, но така добре се беше скрил под една маса, че отначало помислих, че е разкъсан от експлозията. Затова пък материалните щети са сериозни. Счупени са най-ценните ми реторти от бохемско стъкло, всички до една.
	Той даде знак на пажовете да донесат легена и златната кана с вода, за да измие ръцете си.
	Анжелик събра целия си кураж.
	— Наложително ли е да посвещавате толкова време на опасните си занимания, Жофре?
	— За да живеем добре, трябва да имаме злато — отвърна графът, като посочи с красноречив жест резбования таван на великолепния салон, чиято позлата бе освежена наскоро по негово нареждане. — Ала не е там въпросът. Тези занимания ми доставят несравнимо удоволствие. Те са единствената цел на живота ми.
	Сърцето на Анжелик се сви, сякаш с тези свои думи той я лишаваше от ценно благо. Ала когато забеляза, че съпругът й я наблюдава внимателно, тя се постара да си придаде безразлично изражение. Графът се усмихна и добави с дълбок дворцов поклон:
	— Това е единствената цел на живота ми извън стремежа ми да ви спечеля.
	— Нямам намерение да си съпернича с вашите стъкленици и реторти — живо отвърна Анжелик. — Ала признавам, че съм обезпокоена от думите на Негово Преосвещенство.
	— Наистина ли?
	— Не доловихте ли в тях прикрита заплаха?
	Той не отговори веднага. Облегна се на рамката на прозореца и замислено зарея поглед към плоските покриви на града, така притиснати едни до други, че с кръглите си керемиди се сливаха в огромен килим в цветовете на детелината и мака.
	Вдясно високата кула на Арсеза величаеше славата на търговците на сърпицата (наречена още синилниче), чиито поля все още се ширеха в покрайнините. Благодарение на това растение, използвано с векове като единствен естествен син оцветител, буржоата и търговците на Тулуза бяха натрупали несметните си богатства.
	Тъй като съпругът й не продума, Анжелик отново се настани в креслото и едно негърче й донесе тръстиковата кошничка с копринени конци за гоблена.
	Дворецът бе спокоен в този ден след празненството. Анжелик си помисли, че навярно ще седи сама на масата срещу граф дьо Пейрак, освен ако, както обикновено, Бернар д’Андихос не се самопокани на обяд…
	— Дали забелязахте колко е ловък господин великият инквизитор? — внезапно каза графът. — Най-напред говори за морал, мимоходом отбелязва „оргиите“ в двореца Ге Савоар, след това намеква за пътешествията ми и оттам ни довежда при Соломон. Накратко, внезапно стигнах до следното откритие: барон Бьоноа дьо Фонтеняк, архиепископ на Тулуза, ще ме обяви за магьосник и ще ме изгори насред главния площад, ако не му издам тайната на трансмутацията.
	— И аз долових тази заплаха — промълви уплашено Анжелик. — Нима той наистина си е втълпил, че вие сте сключили сделка с дявола?
	— Той ли? Не. Оставя това на наивния Беше. Архиепископът положително е умен човек и прекрасно ме познава. Ала е убеден, че благодарение на научните си познания аз притежавам мечтаната тайна за умножаване на златото и среброто. Иска да я научи, за да се възползва той от нея.
	— Какъв лицемер! — възкликна младата жена. — А се прави на толкова достолепен и набожен, на толкова великодушен!
	— Той наистина е такъв. Богатството му служи за благотворителни цели. Ежедневно кани на трапезата си бедни офицери. Издържа службата на огнеборците, градското сиропиталище за бездомни деца, знам ли какво още? Обзет е единствено от мисълта за спасението на душите и за величието на Твореца. И той обаче си има своя демон, който го тормози: стремежът към господство. Тъгува за времената, когато единствени повелители на градовете и дори на цели провинции са били епископите с жезъл в ръка; когато те са колели и бесели, или пък възнаграждавали. Ето защо се бунтува срещу нарастващото влияние на двореца Ге Савоар, засенчващо влиянието на неговата катедрала. Ако нещата продължават така, след някоя и друга година вашият съпруг граф дьо Пейрак, скъпа ми Анжелик, ще господства над цяла Тулуза. Който владее златото и среброто, той държи властта, а ето че тя се е озовала в ръцете на един съдружник на Сатаната! И Негово Светейшество не се двоуми. Или ще делим властта, или…
	— Какво ще стане?
	— Не се плашете, миличка. Интригите на един тулузки архиепископ могат да бъдат и гибелни за нас, но едва ли ще се стигне дотам. Той играе с открити карти. Иска от мен тайната на златото. С удоволствие ще му я предоставя.
	— Значи вие я притежавате? — прошепна Анжелик с широко отворени очи.
	— Да не смесваме нещата. Не притежавам никаква магическа формула, за да създавам злато. Моята цел е не толкова да фабрикувам богатства, колкото да задвижвам силите на природата.
	— Нима и това не е почти еретична идея, както би се изразил монсеньорът?
	Жофре се разсмя.
	— Виждам, че добре сте усвоили катехезиса. Ала започвате да се оплитате в паяжината на тези аргументации. Уви! Признавам, че е трудно човек да опази яснотата на погледа си. Средновековната църква не е отлъчвала мелничарите, затова че водата е задвижвала воденичните им камъни. Но сега тя ще ми обяви война, ако се опитам да построя на някоя височина в околностите на Тулуза същата помпа като тази в Аржантиер, при която използвам силата на кондензираната пара. И все пак не фактът, че поставям стъклен или глинен съд на силен огън, е причината Луцифер да се шмугне внезапно вътре…
	— Трябва да признаем, че експлозията бе твърде впечатляваща. Архиепископът бе извън себе си от вълнение и този път изглежда беше непресторено. Нарочно ли го направихте, за да го извадите от релси?
	— Не. Допуснах небрежност. Оставих прекалено дълго да се нагрява една смес от валцувано злато, царска вода и амоняк.
	— Кое наричате амоняк?
	— Едно вещество, което арабите знаели как да получават още преди векове и наричали летлив алкалий. Един мой приятел, учен испански монах, наскоро ми изпрати цяла бутилка. При нужда бих могъл и сам да го получавам, но ще загубя доста време и за да ускоря изследванията си, предпочитам да купувам онова, което се продава в готов вид. Получаването на чисти съставки извънредно много забавя напредъка на науката, която глупаци като монаха Беше наричат химия в противовес на алхимията, представляваща за тях наука на науките, с други думи, някаква мътилка от жизнен флуид, религиозни формули и не знам какво още… Но аз ви отегчавам…
	— Не, уверявам ви — отвърна Анжелик с блеснали очи. — Бих ви слушала с часове.
	На лицето на графа се появи усмивка, на която белезите върху лявата буза придаваха още по-голяма ироничност.
	— Забавлява ме вашият начин на мислене! Никога не би ми хрумнало да разговарям с жена за тези неща. Аз също обичам да ви говоря. Имам чувството, че всичко можете да разберете. И все пак… нима когато дойдохте в Лангдок не бяхте готова да ме причислите към тъмните сили? Все още ли ви вдъхвам страх?
	Анжелик усети, че се изчервява, ала смело срещна погледа му.
	— Не! За мен сте все така един непознат, може би защото не приличате на останалите, но вече не се боя от вас.
	Той с куцукане се доближи, за да седне отново зад гърба й, както по време на височайшата визита на архиепископа. Понякога, прям и предизвикателен, той смело излагаше обезобразеното си лице на ярка светлина, а в други моменти сякаш търсеше прикритието на сянката и нощта. Тогава гласът му придобиваше нова интонация, сякаш душата на Жофре дьо Пейрак се освобождаваше от оковите на тялото и най-сетне можеше свободно да се изяви.
	И така, Анжелик усещаше до себе си невидимото присъствие на „мъжа в червено“, който толкова я бе изплашил преди време. Естествено, той си бе останал същият, променило се беше само нейното собствено виждане. Сега само една крачка я делеше от тревожния въпрос, който задават всички жени: обичате ли ме?
	Внезапно гордостта й заговори отново, подсети я за изречените от него думи: „Ще дойдете при мен… Всички идват.“
	За да преодолее смущението си, Анжелик отново заговори за философия — една материя, предопределила странната им духовна близост и заздравила тяхното приятелство.
	— Щом без притеснение бихте доверили тайната си, защо отказвате да приемете онзи монах Беше, на когото архиепископът толкова държи?
	— О, права сте, бих могъл да се опитам да задоволя това негово желание. Не ме тревожи фактът, че ще разкрия другиму своята тайна, а дали ще я разберат. Напразно до изнемога ще доказвам, че материята може да се трансформира, ала не и да трансмутира. Умовете на околните още не са узрели за подобни откровения. А и мнимите учени страдат от прекомерна гордост, така че ще бъдат скандализирани от признанието, че мои най-ценни помощници при проучванията са били един чернокож мавър и един саксонски миньор, потомствен селяк.
	— Куаси–Ба и гърбавият Фриц Хауер от Аржантиер?…
	— Да. Куаси–Ба ми разказа, че още като дете видял някъде във вътрешността на Африка да обработват златото с помощта на древен способ, научен от египтяните. Чак там, в тези диви местности, се намирали златните мини на фараоните и на цар Соломон. Но нека ви попитам, скъпа, какво би казал архиепископът, ако му доверя, че тайната на великия владетел и мъдрец Соломон е притежание на един мавър, на моя Куаси–Ба? Защото именно той направляваше моите изследвания в лабораторията и ми даде идеята да подложа на обработка някои видове скали, съдържащи злато, невидимо за окото. Що се отнася до Фриц Хауер, той е роден миньор — бих го оприличил на къртица, която може да диша само в земните недра. От поколение на поколение тези саксонски миньори си предават тайните на занаята и благодарение на това успях да се справя със странните мистификации на природата и с различните вещества: олово, злато, сребро, сярна киселина, разяждащ сублимат и прочее.
	— Дали сте получавали някога последните две вещества? — попита Анжелик, защото тези думи смътно й припомниха нещо.
	— Да, разбира се. И именно така успях да докажа цялата несъстоятелност на алхимията, защото от сублимата извличам големи количества живак, който на свой ред използвам при производството на среброто. При това поради изпарението живакът не увеличава, а намалява теглото си. И още нещо — като прибягвам до някои други способи, успявам да извлека злато и сребро от наглед безплодни скали. Но ако напиша над входа на лабораторията си: „Нищо не се губи, нищо не се сътворява“, тази моя философия би се сторила някому прекалено дръзка и дори противоречаща на духа на битието.
	— Нали именно благодарение на такъв способ успявате да докарате в Аржантиер слитъците мексиканско злато, закупувано от вас в Лондон?
	— Имате умна главичка и намирам, че Молин е голям бърборко. Няма значение! Преценил е, че може да ви се довери. Вярно, испанските слитъци могат да се разтопят повторно и да се смесят с галенит и пирит. Така се превръщат в сиво–черна шлака, която на границата не буди съмнение дори у най-дребнавите и мнителните служители. Това е товарът, който чудесните муленца на вашия уважаем баща пренасят от Англия в Поату или по-скоро от Испания в Тулуза, за да се превърне после този товар отново в прекрасно, искрящо злато благодарение на мен или по-скоро на моя саксонец Фриц Фауер.
	— Ала това е контрабанда — почти строго заяви Анжелик.
	— Възхитителна сте, когато говорите така. Тази контрабанда не нанася ни най-малък ущърб на отечеството, нито пък на краля — тя само ме прави по-богат. Впрочем, скоро ще повикам Фриц отново тук, в Тулуза, за да се заеме със съоръжаването на златната мина, която открих недалеч от Нарбона, в местността Салсин. И тогава ще отпадне необходимостта да внасяме скъпоценни метали от Америка, а следователно и да се занимаваме с контрабанда, както благоволихте да се изразите, защото ще имаме свое злато и сребро от Салсин и Аржантиер.
	— Защо не се опитате да заинтересувате краля с тези ваши открития? Може би и другаде във Франция има възможност да практикувате вашите методи и Негово Величество би ви бил извънредно признателен.
	— Кралят е далече, моя хубавице, пък и аз не ставам за придворен блюдолизец. Само такива хора биха могли да повлияят върху съдбините на кралството. Монсеньор Мазарини е предан на короната, не отричам, ала преди всичко е чужденец интригант. А господин Фуке, чиято работа е да субсидира кардинал Мазарини, е финансов гений, но ми се струва, че пет пари не дава да обогати отечеството чрез правилно използване на природните ресурси.
	— Господин Фуке! — извика Анжелик. — Да, сега се сетих къде чух да се говори за онези две вещества — киселината и сублимата. В замъка Плеси.
	Цялата сцена отново оживя пред очите й. Италианецът с грубото вълнено расо, разголената красавица, принц дьо Конде и малкото ковчеже от санталово дърво, в което изумрудено блещукаше стъкленичката.
	„Отче — бе казал принцът, — господин Фуке ли ви изпраща?“
	Анжелик внезапно се запита дали не е отклонила ръката на Провидението, като е скрила ковчежето.
	— За какво мислите? — попита граф дьо Пейрак.
	— За едно странно приключение, което имах преди години.
	И внезапно, след като толкова дълго бе пазила пълно мълчание, Анжелик му довери историята с ковчежето, чиито подробности се бяха врязали в паметта й.
	— Явно принцът е възнамерявал да отрови кардинала… а може би и краля, и по-малкия му брат — добави тя. — Ала не разбрах какви бяха тези писма, които приличаха на нещо като договори, подписани от принца и от други благородници, и които трябваше да бъдат връчени на господин Фуке. Почакайте… Мъча се да си спомня… Нещо в този дух: „Задължавам се да се присъединя само към господин Фуке, да му предоставя всички ценности, които притежавам…“
	Жофре дьо Пейрак я изслуша безмълвно. Накрая изрече с насмешка:
	— Няма що, весела компания! И като си помисля, че по онова време господин Фуке бе само невзрачен депутат! Ала като ловък финансист, той вече е знаел как да постави принцовете в своя услуга. И сега е най-големият богаташ в кралството, заедно с господин Мазарини, разбира се. Това доказва, че и за двамата е имало място под топлото слънце на Негово Величество. И така, вие стигнахте в дързостта си чак дотам, че взехте ковчежето? Скрихте ли го?
	— Да, аз…
	Някакво инстинктивно благоразумие внезапно я накара да си затвори устата.
	— Не, хвърлих го. В езерото с лилиите в големия парк.
	— Мислите ли, че върху вас е паднало някакво подозрение?
	— Не знам. Не ми се вярва да са обърнали голямо внимание на моята скромна личност. Ала все пак не пропуснах да намекна пред принц дьо Конде за ковчежето.
	— Наистина ли? Било е лудост от ваша страна!
	— Все пак трябваше да издействам за баща си освобождаване от пътните такси за мулетата. О, това е цяла история — тя се засмя. — А сега разбирам, че и вие косвено сте бил замесен в нея. Ала с удоволствие пак бих извършила същите неблагоразумия, само за да зърна отново смаяните лица на онези надути особи.
	След като чу разказа на Анжелик за словесната й схватка с принц дьо Конде, съпругът й поклати глава.
	— Почти съм изумен, че ви виждам все още жива до себе си. Права сте, изглежда са ви сметнали за прекалено безобидна. Опасно е обаче човек да се намесва като фигурант в дворцовите интриги. Във вашия случай изобщо не биха се подвоумили да отстранят някакво си момиченце.
	Без да спира да говори, той стана, доближи се до завесата на съседната врата и рязко я дръпна. После се върна обратно с изражение на недоволство от самия себе си.
	— Не съм достатъчно пъргав, за да изненадам любопитните.
	— Подслушваше ли някой?
	— Сигурен съм.
	— Не за първи път имам чувството, че някой ни шпионира.
	Той отново зае мястото си зад нея. Жегата бе натежала, но градът внезапно завибрира ведно с десетките камбани, които звъняха за вечерня. Младата жена набожно се прекръсти и шепнешком отправи молитвата си към Дева Мария. Звънкият прилив се издигаше все по-високо и Анжелик и съпругът й, седнали до отворения прозорец, известно време не можаха да разменят нито дума. Те седяха така, заедно и безмълвни, и тази близост, поводите за която напоследък бяха зачестили, вълнуваше дълбоко Анжелик.
	„Не само че присъствието му не ме гнети, но дори съм щастлива — каза си тя учудено. — Ако сега ме целуне, дали ще ми бъде неприятно?“
	Както преди малко, по време на посещението на архиепископа, тя усещаше погледа на Жофре върху рамото си.
	— Не, миличка, аз не съм магьосник — прошепна той. — Вероятно съм надарен от природата с някои заложби, но главно бях много любознателен. Разбираш ли? — рече той с гальовен тон, който я заплени. — Изпитвах жажда да изуча всички трудни неща: науките, литературата, а също и женското сърце. С безкрайна наслада се заех да вникна в тази дивна тайна. Въобразяваме си, че в очите на една жена не се чете нищо, а съзираме цял свят. Или пък въображението ни рисува цели светове, а не откриваме нищо… освен едно малко дрънкало. Какво ли крият твоите зелени очи, които ми напомнят за пролетни поля и бурен океан?…
	Той се раздвижи и гъстата му черна коса се плъзна по оголеното й рамо подобно на топла и мека като коприна скъпа кожа. Тя потръпна от допира на устните му, които несъзнателно очакваше. Със затворени очи, вкусвайки тази безкрайна пламенна целувка, Анжелик чувстваше, че наближава часът на нейното поражение. Тогава, разтреперана, все още противяща се, покорена, тя щеше да приеме прегръдките на този загадъчен мъж.


>>	10

	Няколко дни по-късно Анжелик се връщаше от сутрешна разходка по бреговете на Гарона. Тя обичаше ездата и й посвещаваше няколко часа призори, когато въздухът бе още свеж. Жофре дьо Пейрак рядко я придружаваше. За разлика от повечето благородници, той почти не се интересуваше от езда и лов. Това би могло да се сметне за страх от резките движения, ако с реномето си на блестящ фехтовчик той не се бе прославил също толкова, колкото и с изумителната си певческа дарба. Акробатическите скокове, които правеше въпреки сакатия си крак, според хорската мълва бяха истинско чудо. Занимаваше се всеки ден със стрелба в оръжейната зала, но Анжелик нито веднъж не беше го виждала как борави с оръжието. Все още не знаеше за него много неща и понякога с внезапна тъга си припомняше думите, които архиепископът й бе подхвърлил в деня на сватбата: „Между нас казано, избрали сте си доста странен съпруг“.
	След привидното сближаване, графът сякаш отново започна да се държи с нея почтително и хладно, както в началото. Тя го виждаше за малко и винаги в присъствието на гости; питаше се дали темпераментната Карменчита дьо Меркур не бе допринесла за това ново отдалечаване. Всъщност след поредното си пътуване до Париж тази дама пак се бе завърнала в Тулуза, където екзалтираното й поведение разпалваше страстите. Този път твърдяха съвсем сериозно, че господин дьо Меркур възнамерявал да я затвори в манастир. Ако все още не изпълнявал заплахата си, това било поради дипломатически съображения. Войната с Испания продължаваше, ала монсеньор Мазарини, чийто отдавнашен стремеж бе да сключи примирие, препоръчваше да се избягват всички действия, които биха могли да засилят ненавистта на мнителните испанци. Красивата Карменчита произхождаше от знатен мадридски род. Поради тази причина колебанията в съпружеския й живот имаха далеч по-голямо дипломатическо значение от боевете във Фландрия. В Мадрид се знаеше всичко, защото, въпреки прекъсването на официалните отношения, не секваше безкрайният поток от тайни пратеници, облечени най-различно — било като монаси, било като амбулантни продавачи или търговци, които прекосяваха Пиренеите.
	И така, Карменчита дьо Меркур излагаше на показ в Тулуза ексцентричното си съществувание и това безпокоеше и оскърбяваше младата госпожа дьо Пейрак. Въпреки светската лекота, която бе придобила при общуването с бляскавите знатни дами, дълбоко в себе си Анжелик бе запазила природната си естественост на полско цвете. Беше все така простодушна и лесно ранима. Не се чувстваше достатъчно силна, за да се бори с жена като Карменчита, и понякога, с изтерзано от ревност сърце си казваше, че сигурно испанката допада повече на своеобразния нрав на графа. Знаеше, че само по отношение на науките тя, Анжелик, заема първо място в сърцето на съпруга си.
	Тази сутрин, когато се приближаваше към двореца със свитата си от пажове, галантни ухажори и няколко девойки, нейни приятелки, с които обичаше да се обгражда, тя отново забеляза, че пред входа е спряла каретата с гербовете на архиепископа. От нея слезе висок слаб мъж в черно расо, а след него — накичен с панделки благородник с шпага на хълбока, явно гръмогласен, защото доста отдалеч до тях достигна ехото на гласа му, изричащ заповеди или ругатни.
	— Бога ми — възкликна Бернар д’Андихос, един от вечните и предани обожатели на Анжелик, — струва ми се, наистина, че това е шевалие Жермонта, племенникът на архиепископа. Господ да ни е на помощ! Този простак е най-непоносимият глупак, когото познавам. Ако ми гласувате доверие, госпожо, нека минем през градините, за да избегнем срещата с него.
	Малката групичка зави наляво и след като оставиха конете в конюшнята, Анжелик и нейните придружители отидоха в оранжерията — приятно място с безброй водоскоци.
	Ала едва седнали пред закуската от плодове и ледени напитки, един паж дойде да извести Анжелик, че граф дьо Пейрак я вика при себе си.
	В галерията до входа тя завари мъжа си в компанията на благородника и монаха, които бе зърнала преди малко.
	— Това е абат Беше, видният учен, за когото архиепископът ни е говорил — каза Жофре. — Представям ви също така шевалие дьо Жермонта, племенник на Негово Преосвещенство.
	Монахът беше висок и слаб. Гъстите му вежди бяха надвиснали над доста приближените му очи с неспокоен поглед, в който пламтеше трескава мистична светлина. От шаячното му расо се подаваше дълъг мършав врат с изпъкнали жили. Спътникът му сякаш го придружаваше, за да подчертае разликата помежду им. Колкото шевалието имаше вид на жизнерадостен бонвиван, толкова монахът беше изпосталял от самобичуване. Шевалие дьо Жермонта беше с цветущ тен и порядъчно за своите двадесет и пет години шкембенце. Огромните руси букли на перуката му падаха върху дрехата от син сатен, украсена с безброй розови панделки. Късата поличка бе толкова широка и богато гарнирана с дантели, че при подобно изобилие от фльонги и волани благородническата му шпага изглеждаше съвсем неуместна. Той помете плочника пред Анжелик с щраусовото перо на широкополата си филцова шапка и й целуна ръка, но след като се изправи я изгледа така дръзко, че тя се възмути.
	— Сега, когато съпругата ми е вече тук, можем да отидем в лабораторията — каза граф дьо Пейрак.
	Монахът едва не подскочи и смаян сведе поглед към Анжелик.
	— Значи ли това, че госпожата ще влезе в светилището и ще присъства на разговорите и опитите, към които благоволявате да ме приобщите?
	Графът изкриви лице в иронична гримаса и погледна дръзко до неприличие госта си. Знаеше до каква степен изразът на лицето му впечатлява хората, които го виждат за пръв път, и със злобна наслада се отдаваше на тази игра.
	— Отче, в писмото ми до монсеньора, съдържащо съгласието ми да ви приема съгласно неговото многократно изразявано пред мен желание, аз го осведомих, че при това, нека го наречем посещение, биха могли да присъстват лица по мой избор. Ето че Негово Преосвещенство е избрал ваш придружител да бъде господин шевалието, в случай че погледът ви не забележи всичко, което би било желателно да се види.
	— Но, господин графе, вие като учен не може да не знаете, че присъствието на жена абсолютно противоречи на херметическата традиция, според която не може да се постигне никакъв резултат, ако има противоположни флуиди…
	— Представете си, отче, че в моята научна работа резултатите винаги са верни и не зависят нито от настроението, нито от общественото положение на присъстващите лица.
	— Според мен това е чудесно! — възкликна шевалието с доволен вид. — Не крия, че изпитвам по-голяма слабост към една красива жена, отколкото към стъклениците и старите гърнета. Ала чичо ми държеше да придружавам Беше, за да понавляза в естеството на новата си служба. Да, чичо ми ще откупи за мен сана на главен викарий, отговорен за три епархии. Само че той е страшен човек. Ще направи този жест само при едно условие — ако се подстрижа за монах. Признавам, лично аз бих се задоволил само с облагите.
	Докато разговаряха, те се насочиха към библиотеката, която графът държеше да им покаже най-напред. Монахът Беше, за когото това посещение бе неочакван и изключителен шанс, дълго лелеян в мечтите, задаваше безброй въпроси, на които Жофре дьо Пейрак отговаряше с търпеливо примирение.
	Анжелик вървеше зад тях двамата, придружена от шевалие дьо Жермонта. Колкото до него, той не изпускаше повод да я докосне или да й отправи предизвикателен поглед.
	„Голям простак наистина — рече си тя. — Прилича на дебело прасенце сукалче, обкичено с цветя и дантели за новогодишната трапеза.“
	— Трудно ми е да разбера — изрече младата дама гласно — каква е връзката между вашето посещение в лабораторията на съпруга ми и новия ви духовен сан.
	— Признавам, че и аз като вас недоумявах, но чичо ми пространно ми обясни всичко. Изглежда, че Църквата не е нито толкова богата, нито толкова могъща колкото изглежда и най-вече колкото би трябвало да бъде. Чичо ми се оплаква и от фаворизирането на кралската власт за сметка на правата на отделните провинции, като Лангдок например. Все повече окастрят доходите на Църквата и дори на местния парламент, който, както знаете, той оглавява лично. Местната власт е заета от интенданта на провинцията и неговите агенти, полицаи, финансисти и военни. И на това нахлуване на безотговорни кралски служители чичо ми би желал да противопостави съюза на провинциалните големци. Той вижда, впрочем, че вашият съпруг натрупва колосално богатство, без от това да са облагодетелствани нито градът, нито Църквата.
	— Но, господин Шевалие, ние даряваме средства за благотворителни цели.
	— Това не задоволява архиепископа. Той би желал съюзяване.
	„За ученик на великия инквизитор е твърде елементарен, освен ако просто не си е научил добре урока!“
	— И така — продължи тя, — монсеньорът е на мнение, че всички богатства в тази провинция би трябвало да се предоставят на Църквата?
	— Църквата трябва да заема първото място.
	— Начело с монсеньора! Чудесно проповядвате, знаете ли? Не се учудвам, че са ви насочили към попрището на красноречив пастир. Предайте моите комплименти на чичо си.
	— Непременно ще го сторя, любезна госпожо. Усмивката ви е очарователна, но ми се струва, че не ме гледате чак дотам нежно. Не забравяйте, че Църквата си остава първата сила, най-вече в нашия Лангдок.
	— Това, което най-вече виждам, е, че вие сте кандидат за викарий, въпреки панделките и дантелите ви.
	— Богатството е най-доброто средство за убеждение. Чичо ми съумя да го приложи по отношение на мен и сега аз съм изцяло на неговите услуги.
	Анжелик рязко затвори ветрилото си. Вече не се учудваше, че архиепископът е оказал доверие на дебелия си племенник. Въпреки коренното различие в характерите, двамата имаха едни и същи амбиции.
	В библиотеката, където поради затворените капаци на прозорците цареше полумрак, някой се размърда и стори нисък поклон.
	— Я виж ти, какво търсите тук, метр Клеман? — попита графът с лека изненада. — Никой не влиза тук без мое позволение и не си спомням да съм ви давал ключа.
	— Моля господин графа за извинение. Нагърбих се лично с поддържането на библиотеката, защото не желаех да поверя грижата за тези ценни книги на някой недодялан слуга.
	Той набързо прибра парцала, четката и столчето и се оттегли след още няколко леки поклона.
	— Определено — рече с въздишка монахът — тук ще видя много странни неща: жени в лабораторията, а в библиотеката — слуги, ровещи се с нечистите си ръце из ръкописи, в които се съдържа цялата наука! И в края на краищата установявам, че това никак не накърнява репутацията ви? Я да погледнем какво имате тук?
	Той откри трудовете на класиците на алхимията в издания с пищни подвързии: „Принципът на съхраняване на телата и мумията“ от Парацелз; „Алхимия“ от великия Албер, „Херметика“ на Херман Курингус, „Експликация 1572“ от Томас Ераст и най-сетне — нещо което го изпълни със задоволство — собствената си книга: „За трансмутацията“ от Конан Беше.
	Напълно успокоен и отново изпълнен с доверие, монахът последва своя домакин.
	А графът изведе гостите си от двореца и се отправи заедно с тях към крилото, където се намираше лабораторията.

	* * *

	Още отдалече посетителите забелязаха върху покрива голям комин, от който излизаше крива медна тръба, наподобяваща клюн на апокалиптична птица. Когато още малко наближиха, съоръжението със скриптене се завъртя и те зърнаха черното отвърстие на тръбата, което бълваше черен пушек и сажди.
	Монахът отскочи назад.
	— Това е обикновен ветропоказател, който активизира тягата на пещите във ветровито време — обясни графът.
	— При мен, когато духа вятър, няма тяга в комина.
	— Тук е тъкмо обратното, защото аз използвам спадането на налягането, предизвикано от вятъра.
	— И вятърът се поставя във ваша услуга?
	— Именно. Също така, както задвижва вятърните мелници.
	— При тях, господин графе, вятърът завърта мелничните камъни.
	— Докато при мен пещите не се движат, но всмукват въздуха.
	— Въздухът не може да се всмуква, защото той е празно пространство.
	— И все пак ще видите, че коминът има адска тяга.
	Монахът три пъти се прекръсти преди да прекрачи прага след Анжелик и графа, а черният Куаси–Ба тържествено ги поздрави с ятагана си, преди да го прибере в ножницата.
	В дъното на обширна зала аленееха две пещи. Третата, еднаква с първите две, не беше запалена. Пред тях имаше странни уреди от кожа и желязо, както и някакви медни тръби.
	— Това са ковашките мехове, ползвам ги, когато ми трябва особено силен огън, например при топенето на медта, златото или среброто — обясни Жофре дьо Пейрак.
	По стените имаше дълги лавици, прикрепени една над друга. Те бяха отрупани с гърненца и стъкленици, върху чиито етикети бяха изписани кабалистични знаци и формули.
	— Това са запасите ми от най-различни вещества: сяра, мед, желязо, калай, олово, боракс, аурипимент, арсеник, цинобър, живак, адски камък, сярна киселина. Освен това разполагам с витриол, непречистена азотна киселина, амоняк. На горния рафт са епруветките и съдовете от стъкло, метал и керамика, а ето и ретортите и дестилаторите. В малкото помещение в дъното има складирани скални отломъци, в които се съдържат невидими за окото злато и сребро. Това е сребърен хлорид, който ми донесе от Мексико един испански благородник.
	— Господин графът навярно иска да се пошегува с невежеството на един беден монах, като твърди, че това восъчно вещество съдържа сребро, при положение че не забелязвам дори и една лъскава точица.
	— Почакайте, сега ще ви покажа.
	И графът взе голям въглен от купчината пред пещите. От рафта свали лоена свещ, която запали от жаравата, издълба с желязно шило дупчица във въглена и я запълни със зрънца от сиво–жълтия и полупрозрачен сребърен хлорид, добави и боракс. После взе извита медна тръбичка и я доближи до пламъка на свещта, като духна умело към дупчицата. Двете вещества се стопиха, издуха се, промениха цвета си, а след това се появиха малки мехурчета, които с едно по-силно духване графът сля в блестяща топчица, голяма колкото лещено зърно.
	Накрая Жофре дьо Пейрак угаси свещта и с върха на ножа извади малкия искрящ слитък от дупчицата във въглена.
	— Ето стопено сребро, което извлякох пред очите ви от тази странна наглед скала.
	— Толкова ли просто извършвате и трансмутацията на златото?
	— Не извършвам никаква трансмутация. Аз просто извличам благородните метали от рудите, в които те вече се съдържат, само че не във вид на чисти метали.
	Монахът не изглеждаше съвсем убеден. Той се покашля и се огледа наоколо.
	— Какви са тези тръби и сандъци?
	— Канализационни съоръжения за промиване на злато по китайски образец.
	Поклащайки глава, монахът се приближи предпазливо до едната пещ, където къкреха няколко гърнета, пълни с червеникава, отчасти разтопена смес.
	— Тук виждам прекрасна инсталация, ала тя с нищо не ми напомня „Атанора“ или прословутата „къщичка на пилето на мъдреца“.
	Пейрак избухна в смях и едва не се задави, но после, след като се успокои, се извини.
	— Прощавайте, отче, ала последната ми колекция от тези достопочтени дивотии бе разрушена от онзиденшната експлозия, на която бе свидетел Негово Преосвещенство.
	На лицето на монаха се изписа дълбоко уважение.
	— Монсеньорът ми разказа за това. Значи вие успявате да получите нетрайно злато, което експлодира?
	— За да не скривам нищо от вас, ще ви кажа, че успявам да получа и избухлив живак.
	— Ами философското яйце?
	— То е в главата ми!
	— Богохулствате! — възкликна разтревожен монахът.
	— Каква е тази история за пиле и яйце? — попита Анжелик. — Никой досега не ми е споменавал за тях.
	Беше й хвърли презрителен поглед. Ала тъй като видя, че графът прикрива усмивката си, а шевалие дьо Жермонта се прозява съвсем открито, монахът се задоволи с тази непретенциозна аудитория, поради липса на по-добра.
	— Във философското яйце се извършва Великото превращение — започна той, като прикова огнения си поглед в невинните очи на младата жена. — В него участват чистото злато, сиреч Слънцето, и финото сребро, тоест Луната, към които се присъединява живачната амалгама или Меркурий. Херметикът използва философското яйце, за да ги подложи на нарастващо и намаляващо нагряване върху добре темпериран огън, а именно Вулкан. В резултат се развиват семенните зародиши — Венера. Ето това е философският камък — самозараждащо се вещество, което е видимо за очите. От този момент нататък реакциите в яйцето протичат по определен ред. Важно е най-вече да се внимава за появата на трите цвята: черно, бяло и червено, респективно свидетелстващи за гниенето, загубването на част от материята и зачервяването на философския камък. С други думи — за редуването на смъртта и възкръсването, през което според античните философи трябва да премине всяко вегетиращо вещество, за да може да се възпроизведе. Световният Дух, който е всъщност посредник между душата и универсалното тяло, представлява истинската действена причина за всякакъв вид самозараждане, вдъхващо живот на четирите основни елемента… Този дух е скрит в златото, но уви! Той остава там бездеен и затворен. Задачата на мъдреца е да го пусне на свобода.
	— И как постъпвате вие, отче, за да освободите този дух, който стои в основата на всичко и е пленник на златото? — попита Пейрак.
	Алхимикът обаче не долови иронията му. Отметнал назад глава, той мислено преследваше отколешната си мечта.
	— За да бъде освободен духът, е нужен философският камък. Ала и той не е достатъчен. Трябва да се даде тласък, начало на явлението, което ще преобрази всичко в чисто злато.
	Той помълча малко, унесен в мислите си.
	— След дълги години труд, струва ми се, бих могъл да кажа, че съм постигнал известни резултати. Така например, след като съединих живака (женското начало) с чистото злато (мъжкото начало), поставих тази смес в Атанор или къщичката на пилето на мъдреца — в този храм, светилището, което би трябвало да притежава всяка алхимическа лаборатория. Яйцето, представляващо херметически затворена реторта със съвършено овална форма, за да бъде предотвратено всякакво изпарение, поставих в пещта в съд с пепел. Под въздействието на топлината живакът успя да разтопи златото, ала за жалост жизненият зародиш на моето чисто злато още не беше достатъчно укрепнал и успях да трансформирам само повърхностния слой на метала, но не и вътрешността.
	— Ала вие навярно сте правили опити да подсилите този ваш агонизиращ зародиш? — попита Жофре дьо Пейрак и в очите му проблесна закачливо пламъче.
	— Да, при това на два пъти и, струва ми се, бях доста близо до целта. Ето как постъпих първия път. Дванадесет дни изкисвах в сок от млечка, синчец и тученица оборски тор. После дестилирах сместа и получих червеникава течност. В нея отново накиснах тор. Появиха се червеи, които се изпоядоха помежду си, но един оцеля. Изгорих го и след като стана на пепел, смесих останките му с витриол и други съставки. Само че резултатът бе незавиден.
	— Пфу! — възкликна отвратен шевалие Жермонта.
	Анжелик хвърли смаян поглед на съпруга си, който обаче запази пълно спокойствие.
	— А втория път какво направихте? — попита той.
	— Втория път бях извънредно обнадежден. Един пътешественик, озовал се след корабокрушение на непознат бряг, ме беше снабдил с девствено чиста пръст, върху която не беше стъпвал човешки крак. Всъщност, точно в такава пръст се съдържа семето или зародишът на металите — сиреч, истинският философски камък. Изглежда обаче тази пръст не е била съвсем девствена, защото не получих желаните резултати — с натъжено изражение завърши монахът.
	Сега и Анжелик я досмеша и за да прикрие усмивката си, тя попита:
	— Нима лично вие, Жофре, не ми споменахте, че след корабокрушение сте се озовали на пустинен остров, сред мъгли и ледове?
	Беше подскочи и с грейнали очи сграбчи за раменете граф дьо Пейрак.
	— Попаднали сте след корабокрушение на непозната земя? Знаех си аз, подозирах! Значи вие сте човекът, за когото се споменава в херметическите писания? Онзи, който се е върнал от „задната част на света, където се вихрят гръмотевични бури, придружени от силен вятър, градушки и проливен дъжд“. Там, където: „ако подириш, ще намериш търсеното от теб“.
	— Вашето описание донякъде отговаря на истината — нехайно отвърна графът. — Ще добавя само една бълваща огън планина, заобиколена от ледове, които ми се сториха вечни. И нито една жива душа наоколо. Там се намира Огнената земя. Спасиха ме моряци от португалски платноход.
	— Бих дал живота и дори душата си за шепа девствена пръст! — възкликна Беше.
	— Уви, отче, признавам, че не се сетих да взема!
	Монахът му хвърли мрачен и подозрителен поглед и Анжелик разбра, че не вярва на думите му.
	Младата жена наблюдаваше тримата събеседници, които стояха пред нея сред този странен декор от епруветки и колби. Жофре дьо Пейрак, хромият благородник от Лангдок, се беше облегнал на тухлената стена на една от пещите и високомерно и присмехулно изслушваше доводите на останалите. Без капка стеснение, той показваше, че пет пари не дава за разсъжденията на този Дон Кихот в алхимията и на този отрупан с панделки Санчо Панса. На подобен комичен фон Жофре дьо Пейрак изглеждаше толкова извисен, разкрепостен и изключителен, че сърцето на Анжелик се разтуптя до пръсване под напора на силните чувства.
	„Аз го обичам! — внезапно осъзна тя. — Обичам го и се боя за него. Ах, дано нищо не му сторят! Не преди… Не преди…“
	Обзета от суеверен страх, Анжелик не посмя да довърши мисълта си: не преди той да ме вземе в прегръдките си…


>>	11

	— Любовта — рече Жофре дьо Пейрак, — изкуството да обичаме, е особено ценно качество на нашата нация. Бил съм в доста страни по света и навред тази истина е неоспорима. Нека се радваме, нека се гордеем с това, дами и господа, но и нека да внимаваме. Защото няма нищо по-крехко от тази репутация, ако не я браним с изтънчени чувства и веща плът.
	Графът сведе лицето си, скрито зад маска от черно кадифе, и зъбите му блеснаха в усмивка.
	— Ето защо сме се събрали тук, в Ге Савоар — дворецът на Веселите познания. Ала това не означава, че ви приканвам да се върнете към миналото. Разбира се, не мога да не спомена нашия наставник, авторът на „Изкуството да обичаме“, пробудил навремето човешките сърца за това вълнуващо чувство, но не ще пренебрегнем и приноса на следващите векове за нашето усъвършенстване, а именно — изкуството да беседваме, да развличаме, да блеснем с ума си, та дори, ако щете, не най-престижното, но също безкрайно важно умение да се насладим на добрата трапеза и изисканите питиета, за да се настроим любовно.
	— Виж, това ми допада! — измуча шевалие дьо Жермонта. — Чувство ли? Пфу! Дайте ми да си хапна половин глиган, три яребички, шест пиленца, да гаврътна бутилка шампанско и… марш в леглото, хубавице!
	— И когато тази хубавица се нарича госпожа дьо Монмор, тя казва, че в леглото ви бива само чудесно и силно да хъркате!
	— Това ли казва? О, какво предателство! Вярно е, че веднъж, когато бях понатежал…
	Бурен изблик на всеобщ смях прекъсна охранения шевалие, който, примирен с неизбежната си зла участ, повдигна капака на едно от сребърните блюда и си взе с два пръста пилешко крилце.
	— Когато ям, аз не върша други неща. Не съм като вас, които смесвате всичко и се опитвате да внесете изтънченост там, където това е напълно излишно.
	— Направо ви се любувам! — спокойно рече графът. — Толкова добре олицетворявате всичко, което ненавиждаме, което бихме искали да изкореним от нашите нрави. Вижте, дами и господа, това е издънката на варварите, на онези кръстоносци, които начело със своите епископи дойдоха тук, за да запалят стотици клади между Алби, Тулуза и По. Толкова ожесточено са завиждали на нашия дивен край, където е била възпявана любовта към жената, че са го превърнали в пепелище. Направиха от Тулуза град на нетърпимостта, на недоверието, на излъчващите фанатизъм студени очи. Нека не забравяме…
	„Ето това не биваше да го казва!“ — помисли си Анжелик.
	Нищо, че всички се смееха, в тъмните погледи на някои от присъстващите тя виждаше да проблясват жестоки пламъчета. Винаги се дивеше на тази злопаметност на хората от Юга спрямо собственото им минало, от което ги деляха цели четири века. Ала ужасът от кръстоносния поход на албигойците трябва да е бил наистина много голям, щом в селата още се срещаха майки, които заплашваха децата си със страшния Монфор.
	Жофре дьо Пейрак обичаше да подклажда подобна злопаметност, не толкова от провинциален фанатизъм, колкото поради факта, че ненавиждаше всяко тесногръдие, простащина и глупост.
	Седнала на другия край на огромната маса, Анжелик виждаше графа насреща си, облечен в яркочервени, обсипани с диаманти дрехи. Черната маска и тъмната коса подчертаваха белоснежността на високата яка, изработена от дантели от Фландрия, както и белотата на маншетите и на дългите му, красиви ръце, всяка с по пет пръстена.
	В бяло бе облечена и самата Анжелик и това странно й напомняше за деня на тяхната венчавка. И тогава тук се бяха събрали най-знатните благородници от Лангдок и Гаскония и изпълваха двете големи маси, които в този ден бяха разположени в главната галерия на двореца. Само че днес сред това бляскаво общество не се виждаха нито старци, нито духовници. Сега, когато познаваше всекиго от присъстващите по име, Анжелик бе наясно, че болшинството от двойките не са венчани. Андихос бе довел своята метреса — пламенна парижанка. Госпожа дьо Сожак със съпруг магистрат в Монпелие бе склонила гальовно тъмнокосата си главица на рамото на един капитан със златисторуси мустачки. Неколцина самотни кавалери се домогваха до близостта на дами, очевидно твърде смели и независими, щом бяха дошли без задължителните си по-възрастни компаньонки на прочутите събеседвания за любовта.
	Младост и красота лъхаше от тези богато пременени мъже и жени. Озарени от светлината на свещите, златата и скъпоценните камъни блестяха още по-ярко. Прозорците на обширната зала бяха широко отворени към топлата пролетна вечер. За пропъждане на комарите в кадилниците димяха тамян и листа от маточина, чието упойващо ухание се смесваше с аромата на вино.
	Анжелик изпитваше свян и чувството, че тук не е на мястото си, досущ като полско цвете, засадено сред розови храсти.
	Въпреки всичко, тя бе изключително красива и маниерите й по нищо не отстъпваха на обноските и на най-изисканите дами.
	Ръката на младия херцог дьо Форба де Ганж докосна лакътя й.
	— Колко жалко, госпожо, че сте притежание на нашия наставник! Тази вечер не мога да откъсна поглед от вас.
	Тя лекичко го перна с ветрилото през пръстите.
	— Не се престаравайте веднага да прилагате наученото тук. По-скоро разумно се вслушайте в изпитаната поговорка: „Тежко на онзи, който прибързва и се върти натам, накъдето духне вятърът“. Не забелязахте ли чаровното вирнато носле и розовите бузки на палавата ви съседка вдясно? Казват, че била млада вдовичка, която копнеела някой да я утеши след смъртта на нейния извънредно стар и непоносим съпруг.
	— Благодаря за съветите, госпожо.
	— „Новата любов прокужда старата“, поне така твърди метр Шаплен.
	— Всяко наставление, произнесено от чаровните ви устни, ще бъде изпълнено незабавно. Позволете ми да целуна пръстчетата ви и обещавам, че ще се заема с младата вдовичка.

	* * *

	На другия край на масата бе възникнал спор между Сербало и господин дьо Кастел–Жалон.
	— Беден съм като просяк — рече господин дьо Кастел–Жалон — и не крия, че продадох един арпан лозе, за да се облека прилично и да дойда тук. Ала твърдя, че не е необходимо да сте богат, за да ви обичат заради вас самия.
	— Никога няма да ви обичат изтънчено. А вашата идилия в най-добрия случай ще напомня за онзи правоверен, който с дясната си ръка е прегърнал бутилката, а с лявата — своята възлюблена, потънал в тъжен размисъл за петачетата, които с мъка е припечелил и с които трябва да се раздели, за да плати и за двете удоволствия.
	— Все пак твърдя, че чувството…
	— Чувството не вирее в нищета…
	Жофре дьо Пейрак със смях разпери ръце.
	— Не спорете, господа, чуйте какво е рекъл древният мъдрец, чиято хуманна философия би трябвало да разреши всичките ни спорове. Ето как започва той своя трактат „Изкуството да обичаме“: „Любовта е аристократична. За да й се отдадеш изцяло, не трябва да имаш грижа за насъщния; материалното не бива да те потиска дотолкова, че всеки ден да си принуден да броиш часовете“. Следователно, забогатявайте, господа, и подарявайте на своите красавици бижута. Нищо чудно блесналият при вида на някой накит женски поглед с лекота да се превърне в любовен. Лично аз обожавам да гледам как една жена се любува в огледалото на новото си украшение. Не възразявайте, госпожи, и не бъдете лицемерни. Нима цените мъжа, който дотолкова ви пренебрегва, че не си прави труда да придаде повече блясък на красотата ви?
	Дамите се засмяха и запротестираха.
	— Но аз съм беден! — възкликна сърцераздирателно Кастел–Жалон. — Пейрак, не бъди толкова жесток, върни ми надеждата!…
	— Забогатей!
	— Лесно е да се каже!
	— Винаги е лесно за онзи, който го желае. Или поне не бъди скъперник. „Скъперничеството е най-лошият враг на любовта.“ Ако си беден, тогава поне не пести времето си, нито подвизите си, направи хиляди лудости и най-вече — разсмивай. „Скуката е червей, който гризе любовта“. Нима не предпочитате, госпожи, смешниците пред сериозните учени?… И накрая, като последна утеха, ще цитирам следното: „Личните достойнства единствени заслужават любов“.
	„Колко хубав глас има и как красиво говори!“ — каза си Анжелик.
	Целувката на младия херцог още пареше пръстите й. Той покорно се беше извърнал и ухажваше вдовичката с розовото личице. Анжелик се чувстваше самотна и през дългата маса и синкавия дим на кадилниците погледът й бе прикован в червения силует на домакина. Дали той я гледаше? Призоваваше ли я под маската, която скриваше белязаното му лице? Или с нехайство и безразличие просто се наслаждаваше като преситен епикуреец на изтънчените словесни схватки?
	— Знаете ли, че съм доста озадачен! — провикна се внезапно херцог дьо Форба де Ганж, като се надигна от стола си. — За пръв път присъствам на любовен кръжок и да си призная, очаквах да чуя приятно свободомислие, а не толкова строги слова. „Личните достойнства единствени заслужават любов“. Трябва ли да станем малко нещо светци, за да завоюваме своите дами?
	— Боже опази, господин херцог! — подхвърли с кръшен смях младата вдовичка.
	— Предизвикателството е сериозно — заяви Андихос. — Ще ме обичате ли с ореол, скъпа?
	— Естествено, не!
	— Защо виждате само достойнствата на олтарите? — извика Жофре дьо Пейрак. — Достойнство е да бъдеш весел, безразсъден й самонадеян, да си кавалер, стихоплетец и главно — а сега да ви видя, господа! — да си опитен любовник, при това винаги на разположение. Нашите бащи са противопоставяли куртоазната на чувствената любов. Аз бих ви казал: нека не пренебрегваме и двете. Трябва да обичаме истински и всецяло, с други думи — и душата, и тялото.
	Той замълча за миг и добави с приглушен глас:
	— Нека обаче не подценяваме екзалтацията на чувствата, която, без да е чужда на желанието, се извисява над него и го облагородява. Ето защо смятам, че онзи, който иска да опознае любовта, би трябвало да подчини и сърцето, и тялото си на следната повеля на Шаплен: „Влюбеният не бива да има повече от една възлюблена. Влюбената не бива да има повече от един възлюблен“. Направете своя избор, обичайте се или се разделяйте, когато си досадите, ала не бъдете като онези непостоянни любовници, които не правят разлика между пиянството и любовната страст: пият от всички чаши наведнъж и превръщат кралските дворове в кокошарници.
	— Кълна се в Сен Северен! — възкликна Жермонта, като се надигна от мястото си. — Ако моят чичо, архиепископът, ви чуе, ще изгуби разсъдъка си. Това, което казвате, е нечувано. Никога не са ме учили на подобни неща.
	— На прекалено малко неща са ви учили, господин шевалие!… Какво толкова ви шокира в думите ми?
	— Всичко. Проповядвате вярност и разпуснатост, приличие и чувствена любов. А след това внезапно, сякаш вещаете от амвона, заклеймявате пиянството в любовната страст. Ще предложа този израз на архиепископа. Навярно ще го цитира идната неделя в катедралата.
	— Думите ми са продиктувани от чисто човешка мъдрост. Любовта е враг на крайностите. И за нея, също както за добрата трапеза, важи правилото: нека предпочитаме качеството пред количеството. Удоволствието в любовта се простира до онзи предел, отвъд който започват принудата и отвращението от безсрамието. Ала нима е способен да вкуси истински целувка онзи, който се тъпче като прасе и се налива като бъчва?
	— Трябва ли да разпозная себе си в това описание? — измърмори шевалие дьо Жермонта с пълна уста.
	Анжелик си помисли, че той все пак не е с лош характер. Но защо Жофре сякаш нарочно го предизвиква? Нали самият той не се заблуждава доколко опасно е неприятното присъствие на този човек?
	В навечерието на пиршеството графът й бе казал:
	— Архиепископът изпраща тук племенника си, за да ни шпионира. — И бе добавил уж между другото: — Знаете ли, че войната между него и мен е обявена?
	— Какво се е случило, Жофре?
	— Нищо. Ала архиепископът желае да се сдобие с тайната на моето богатство, ако не и със самото него. Той вече няма да ме остави на мира.

	* * *

	Прислужниците отнесоха блюдата. Осем малки пажа влязоха, като някои от тях носеха кошници с рози, а другите — пирамиди от плодове. Пред всекиго бяха поставени чинийки с различни сладкиши и захаросани плодове с подправки.
	— Виждате, че с удоволствие ви слушам да говорите така непринудено за плътската любов — каза младият Сербало. — Представете си, аз съм лудо влюбен, а ето че съм сам в тази компания. Не вярвам да не съм бил достатъчно пламенен в любовните си обяснения и без да се хваля, в дадени мигове имах впечатлението, че чувството ми е споделено. Ала, уви! Любимата ми е прекалено добродетелна. Реша ли се да направя някой по-смел жест, тутакси съм осъден на няколко дни жестоки погледи и многозначителна студенина. От месеци се въртя в тази дяволска игра: да я завладявам, като й доказвам, че я обичам, и да я загубвам, когато се опитам да докажа това на дело…
	Злополучното приключение на Сербало развесели всички. Една дама го грабна в прегръдките си и го целуна по устните. Когато врявата стихна, Жофре дьо Пейрак внимателно каза:
	— Въоръжи се с търпение, Сербало, и помни, че недостъпните девойки са способни да достигнат върховно сладострастие. Само че имат нужда от опитен любовник, който да съумее да ги освободи от известни скрупули, които ги карат да смесват любовта с брака. А сега ще ти цитирам няколко предписания: „Когато се отдаваш на любовната наслада, не минавай отвъд желанията на любимата. Независимо дали доставяш, или получаваш любовна наслада, запазвай винаги известен свян“. И най-сетне: „Вслушвай се внимателно в повелята на дамите“.
	— Намирам, че давате прекалено голямо предимство на жените — възрази един благородник, за което получи няколко удара с ветрило. — Ако ви слушаме, би трябвало непрекъснато да примираме в краката им.
	— Ами че това е прекрасно! — одобрително заключи любовницата на Бернар д’Андихос. — Знаете ли как наричаме в Париж младежите, които ухажват нас, префинените? „Умиращи“!
	— Не искам да умирам — заяви мрачно Андихос. — Ще умрат съперниците ми.
	— Трябва ли да позволим дамите да ни налагат всичките си прищевки?
	— Очевидно.
	— Те ще ни презират…
	— И ще ни изневеряват…
	— Трябва ли да допуснем да ни мамят?
	— Не, разбира се — каза Жофре дьо Пейрак. — Бийте се на дуел, господа, и убивайте съперниците си. „Който не ревнува, не може да обича. Всяко подозрение спрямо любимата увеличава любовния ми плам.“
	— Този дявол Шаплен е помислил за всичко!
	Анжелик поднесе виното към устните си. Кръвта й се бе разгорещила и тя започна да се смее. Обичаше завършека на угощенията при южняците, когато изведнъж гласовете зазвучаваха като фанфари, когато започваха предизвикателства и шеги и някой благородник вадеше сабята, а друг настройваше китарата си.
	— Пей! Пей! — извика внезапно някой. Настояваха да чуят Златния глас на кралството!
	В лоджията над галерията музикантите тихо засвириха. Анжелик видя, че малката вдовичка бе опряла глава на рамото на младия херцог. Тя взимаше бонбони и нежно ги поставяше между устните му. Двамата се усмихваха един на друг.
	На кадифеното небе луната се появи кръгла и бистра. Жофре дьо Пейрак махна с ръка на един прислужник и той угаси светлините, минавайки от свещник на свещник. Стана съвсем тъмно, после очите постепенно свикнаха с мекото лунно сияние. Само че гласовете заглъхнаха и във внезапно настъпилото вглъбяване се чуха въздишките на прегърнатите двойки. Някои бяха вече напуснали трапезата. Те бродеха из градините или в откритите за уханните изпарения на нощта галерии.
	— Скъпи дами — чу се още веднъж дълбокият хармоничен глас на Жофре дьо Пейрак, — и вие, господа, бъдете добре дошли в двореца Ге Савоар. Няколко дни ще разговаряме помежду си и ще се храним на същата маса. В дома ми вашите покои са приготвени. Ще намерите в тях тънки вина, фини сладкиши и сиропи. А също и удобни легла. Спете сами, ако сте в мрачно настроение. Приемете в тях приятел за един час… или за цял живот, ако той ви допада. Яжте, пийте, любете се… но бъдете дискретни, защото „за да запази цялата си сладост, любовта не бива да бъде разгласявана“. Още един съвет, специално към вас, мили дами. Знайте, че леността също е голям враг на любовта. В страните, където жената е все още робиня на мъжа, при народите от Изтока и в Африка, най-често на нея се пада задачата да се постарае господарят й да изпита наслада. Под нашите цивилизовани небеса за вас е отредено най-приятното в любовта. Понякога вие злоупотребявате и отвръщате на нашия плам с вялост… която не е далеч от безчувствеността. Научете се да се раздавате смело и любовта ще ви възнагради. „Припрян мъж и пасивна жена са любовници, чужди на насладата“. Ще завърша с едно откровение от гастрономическо естество. Господа, припомнете си, че шампанското, което се изстудява в по няколко бутилки до леглото ви, се отличава с повече въображение, отколкото с постоянство. С други думи, за предпочитане е да не пиете прекалено много преди двубоя. Но затова пък никое вино не е по-достойно да чества победата, да ви възстанови след щастлива нощ и да поддържа пламенността и силата ви. Госпожи, моите почитания.
	Той бутна назад креслото си, кръстоса двата си крака върху масата и като взе китарата, започна да пее. Маскираното му лице бе обърнато към луната.
	Анжелик се почувства непоносимо самотна. Един древен свят възкръсваше от пепелищата си под сянката на кулата Арсеза. Пламенната Тулуза намираше отново своята душа. Чувствеността възвръщаше правата си и една красива жена, изпълнена с младост и живот, не можеше да остане безразлична. Не е възможно безнаказано да говориш за любовта и нейните сладости, без да се поддадеш на нега, вече благотворна. Почти всички сътрапезници бяха напуснали помещението. Неколцина, застанали в нишите на прозорците с чаши ликьор от рози в ръка, се отдаваха на нежни закачки. Госпожа дьо Сожак целуваше своя капитан. Дългата топла вечер, още по-приятна поради фините вина, изтънчените ястия с добре подбрани подправки, музиката и цветята, довършваше делото си, предавайки двореца в ръцете на вълшебството на любовта.
	Мъжът в червено продължаваше да пее, ала и той бе самотен.
	„Какво чака? — питаше се Анжелик. — Да се хвърля в нозете му и да кажа: Вземи ме!“
	При тази мисъл тръпка премина по цялото й тяло и тя затвори очи.
	Беше в плен на невъобразим смут и противоречия. Докато предната вечер бе готова да отстъпи, сега тя се бунтуваше срещу изкушението. „Привлича младите жени с песни.“ Отдалеч това й се бе сторило толкова страшно, а отблизо бе тъй дивно хубаво. Тя стана и също излезе, казвайки си, че „бяга от съблазънта“. После мигом осъзна, че този мъж е неин съпруг пред Бога и отчаяно тръсна глава. Чувстваше се изгубена и изпълнена с боязън. Възпитана строго, тя се плашеше от прекалено свободния живот. Принадлежеше на епоха, когато всяка слабост се заплащаше с угризения и скрупули.
	Ако някоя жена тази нощ би се отдала стенеща на любовника си, още на следващия ден би изтичала обляна в сълзи в изповедалнята и би поискала да я затворят зад решетките на някой манастир, за да приеме монашеското було и да изкупи прегрешенията си. Анжелик чувстваше, че Жофре дьо Пейрак се стреми да я подчини на любовта, а не на брака.
	Ако бе омъжена за друг, дали той би се държал по същия начин? Дали пък дойката й не бе права, когато казваше, че този човек служи на Сатаната?…
	Слизайки по голямото стълбище, тя се размина с прегърната двойка. Жената шепнеше много бързо, сякаш жално се молеше. В бяла рокля Анжелик бродеше из градините на двореца, изпълнен с въздишки. Тя зърна Сербало, също сам; той обикаляше алеите и навярно обмисляше речите, които щеше да държи на прекалено добродетелната си приятелка. Анжелик се усмихна.
	„Горкият Сербало! Ще остане ли верен на любовта си, или ще я изостави заради някое по-жалостиво момиче?“.
	Шевалие дьо Жермонта слизаше с нестабилни стъпки по стълбата. Дишайки шумно, той се спря близо до Анжелик.
	— По дяволите всички преструвки и лигавения на южняците! Приятелката ми, която досега бе толкова добре настроена към мен, ме зашлеви по лицето! Изглежда, че не съм вече достатъчно изтънчен за нея.
	— Вярно е, че вие имате възможност да изберете как да се държите — като развратник или като духовник. Измъчва ви може би обстоятелството, че още не сте решили кое е истинското ви призвание.
	Силно зачервен, той се приближи до нея и право в лицето я лъхна дъхът му, натежал от изпитото вино.
	— Измъчва ме обстоятелството, че съм разиграван като бик от преструванка като вас. Бога ми, ето как се отнасям аз с жените.
	Преди Анжелик да успее да мръдне, той я сграбчи грубо и долепи влажната си дебела уста върху устните й. Тя се помъчи да се освободи, обзета от отвращение…


>>	12

	— Господин дьо Жермонта! — чу се внезапен глас.
	Обезумяла от страх, Анжелик забеляза в горния край на стълбата червения силует на граф дьо Пейрак. Той държеше в ръка маската си, после я хвърли зад себе си. Тя видя лицето, което Жофре можеше да направи страшно, сгърчвайки деформираните му черти, така че и най-безчувствените да се разтреперят. Много бавно, съзнателно подчертавайки куцането си, той слезе, но на последното стъпало блесна светкавица, защото графът извади шпагата си.
	Жермонта се беше отдръпнал, леко залитайки. Зад Жофре дьо Пейрак по стълбата слизаха Бернар д’Андихос и господин дьо Кастел–Жалон. Племенникът на архиепископа погледна към градините и забеляза Сербало, който се бе приближил. Дишайки шумно, Жермонта заекна:
	— Това… това е клопка. Искате да ме убиете…
	— Клопката е в самия теб, свиня! — отвърна д’Андихос. — Кой те е молил да позориш жената на домакина си?
	Трепереща, Анжелик се помъчи да прикрие гърдите си със скъсания корсаж. Не беше възможно! Те нямаше да се бият! Трябваше да се намеси… Жофре рискуваше да умре, биейки се срещу този здравеняк, който бе в разцвета на силите си!…
	Жофре дьо Пейрак пристъпваше напред и изненадваща гъвкавина на жонгльор внезапно облада дългото му, тромаво наглед тяло. Когато се приближи до шевалие дьо Жермонта, той допря върха на шпагата си до корема му и каза само:
	— Бий се!
	Противникът му, покорявайки се на рефлекс, придобит от военното образование, измъкна шпагата си и двете остриета се кръстосаха. Известно време се дуелираха съвсем отблизо, толкова напрегнато, че на два пъти дръжките на шпагите им се сблъскаха, а лицата им се озоваха на няколко палеца едно от друго.
	Но Жофре дьо Пейрак отстъпваше живо. Недъгът на своя крак той компенсираше с бързина. Когато Жермонта го притисна до стълбата и го принуди да изкачи няколко стъпала, графът внезапно прескочи перилото, и шевалието едва успя да се обърне, за да застане отново срещу него. Жермонта скоро се измори. Познаваше основно всички тънкости на фехтовката, но прекалено бързото дуелиране го объркваше. Шпагата на графа разцепи ръкава му и одраска мястото над лакътя. Раната беше повърхностна, но кървеше силно. Засегнатата ръка, която държеше шпагата, скоро изтръпна. Шевалието се дуелираше все по-трудно. В големите му кръгли очи се появи паника. Погледът на Жофре дьо Пейрак гореше с мрачен огън, в него не се четеше никаква пощада. Анжелик съзря смъртната присъда.
	Тя толкова силно хапеше устните си, че едва не извика от болка, но не смееше да помръдне. Внезапно затвори очи. Чу се глух и дълбок вопъл, подобен на въздишка на изнурен дървар.
	Когато погледна отново, Анжелик видя, че шевалие дьо Жермонта лежи проснат върху мозайката и от хълбока му стърчи дръжка на шпага. Хромият благородник от Лангдок се наведе над него с усмивка.
	— „Преструвки и лигавения“ — напомни тихо той.
	После улови дръжката на шпагата си и я дръпна рязко.
	Нещо бликна с глух шум и Анжелик видя по бялата си рокля пръски кръв. Призля й и трябваше да се облегне на стената. Лицето на Жофре дьо Пейрак се наведе над нейното. То бе набраздено от струйки пот и тя видя как под дрехата от червено кадифе слабите му гърди се издуват и спадат подобно на ковашки мех. Ала очите — внимателни, все още блестяха подигравателно и бодро. Устните му бавно се разтеглиха в усмивка, когато срещна зелените, удавени във вълнение очи.
	Той изрече властно:
	— Ела!

	* * *

	Конят пристъпваше бавно край реката, разравяйки пясъка на криволичещата пътека. На известно разстояние трима въоръжени лакеи охраняваха господаря си, ала Анжелик не си даваше сметка за присъствието им. Струваше й се, че е съвършено сама под звездното небе, сама в обятията на Жофре дьо Пейрак, който я бе метнал на седлото и я отвеждаше сега в къщичката край Гарона, за да изживеят първата си любовна нощ.
	Там слугите, обучени от взискателния господар, бяха невидими. Спалнята беше готова. На терасата бе сложена закуска с плодове до ложето, а в бронзов леген се изстудяваха бутилки. Но навсякъде изглеждаше пусто.
	Анжелик и съпругът й мълчаха. Настъпил бе часът на тишината. Ала когато той я привлече с мрачно нетърпение към себе си, тя прошепна:
	— Защо не се усмихвате? Все още ли ми се сърдите? Уверявам ви, че с нищо не предизвиках този инцидент.
	— Зная, скъпа. — Той въздъхна дълбоко и поде с глух глас: — Не мога да се усмихна, защото прекалено дълго чаках този миг и той ме вълнува до болка. Никога не съм обичал друга жена така, както теб, Анжелик, и ми се струва, че съм те обичал, преди дори да те познавам. А когато те видях… Теб чаках. Ала ти минаваше надменна съвсем близо до ръката ми, подобна на елф от блатата, недосегаема. И аз ти правех шеговити признания, за да не предизвикам тръпка на ужас или подигравка. Никога не съм чакал толкова дълго една жена, нито съм проявявал такова търпение. Двадесет пъти едва не си послужих с насилие, но не желаех само тялото ти, исках любовта ти. Затова, когато сега те виждам тук, внезапно, най-сетне моя, ти се сърдя за всички мъчения, които ми наложи. Сърдя ти се — повтори той с пламенна страст.
	Тя смело издържа израза на лицето, което вече не я плашеше, и се усмихна:
	— Отмъсти си! — прошепна.
	Той потръпна и се усмихна на свой ред.
	— Ти си повече жена, отколкото предполагах. Ах, не ме предизвиквайте! Ще молите за милост, красива неприятелко!
	От този миг Анжелик престана да си принадлежи. Намирайки отново устните, които веднъж вече я бяха опиянили, тя откриваше и водовъртежа на непознати усещания, по които споменът за онзи миг бе отпечатал в тялото й неясна тъга. Всичко в нея се пробуждаше и ведно с обещанието за пълно разгръщане, на което нищо не можеше да попречи, скоро наслаждението стана толкова остро, че тя се уплаши.
	Анжелик задъхана се отметна назад, опитвайки се да се изплъзне от ръцете, които с всяко свое движение й разкриваха нов източник на наслада. Тя сякаш изплува от кладенец, изпълнен с потискаща нежност, и около нея шеметно се завъртяха звездното небе и обвитата в мъгла равнина, където Гарона разстилаше сребърната си лента.
	Жизнена и съвършено здрава, Анжелик наистина бе създадена за любов. Ала внезапното откровение на собственото й тяло предизвика у нея такъв смут, че тя се почувства подгонена, увлечена в необуздан пристъп, по-скоро душевен, отколкото телесен. Много по-късно, заедно с опита, щеше да си даде сметка до каква степен Жофре дьо Пейрак бе усмирявал бурното си желание, за да я опитоми напълно.
	Почти без тя да съзнава, той я съблече и я постави върху ложето. С неуморно търпение я приближаваше към себе си, всеки път все по-покорна, топла и стенеща, с трескаво блеснали очи. Тя се противеше и после сама се притискаше към него, а когато вълнението, което не можеше да контролира, достигна връхната си точка, напрежението й внезапно изчезна. Стори й се, че я завладява особено блаженство, примесено с пленителна и болезнена възбуда. Отхвърлила всякакъв лицемерен свян, тя сама предложи тялото си на най-смели ласки. Със затворени очи, без да се бунтува, Анжелик се остави да я носи течението на страстта. Не настръхна срещу болката, защото вече всяка частица от тялото й зовеше неистово владичеството на повелителя. Когато той влезе в нея, тя не извика, но клепачите й се отвориха безмерно широко и звездите на пролетното небе се отразиха в зелените очи.
	— Вече! — прошепна Анжелик.
	Излегната върху ложето, тя идваше на себе си. Мек индийски шал, метнат отгоре й, я предпазваше от лекия полъх на нощта. Тя гледаше Жофре дьо Пейрак, който прав, много черен под лунната светлина, наливаше изстуденото вино в чашите. Той се разсмя:
	— По-кротко, миличка! Много сте неопитна още, за да си позволя да отида по-далече в урока. Ще дойде времето на продължителните наслади. А сега да пием! Защото ние двамата свършихме тази вечер нещо, което заслужава награда.
	Вдигнала прелестното си лице към него, тя му отправи усмивка, чиято съблазнителност още не познаваше, защото за няколко мига се бе родила една нова Анжелик — разцъфнала, освободена.
	Той затвори очи заслепен. Когато ги отвори отново, прочете тревожно изражение върху очарователните черти.
	— Шевалие дьо Жермонта! — прошепна Анжелик. — О, Жофре! Бях забравила. Вие убихте племенника на архиепископа!
	Той я успокои с една милувка.
	— Не мислете повече за това. Имаше свидетели на предизвикателството му. Ако не бях реагирал, щях да бъда порицан. Самият архиепископ, който е от благородно потекло, няма да може да ме осъди. Боже мой, скъпа — прошепна той, — формите на тялото ви са по-съвършени, отколкото предполагах.
	И той проследи с пръст девствената извивка на белия й твърд корем. Тя се усмихна и въздъхна блажено. Винаги й бяха казвали, че след любовния акт мъжете са груби или безразлични…
	Решително Жофре по нищо не приличаше на другите мъже.
	Той се притисна до нея върху ложето и тихичко се засмя.
	— Само като си помисля, че архиепископът сега гледа двореца Ге Савоар от високата кула на епископията и обрича на пъкъла разпуснатия ми живот! Ако знаеше, че в същия този час вкусвам „престъпни сладости“ със собствената си жена! При това той сам е благословил брака ни!
	— Вие сте непоправим! Той не греши, като ви гледа с подозрение, защото ако има два начина да се направи нещо, вие измисляте трети. Така например бихте могли или да извършите прелюбодеяние, или съвсем благоразумно да изпълните съпружеския си дълг. Но не! Необходимо ви е да обградите брачната ни нощ с такива обстоятелства, че да изпитвам в прегръдките ви чувство за вина.
	— Твърде приятно чувство, нали?
	— Замълчете! Вие сте същински дявол! Признайте, Жофре, че ако вие се измъквате съвсем лесно, повечето ваши гости тази вечер не са в същото положение! Колко ловко ги тласнахте към онова, което Негово Преосвещенство нарича разврат. Не съм съвсем сигурна, че не сте… опасен…
	— А вие, Анжелик, сте достойна за обожание съвсем гола малка монахиня! И не се съмнявам, че във вашите ръце душата ми ще получи опрощение. Нека не избягваме сладостите на живота. Толкова други народи живеят съгласно по-различни нрави, но пак са великодушни и щастливи. Когато наблюдавах грубостта на чувствата и на инстинктите, които крием под красивите си дрехи, си мечтаех да видя — за собствено удовлетворение — по-изтънчени жени и мъже, да придам по-голям блясък на името Франция. Тези мои усилия ме радват, защото обичам жените, както всичко красиво. Не, Анжелик, бижу мое, нямам угризения и няма да се изповядам…

	* * *

	Анжелик изяви напълно истинската си същност едва когато стана жена. Преди това беше само напъпила роза, натясно в плътта си, на която една капка мавританска кръв бе придала склонност към пламенна страст.
	През дните, които последваха и които бяха посветени на празненствата на кръжока по любов, Анжелик имаше усещането, че се е преселила в нов свят, в който всичко е пълнота и чаровни открития. Струваше й се, че досегашното й съществуване се е заличило, че животът й е бил спрял.
	Тя все повече и повече се влюбваше. Тенът й розовееше, смехът й бе придобил нова дързост. Всяка нощ Жофре дьо Пейрак я заварваше все по-жадна за ласки, все по-припряна, а резките й откази на млада Диана, когато той пожелаеше да я подчини на нови прищевки, отстъпваха бързо и Анжелик възторжено приемаше всичко.
	Гостите им сякаш живееха също в свят на безгрижие и липса на напрежение. Отчасти те дължаха това на чудесната организация, защото гениалният граф дьо Пейрак не забравяше нито една подробност, свързана с комфорта и доброто настроение.
	Той бе навред, привидно нехаен, и все пак Анжелик имаше усещането, че мисли само за нея, че пее само за нея. Понякога като с нож я пробождаше мигновена ревност, когато той потапяше черния си поглед в дръзките очи на някоя кокетка, съветваща се с него за даден щрих от картата на Нежността. Тя напрягаше слух, но бе принудена да признае, че мъжът й се измъкваше лоялно и ловко с някои от своите остроти, облъхнати от ласкателност, които бяха чисто негова тайна.
	В края на седмицата, със смесица от облекчение и разочарование, Анжелик изпрати с поглед тежките благороднически карети, които завиха пред двореца и поеха към отдалечените феодални владения. Красиви ръце, потънали в дантели, махаха от вратичките. Яхнали конете си, мъжете поздравяваха с обкичените си с пера шапки. Застанала на балкона, Анжелик също им махаше с ръка за сбогом.
	Не й беше неприятно да се почувства отново спокойна и да знае, че занапред мъжът й ще бъде само неин. Но дълбоко в сърцето си тъгуваше, че бе настъпил краят на тези пленителни дни. Човек не може два пъти в живота си да изпита подобни мигове на щастие. Никога вече — Анжелик внезапно предугади това — никога вече нямаше да се върнат тези шеметни седмици…
	Още първата вечер Жофре дьо Пейрак се затвори в лабораторията си, където не беше влизал от началото на кръжока по любов.
	Анжелик се вбеси от подобна припряност и дълго се въртя и обръща в леглото си ядосана, очаквайки го напразно.
	„Ето какви са мъжете! — горчиво си каза тя. — Благоволяват да ни отделят мимоходом малко време, но стане ли дума за дребните им мании, нищо не е в състояние да ги задържи. За едни това е дуелът, за други — войната. За Жофре това са ретортите. По-рано се интересувах, когато ми говореше за тях, защото тогава ми се струваше, че изпитва приятелски чувства към мен. Сега обаче ненавиждам тази лаборатория!“
	Недоволна, накрая тя все пак заспа.
	Събуди се от внезапно проблесналата свещ и зърна до възглавницата си Жофре, който се събличаше. Тя рязко седна и обви коленете си с ръце.
	— Необходимо ли е? Вече чувам в градината птичките, които се събуждат. Не мислите ли, че бихте сторили по-добре, ако завършите в своя апартамент тази толкова приятно започната нощ, притискайки до сърцето си някоя тумбеста стъклена реторта?
	Той се засмя без капка разкаяние.
	— Отчаян съм, миличка, но бях погълнат от един опит и не можех да го изоставя. Знаете ли, че нашият страшен архиепископ също има дял в това? Все пак той прие много достойно смъртта на племенника си. Само че внимание! Дуелът е забранен. Това е козът в играта му. Получих ултиматум — да разкрия на неговия идиот монаха Беше тайната си за фабрикуване на злато. И тъй като, естествено, не мога да му обясня трафика с Испания, реших да го заведа в Салсин, където да присъства при самото извличане и преобразуване на златоносната руда. Преди това искам да извикам саксонеца Фриц Хауер и да изпратя куриер в Женева. Бернали мечтаеше да бъде свидетел на тези опити и сигурно ще дойде.
	— Всичко това не ме интересува — прекъсна го Анжелик начумерено. — На мен ми се спи.
	С лице, полузакрито от косите, и с нощничката, чийто волан се бе изплъзнал от голото рамо, тя съзнаваше, че позата и не е толкова строга, колкото са думите й.
	Той погали нежното бяло рамо, ала тя с бързо движение заби острите си зъби в ръката му. Той я плесна и привидно ядосан я събори напреко на леглото. Сборичкаха се, но много бързо Анжелик отстъпи пред силата на Жофре, която винаги извикваше у нея изненада. Настроението й обаче си остана войнствено и тя се мъчеше да се изтръгне от прегръдките му. После кръвта й започна да тече по-бързо. Сладострастна искра пламна в дълбините на тялото й и обхвана цялото й същество. Тя продължи да се бори, ала задъхваща се от любопитство, очакваше да изпита отново изненадващото усещане. Тялото й пламтеше. Вълните на насладата я издигаха от връх на връх в неистово възбуждение, каквото никога досега не бе изпитвала. С провиснала извън леглото глава и полуоткрехнати устни, Анжелик неочаквано си спомни потъналата в сянка ниша, позлатена от светлината на нощна лампа. В ушите й звучеше нежно и вълнуващо стенание и й се струваше, че го чува със смайваща острота. Изведнъж разпозна собствения си глас. Над себе си, в бледата сива светлина на зората, тя видя лицето на фавн, който се усмихваше и с полупритворени блеснали очи слушаше песента, която бе предизвикал.
	— О, Жофре! — възкликна Анжелик. — Струва ми се, че ще умра. Защо всеки път е все по-прекрасно?
	— Защото любовта е изкуство, в което човек се усъвършенства, красива приятелко, а вие сте превъзходна ученичка…
	Преситена, тя вече заспиваше, притискайки се до него. Колко тъмен изглеждаше Жофре покрай дантелите на нощницата й! И колко опияняваща беше тази миризма на тютюн!


>>	13

	Приблизително два месеца по-късно малка група конници, следвани от карета с гербовете на граф дьо Пейрак, се изкачваше по стръмния път към селцето Салсин. Отначало очарована от пътешествието, Анжелик се чувстваше вече изморена. Беше доста горещо и се вдигаше много прах. Тъй като ритмичното поклащане на коня я бе унесло в мисли, тя най-напред се бе загледала без капка снизхождение в монаха Конан Беше, който, яхнал едно муле, бе провесил дългите си мършави крака, обути в сандали; после се размисли за последиците от упоритата злопаметност на архиепископа. Най-сетне Салсин, припомняйки й чепатия силует на Фриц Хауер, я накара да се сети за писмото на баща си, донесено й от саксонеца, пристигнал в Тулуза с каруцата, жена си и трите си руси деца, които, макар и да бяха живели в Поату, говореха само едно неблагозвучно немско наречие.
	Анжелик много плака, когато получи това писмо, защото в него баща й й съобщаваше за смъртта на стария Гийом Лютцен. Тя се скри в един тъмен ъгъл и плака часове наред. Не можа да обясни дори на Жофре какво чувстваше и защо сърцето й толкова болезнено се свиваше при представата за брадатото старческо лице със светли строги очи, които някога съумяваха да станат толкова нежни за малката Анжелик. Едва вечерта, докато мъжът й я галеше и приласкаваше съвсем внимателно, без да я разпитва, мъката малко стихна. Миналото си беше минало. Ала писмото на барон Арман бе съживило призрачетата с боси крачета и пълни със слама коси, тичащи по ледените коридори на стария замък Монтлу, където лете кокошките търсеха сянка.
	Освен това баронът се оплакваше. Животът му все още бе труден, макар всеки да имаше необходимото, благодарение на търговията с мулета и щедростта на граф дьо Пейрак. Ала родният й край бил опустошен от страшен глад. Това бедствие, още по-тежко поради тормоза на данъчните власти заради контрабандистите на сол, бе предизвикало бунт сред жителите на Маре. Измъквайки се внезапно от тръстиките, те ограбили няколко селища, отказали да плащат данък и убили данъчните служители и агенти. Наложило се да изпратят кралска войска срещу тях и да ги преследват, докато „ги натикат обратно в дупките им“. Край пътищата имало много обесени.
	За първи път Анжелик истински осъзна какво значи „да бъдеш“ една от най-богатите личности в провинцията. Тя бе забравила света на потиснатите, живеещи във вечен страх от държавните такси и злоупотребите на държавните служители. Дали заслепена от щастието и лукса си не бе станала егоистка? Може би архиепископът нямаше да бъде толкова досаден, ако го бе подкупила, участвайки в благотворителната му дейност?
	Горкият Бернали въздъхна до нея:
	— Какъв път! По-лошо, отколкото при нас, в Абруците. И красивата ви карета — точно по него. Ще се разпадне на парчета! Истинско престъпление!
	— Помолих ви да се качите в нея — каза Анжелик. — Щеше поне да е послужила за нещо.
	Ала галантният италианец възрази, макар и да опипа болезнените си бъбреци:
	— Дума да не става, синьора. Един мъж, достоен да бъде наричан така, не би могъл да се изляга в карета, докато една млада дама пътува на кон.
	— Задръжките ви са старомодни, клети ми Бернали. Сега вече хората не се церемонят толкова. Както и да е, тъй като започвам да ви опознавам, съм сигурна, че ще ви бъде достатъчно да зърнете как хидравличната ни машинария се клатушка и изхвърля вода, и умората ви ще изчезне.
	Лицето на учения се проясни.
	— Така е, госпожо, нали си спомняте слабостта ми към науката, която наричам хидравлика? Мъжът ви не пропусна да ме примами, като ми каза, че построил в Селсин машина, която да издига нагоре водата на течащ в дълбоко дере поток. Не ми бе нужно повече, за да се впусна отново на път. Питам се дали не е открил там своего рода перпетуум-мобиле!
	— Заблуждавате се, драги — обади се зад тях Жофре дьо Пейрак. — Става дума само за модел, имитиращ хидравличните машини, които видях в Китай и издигащи водата на сто и петдесет, ако не и на повече тоаза. Ето, погледнете там. Пристигнахме.
	Скоро се озоваха на брега на малък буен поток и можеха да видят съоръжението, напомнящо люлеещ се сандък, който внезапно се завърташе около една ос и периодично, описвайки красива парабола, изхвърляше силна струя вода на много голяма височина.
	Водната струя падаше в нещо като разположен нависоко леген и от там много бавно се спускаше по дървени улеи.
	Малка дъга извиваше около съоръжението многоцветните си отражения и на Анжелик машината се стори прекрасна, ала Бернали изглеждаше разочарован и недоволно каза:
	— Ами че вие губите деветнадесет двадесети от дебита на потока си! Това няма нищо общо с перпетуум-мобиле!
	— Пет пари не давам дали ще загубя от дебита и силата — забеляза графът. — Важното за мен е, че имам вода на нужната височина, а слабият дебит ми е достатъчен, за да концентрирам златоносната разтрошена скала.
	Посещението на мината отложиха за следващия ден. Селският капитул бе осигурил скромни, но прилични квартири. Една каруца бе докарала леглата и багажа. Пейрак остави къщите на разположение на Бернали, монаха и д’Андихос, който, естествено, участваше в експедицията.
	Самият граф предпочете да нощува в голямата палатка с двоен покрив, която бе донесъл от Сирия.
	— Струва ми се, че сме наследили от кръстоносните походи навика да спим на открито. При тази жега и в този край, най-сухият от цяла Франция, ще видите, мила моя, че ще бъдем по-добре, отколкото в каменна сграда или землянка.
	И наистина, когато се стъмни, Анжелик с наслада вдъхна свежия въздух, който идваше от планината. През широкия отвор на палатката се виждаше небето, порозовяло от залеза, а край брега на потока звучеше тъжната и протяжна песен на саксонските миньори.
	Жофре дьо Пейрак изглеждаше необичайно угрижен.
	— Никак не ми харесва този монах! — неочаквано възкликна той. — Не само, че нищо не разбира, но и ще изтълкува видяното съгласно собствения си изкривен мироглед. Бих предпочел въпреки всичко да обяснявам на архиепископа, ала той държи на „учен свидетел“! Ех, че лош късмет! Всеки друг би бил по-подходящ от този фабрикант на „отче наш“.
	— И все пак — възрази Анжелик, леко шокирана, — чувала съм, че много видни учени също били монаси.
	Графът едва прикри раздразнението си.
	— Не отричам и дори твърдя нещо повече. Именно Църквата е запазила културното наследство на света. Ала понастоящем схоластиката я изсушава. Науката е станала достояние на осенени от Божията милост фанатици, готови да отрекат неоспорими факти, ако самите те не могат да намерят задоволително теологично обяснение на някое явление, което има единствено природна обосновка.
	Той замълча и като привлече внезапно жена си към себе си, й каза нещо, чийто смисъл тя едва по-късно щеше да разбере:
	— Но и вас, вас също избрах за свидетел.

	* * *

	На другата сутрин дойде саксонецът Фриц Хауер, за да заведе гостите в златната мина.
	Тя представляваше огромен изкоп, образуващ кариера в подножието на Корбиер. Върху обширна разчистена площ с дължина петдесет и ширина петнадесет тоаза сивата скална маса се раздробяваше от дървени и метални клинове на по-малки блокове, които после биваха натоварени на каруци и пренесени до мястото, където ги стриваха на прах.
	Друг вид хидравлични чукове особено впечатлиха Бернали. Бяха дървени, обковани с желязо и се задвижваха тогава, когато сандъкът се напълнеше с вода и загубеше равновесие.
	— Какво разхищение на водна сила — въздъхна Бернали — и същевременно колко просто устройство с оглед спестяването на работна ръка. Пак ли ваше изобретение, графе?
	— Само имитирам китайците. Както ме увериха, при тях тези съоръжения съществуват отпреди три или четири хиляди години. Използват ги главно за лющене на ориза — обичайната тяхна храна.
	— Но къде е златото във всичко това? — подозрително отбеляза монахът Беше. — Виждам само тежък тъмен прах, който работниците ви извличат от една стрита сиво–зелена скала.
	— Ще ви покажа в саксонската леярна.
	Групичката се спусна надолу, където под неограден навес бяха инсталирани покрити каталански пещи.
	Ковашки мехове, задвижвани от по две момченца, изпускаха горещото си задушливо дихание. Лилави пламъци, излъчващи много силна миризма на чесън, избликваха от време на време от зейналата паст на пещите, като оставяха подире си гъсти и тежки изпарения, които полепваха наоколо подобно на бял сняг.
	Анжелик взе малко в шепата си и понечи да го поднесе към устата си, заинтригувана от мириса на чесън.
	Напомнящо джудже, изскочило от пъкъла, едно човешко чудовище с кожена престилка я удари силно по ръката, за да й попречи.
	Преди тя да успее да реагира, то изсумтя:
	— Gift, Gnädige Frau!*
	[* Отрова, благородна госпожо! (нем.) — Б.пр.]
	Анжелик озадачена изтри ръката си и в този миг усети върху себе си тежкия поглед на монаха Беше.
	— У нас — произнесе той тихо — алхимиците работят с маски.
	Ала Жофре също го чу и се намеси:
	— А у нас няма никаква алхимия, макар че всички съставни елементи естествено не са за ядене, нито дори за пипане. Раздавате ли редовно мляко на цялата си дружина? — обърна се той към гърбавия надзирател.
	— Шестте крави бяха тук преди ние самите да бяхме дошли.
	— Добре, и не забравяйте, че то не е за продан, а за пиене.
	— Не ни липсват пари, ваша светлост, пък и държим да живеем възможно най-дълго.
	— Мога ли да зная, монсеньор, какво представлява кашообразната разтопена материя, която се вижда в тази пъклена пещ? — попита Беше, кръстейки се.
	— Същият тежък пясък, който наблюдавахте как добиваме от мината, само че промит и изсушен.
	— И според вас този сив прах съдържа злато? Не видях да блесне нито люспица, дори и когато преди малко го промиваха.
	— И все пак, това наистина е златоносна скала. Донеси малко, Фриц.
	Работникът заби лопатата си в огромен куп сиво–зеленикав зърнест пясък, бегло напомнящ метал.
	Беше предпазливо посипа с него дланта си, помириса го, вкуси го, но мигновено го изплю и заяви:
	— Арсениев сулфат. Много силна отрова. Само че няма нищо общо със златото. Впрочем златото има отломъчен произход, а не скален. И кариерата, която видяхме преди малко, не съдържа нито атом от отломъчен произход.
	— Точно така, уважаеми колега — потвърди Жофре дьо Пейрак и се обърна към саксонския надзирател: — Ако е дошъл моментът, прибави оловото.
	Трябваше обаче да изчакат. Масата в пещта ставаше все по-червена, разтопяваше се и образуваше мехурчета. Тежките бели изпарения, които продължаваха да се издигат, се задържаха навсякъде, дори по дрехите, подобно на бели прахообразни налепи.
	Когато вече почти нямаше дим и огънят позатихна, двама саксонци с кожени престилки докараха с количка няколко слитъка олово и го търкулнаха в кашестата маса.
	Сместа се втечни и се успокои. Саксонецът я разбърка с дълго зелено дърво.
	Появи се пяна, която скоро се надигна. Фриц Хауер я отстрани на няколко пъти с огромна цедка и железни куки; после пак я разбърка.
	Най-сетне надзирателят се наведе до един отвор в стената, направен в долната част на пещта и затъкнат със запушалка от песъчлива глина. Той освободи отвора и в приготвените предварително калъпи за слитъци потече сребриста струйка.
	Любопитният монах се приближи и заяви:
	— Всичко това е все още само олово.
	— Все още сме на едно мнение — потвърди графът.
	Ала внезапно монахът нададе остър вик:
	— Виждам трите цвята!
	Той се задъхваше, заекваше и сочеше отсенките на слитъка при охлаждането му. Ръцете му трепереха.
	— Тайнствената операция! Видях тайнствената операция!
	— Клетият монах! Ще полудее! — забеляза д’Андихос, без помен от респект към доверения човек на архиепископа.
	Жофре дьо Пейрак обясни усмихнат:
	— Алхимиците винаги се придържат към появяването на „трите цвята“ на философския камък и трансмутацията на металите. Това обаче е само едно не особено важно явление, сродно с появата на дъга след дъжд.
	Най-неочаквано монахът падна на колене пред съпруга на Анжелик. Заеквайки, той му благодареше, че е получил възможността да присъства на осъществяването на „делото на живота му“.
	Раздразнен от смешното поведение на монаха, графът сухо каза:
	— Станете, отче. Вие всъщност още нищо не сте видели и сам ще се убедите в това. Не съм получил никакъв философски камък и съжалявам заради вас.
	Саксонецът Фриц Хауер следеше сцената с многозначително изражение върху странното си, полепнало с прах и миниатюрни скални отломки лице.
	— Трябва ли да извърша отделянето на златото пред всички тези хора? — попита той на немски.
	— Върши си работата, все едно че съм сам — отвърна графът.
	Майсторът взе с два мокри парцала още топлия слитък, бутна го в една количка и го пренесе до малка пещ, инсталирана над силно зачервено вече огнище.
	Тухлите в централната част на пещта представляваха нещо като отворено горнило и бяха направени от кости на животни, чиито трупове, захвърлени недалеч, воняха отвратително. Тежката миризма, примесена с неприятния мирис на чесън и сяра, правеше въздуха непоносим.
	Както се беше зачервил от възбуда и от горещината, монахът пребледня като смъртник, забелязвайки купчината кости. После бързо започна да се кръсти и да мълви заклинания.
	Графът не можа да се въздържи и се разсмя.
	— Виждате ли въздействието на нашите занимания върху този модерен учен? Като си помисля, че химическата реакция върху пепел от животински кости е била детска игра по времето на римляните и гърците!
	Все пак Беше смело устоя на страшната гледка. Съвсем бледен, продължавайки да премята броеницата си, той стоеше, втренчил очи в подготвителната работа на стария саксонец и неговите помощници.
	Един от тях прибавяше жарава в огнището, друг натискаше педала на ковашкия мех. Оловото веднага започна да се топи и да се събира в центъра на кръглата дупка, облицована с тухли от кости.
	Когато цялото олово се стопи, засилиха още повече огъня и то започна да пуши.
	По един знак на стария Фриц донесоха мех, чието отверствие бе втъкнато в тръба от огнеупорна пръст. Той опря края й в ръба на пещта и започна да вкарва студена струя въздух към тъмночервената повърхност на стопеното олово.
	Със свистене при допира с втечнения метал, вкараният въздух внезапно пламна и се разрасна. Светлото петно стана още по-светло, после блестящо бяло и накрая се разпростря върху целия метал.
	Тогава много бързо младите помощници извадиха цялата жар изпод пещта. Меховете също прекратиха работата си.
	Реакцията продължи сама: металът кипеше и блестеше ослепително. От време на време се покриваше с тъмен воал, после той се разкъсваше и образуваше тъмни петна, които танцуваха по повърхността на светлата течност, и когато някое от тези плаващи островчета стигнеше до ръба, сякаш под въздействието на магия тухлите го поглъщаха и повърхността грейваше още по-чиста и по-блестяща.
	Същевременно дисковидният метал видимо се смаляваше. Той достигна до размерите на голяма палачинка и стана още по-тъмен. Внезапно пламна светкавица. В същия миг Анжелик ясно видя как металът завибрира силно, докато най-сетне се втвърди и остана много тъмен.
	— Това е явлението със светкавицата, описано от Берзелиус, който много е работил върху получаване на злато чрез топене и върху отделянето на металите — каза Бернали. — Но се чувствам истински щастлив, че присъствах на металургична операция, за която само бях чел.
	Алхимикът мълчеше. Погледът му бе отсъстващ и празен.
	Междувременно Фриц улови тъмната питка с машата, потопи я във вода и я поднесе на господаря си жълта и блестяща.
	— Чисто злато — промълви респектиран монахът алхимик.
	— И все пак не е съвършено чисто — каза Пейрак. — Иначе нямаше да наблюдаваме явлението със светкавицата, което издава наличие на сребро.
	— Любопитен съм дали това злато ще устои на киселините?
	— Очевидно, щом е истинско!
	Когато се съвзе от вълнението, монахът попита може ли да получи малка мостра, за да я покаже на своя благодетел, архиепископа.
	— Вземете за него цялата питка необработено злато, извлечено от недрата на нашите Корбиер — каза граф дьо Пейрак — и го убедете, че то произлиза от скала, в която вече се е намирало, и че той трябва да се постарае да открие в земите си залежи, които ще го направят богат.
	Конан Беше зави грижливо в кърпата си скъпоценната питка, която тежеше най-малко две ливри, и не отвърна нищо.

	* * *

	Пътуването на връщане претърпя незначително наглед произшествие, което обаче впоследствие щеше да изиграе известна роля в живота на графинята и на нейния съпруг.
	По средата на пътя за Тулуза, на втория ден след тръгването, червеникавият кон, който Анжелик яздеше, започна да куца. Беше се наранил по каменистия път. Нямаха друг кон — можеха само да вземат единия от четирите, теглещи каретата. Ала графинята сметна за унизително да язди впрегатен кон. Предпочете да седне вътре в каретата, заета вече от Бернали, който бе лош ездач. Виждайки го смазан от умора и след най-кратка разходка, Анжелик още повече се възхити на готовността му да предприеме подобни дълги пътешествия, за да се полюбува на една хидравлична система или да обсъжда закона за тежестта на телата. При това изгонен от няколко страни, италианецът беше беден и пътуваше без прислужник, с наемни коне. Въпреки друсането на колата, той бе очарован от „забележителния комфорт“, както сам се изрази, и когато Анжелик го помоли да й направи малко място, засрамен прибра краката си, които бе разположил на седалката.
	Двама прислужници яздеха най-отпред.
	Графът и Бернар д’Андихос придържаха известно време конете си край каретата, но пътят беше тесен и много прашен, затова бяха принудени да изостанат малко поради праха, който впрягът вдигаше.
	Пътят ставаше все по-тесен и по-криволичещ. Когато излязоха от един завой, каретата, скърцайки, спря и седналите в нея видяха група конници, които сякаш преграждаха пътя им.
	— Не се безпокойте, госпожо! — каза Бернали, като подаде глава от вратичката. — Това са просто лакеите на друга карета, която идва срещу нас.
	— Но ние никога няма да успеем да се разминем на този тесен път! — извика Анжелик.
	Прислужниците от двете страни се обсипваха взаимно с ругатни. Групата конници най-безочливо настояваше каретата на господин дьо Пейрак да отстъпи. За да докажат, че имат право да минат първи, един от тях започна да шиба с камшик накъдето зърне и случайно докосна хората от охраната на графа и самите коне. Животните се изправиха на задните си крака, каретата се заклати и Анжелик имаше чувството, че всеки миг ще се преобърнат в дълбокото дере. Тя неволно извика.
	Тъкмо тогава се приближи Жофре дьо Пейрак. Със страшно изражение той отиде до мъжа с камшика и го удари с бича си право по лицето.
	В този момент пристигна втора карета и скрибуцайки спря. От нея изскочи дебел, червендалест мъж с потънала в жабото от дантели гуша, колкото напудрен, толкова и прашен. Натруфеното му облекло странно се съчетаваше със запотеното лице. Той размаха бастунче с дръжка от слонова кост, украсено с панделка от сатен, и изкрещя:
	— Осмеляват се да бият хората ми! Не знаете ли, грубиянино, че имате работа с председателя на тулузкия съд, барон дьо Масно, владетел на Пуйак и много други места? Моля ви да се отдръпнете и да ми сторите път.
	Графът се обърна и го поздрави прекалено любезно.
	— Много ми е приятно. Не сте ли роднина на някой си сийор Масно, писар на нотариус, за който ми бяха говорили?
	— Господин дьо Пейрак! — възкликна мъжът, леко разколебан.
	Ала гневът му, засилен от пламтящото слънце, достигнало своя зенит, не се усмири и лицето му стана мораво.
	— Макар благородническата ми титла да е отскоро, ще изтъкна, че тя е толкова автентична, колкото и вашата, графе! Бих могъл да ви покажа кралските документи, които удостоверяват това.
	— Напълно ви вярвам, месир Масно. Обществеността още се вайка, че ви е издигнала тъй високо.
	— Държа да ми дадете сметка за този намек. В какво ме упреквате?
	— Не мислите ли, че мястото е зле избрано за подобен спор? — попита Жофре дьо Пейрак, с мъка удържайки коня си, възбуден от жегата и от зачервения мъж, който жестикулираше пред него с бастун в ръка.
	Ала барон дьо Масно не се смяташе за победен.
	— Много ви подхожда да говорите за обществеността, господин графе, след като не благоволявате дори да се мернете на заседанията на съда.
	— Не се интересувам вече от съд без авторитет. Бих срещнал в него само кариеристи и парвенюта, жадуващи да купят благородническите си титли от господин Фуке или от кардинал Мазарини и същевременно унищожаващи последните местни свободи на Лангдок.
	— Господине, аз съм един от най-висшите служители на кралското правосъдие. Лангдок отдавна е държавна провинция, подчинена на короната. Непристойно е да говорите пред мен за местни свободи.
	— Непристойно е за самата дума „свобода“ да я произнасям пред вас. Неспособен сте да разберете смисъла й. Бива ви само да живеете от кралските субсидии. Което именно вие наричате „служба на краля“.
	— Това все пак е един начин да му служа, докато вие…
	— Аз не му искам нищо, но му изпращам без никакво закъснение данъците на своите хора и му ги плащам в чисто злато, спечелено от земите ми или от търговия. Знаете ли, господин Масно, че в единия милион ливри приходи от Лангдок една четвърт са мои? При наличието на четири хиляди и петстотин благородници и единадесет хиляди буржоа в нашата провинция.
	Председателят на съда запомни само едно нещо.
	— Спечелил от търговия! — възмутено извика той. — Значи е вярно, че търгувате?
	— Търгувам и произвеждам. И се гордея с това, тъй като не съм склонен да протягам ръка пред краля.
	— О, вие дори се държите презрително, господин дьо Пейрак! Но помнете: буржоазията и новите благородници са бъдещето и силата на кралството.
	— Очарован съм — иронично забеляза графът, като си възвърна подигравателния тон. — Нека тогава новата аристокрация да се пообразова, като прояви любезността да се отдръпне, за да мине каретата, в която госпожа дьо Пейрак вече губи търпение.
	Ала възгорделият се барон тропаше с крак в прахта и конските изпражнения.
	— Няма никакво основание да се отдръпна пръв. Повтарям, че благородническата ми титла струва колкото вашата.
	— Само че аз съм по-богат от вас, дебелако! — избухна Жофре. — И тъй като само парите са важни за буржоата, дръпнете се, господин Масно, за да мине богатството.
	И той се впусна напред, разбутвайки прислужниците на магистрата, който успя само да отстъпи встрани, за да не го прегази каретата с гербовете на графа. Кочияшът, очаквал само знак от господаря си, беше щастлив от победата над слугите на парвенюто.
	Докато минаваха покрай барона, Анжелик зърна яркочервеното му лице. Той размахваше украсения си с панделки бастун и викаше:
	— Ще подам оплакване… Ще подам две жалби… до монсеньор д’Орлеан, губернатор на Лангдок… и до Кралския съвет.

	* * *

	Една сутрин, влизайки в библиотеката на двореца, графът и Анжелик попаднаха на домоуправителя Клеман Тонел, който записваше върху восъчни плочки заглавията на книгите. Както и първия път, когато го бяха изненадали, той изглеждаше смутен и се опита да скрие плочките и пръчицата си.
	— И таз добра, вие явно се интересувате от латински! — извика графът, който бе по-скоро изненадан, отколкото ядосан.
	— Винаги съм бил любознателен, господин графе. Горещо бих желал да стана писар на нотариус, затова за мен е истинска радост да служа на един не само високопоставен благородник, но и виден учен.
	— Само че не алхимическите ми книги ще ви бъдат от полза в правната материя — каза Жофре дьо Пейрак, като смръщи вежди, защото лукавото поведение на служителя открай време не му харесваше. От всички прислужници в дома си единствено на него той не говореше на „ти“.
	Когато домоуправителят излезе, Анжелик с досада отбеляза:
	— Не мога да се оплача от работата на този Клеман, ала не зная защо неговото присъствие все повече и повече ми тежи. Когато го гледам, имам чувството, че ми припомня нещо неприятно. При това, именно аз го доведох със себе си от Поату.
	— Няма значение — повдигна рамене Жофре. — Наистина, липсва му дискретност, но щом страстта му към знания не го е увлякла дотолкова, че да рови в лабораторията ми…
	Анжелик си остана необяснимо притеснена и няколко пъти през този ден сипаничавото лице на домоуправителя смущаваше мислите й.
	Скоро след това Клеман Тонел поиска отпуск, за да се върне в Ниор. Трябвало да уреди някакво наследство. „Докога ли ще наследява?“ — помисли си Анжелик. Спомни си, че по същата причина той бе напуснал вече едно място. Клеман обеща, че ще се върне следващия месец, но когато го видя колко грижливо оправя амуницията на коня си, графинята предугади, че няма да го видят скоро. Възнамеряваше да му повери едно писмо до близките си, но се отказа.
	Когато домоуправителят замина, Анжелик бе обзета от странно желание да види отново Монтлу и полето. Но не баща й й липсваше. Макар че сега бе щастлива, тя донякъде му се сърдеше заради женитбата си. Братята и сестрите й се бяха пръснали. Старият Гийом бе мъртъв, а от писмата, които получаваше, тя се досещаше, че с възрастта лелите й са пооглупели, станали са заядливи, а бавачката — още по-властна. За миг й се мярна споменът за Никола. Той бе изчезнал в деня на сватбата. След като дълго се мъчи да разбере защо всъщност иска да се върне, Анжелик осъзна, че я преследва идеята да отиде отново в замъка Плеси и да провери дали прословутото ковчеже с отровата е все още в скривалището на декоративната куличка. Нямаше никаква причина да не е там. Не биха могли да го открият, освен ако не разрушат замъка. Защо тази стара история така натрапчиво се връщаше в съзнанието й? Тогавашните вражди бяха вече толкова далеч. Господин Мазарини, кралят и по-младият му брат са все още живи. Фуке беше станал могъщ, без да извърши престъпление. А и не се ли говореше, че принц дьо Конде ще си възвърне благоволението на краля?
	Тя прогони неясните си опасения и скоро се успокои.


>>	14

	Настъпиха радостни дни и в дома на Анжелик, и в цялото кралство. Дори архиепископът на Тулуза, погълнат от по-важни грижи, временно бе преустановил подозрителното дебнене, с което обграждаше своя съперник граф дьо Пейрак.
	Всъщност Негово Преосвещенство току-що бе извикан заедно с архиепископа на Байона да придружи монсеньор Мазарини по време на пътуването му в Пиренеите.
	Цяла Франция повтаряше новината: с блясък и тържественост, достойни да смаят света, господин кардиналът отиваше на един остров в страната на баските, за да преговаря за мир с испанците. Това означаваше, че ще бъде сложен край на вечната война, която се пробуждаше всяка година ведно с пролетните цветя. Ала дори повече от тази многоочаквана новина, един невероятен проект изпълваше със задоволство сърцето и на най-скромния занаятчия в кралството. Като залог за бъдещия мир надменната Испания бе съгласна на брак между своята инфанта и младия френски крал. Затова въпреки недомлъвките и ревнивите погледи и от двете страни на Пиренеите, всеки се пъчеше гордо, защото тези двама владетели бяха единствено достойни един за друг в тогавашната Европа на разбунтувана Англия, на безбройните малки княжества в Германия и Италия, на недодяланите морски нации на фламандци и холандци.
	На кой друг крал можеха да дадат инфантата — идол със седефен тен, единствена дъщеря на Филип IV, възпитана в строгата сянка на мрачните испански дворци?
	И за да стане съпруга на двадесетгодишния френски принц, надежда на една от най-великите нации, коя принцеса би предложила повече гаранции за благородство и изгоден съюз?
	Естествено, провинциалните дворове коментираха страстно това събитие. Дамите в Тулуза твърдяха, че тайно от всички младият крал много плакал, защото бил лудо влюбен в приятелката си от детинство, тъмнокосата Мари Манчини, племенница на кардинала. Но държавните интереси налагаха друго.
	В този случай кардиналът категорично доказа, че славата на високопоставения му питомец и благото на кралството стоят за него над всичко.
	Мазарини се стремеше към мир като върховен успех на интригите, които от години ловко плетеше. По пътя към тази цел той безжалостно отстрани семейството си. Луи XIV щеше да се ожени за инфантата.

	* * *

	И така, с осем лични карети, с десет коли за багажа, двадесет и четири мулета, сто и петдесет лакеи в ливреи, със сто конника и двеста пешаци кардиналът се спускаше към изумрудените брегове на Сен–Жан–дьо–Люз.
	Пътьом той повика архиепископите на Байона и Тулуза с целите им свити, за да допринесат за по-пищния външен вид на делегацията. Междувременно от другата страна на планината дон Луис де Харо, представител на Негово многокатолическо Величество, противопоставяйки на толкова много лукс високомерна простота, прекосяваше Кастилските плата, донасяйки в сандъците си само навити гоблени, чиито сцени щяха да припомнят комуто бе нужно славата на някогашното кралство на Карлос V.
	Никой не бързаше, тъй като нито един от двамата не искаше да пристигне пръв и да бъде подложен на унижението да чака другия. Накрая напредваха метър по метър и по чудо на дворцовия етикет италианецът и испанецът стигнаха в един и същи ден и в един и същи час бреговете на Бидасоа. После известно време се колебаха. Кой да пусне пръв лодка във водата, за да стигне до Острова на фазаните посред реката, където трябваше да се състои срещата? Всеки намери разрешение, което да спаси гордостта му. Кардиналът и дон Луис де Харо си съобщиха едновременно, че са болни. Тъй като никой не попадна в клопката, от благоприличие трябваше да изчакат „болестите“ им да минат, ала никой не искаше да оздравява.
	Светът умираше от нетърпение. Ще бъде ли сключен мир? Ще бъде ли сключен бракът? Коментираха и най-незначителния жест.
	В Тулуза Анжелик следеше събитията отдалеч. Изцяло бе погълната от радостта, породена от едно чисто лично събитие, което й се струваше много по-важно от женитбата на краля.
	Тъй като все по-добре се разбираше с Жофре, беше започнала горещо да желае да има дете. Струваше й се, че само тогава ще бъде истински негова съпруга. Той напразно я уверяваше, че никога не е обичал толкова никоя жена, че да й покаже лабораторията си и да й говори за математика. Тя оставаше скептична и изпадаше в кризи на ревност по поводи със задна дата, които го разсмиваха и в същото време тайно го очароваха.
	Анжелик се бе научила да познава чувствителността на този дръзновен мъж, да си дава сметка каква смелост му е нужна, за да превъзмогне грозотата и недъга си. Възхищаваше му се, че е спечелил подобен облог със съдбата. Струваше й се, че ако беше красив и неуязвим, не би го обичала толкова страстно. Копнееше да го дари с дете, за да го задоволи напълно. Ала дните минаваха и тя започна да се бои да не би да е бездетна.
	Най-сетне, когато в началото на зимата на 1658 година установи, че е бременна, Анжелик плака от щастие.
	Жофре не скри възторга и радостта си. Тази зима, докато всички се суетяха в подготовка на кралската сватба, още нерешена окончателно, но натоварена от всички благородници от провинцията с надеждата им да присъстват, животът в двореца Ге Савоар протичаше твърде спокойно. Посветил се на научните си занимания и на младата си жена, граф дьо Пейрак бе преустановил светския живот, поддържан доскоро в дома му. Освен това, без да споделя с Анжелик, той се възползваше от отсъствието на архиепископа, за да вземе отново в свои ръце обществения живот в Тулуза, за голямо задоволство на населението и на част от капителите.
	Когато раждането наближи, Анжелик отиде в един малък замък на графа в Беарн, в подножието на Пиренеите, където беше много по-хладно, отколкото в града.
	Естествено, бъдещите родители предварително дълго обсъждаха какво име да дадат на своя син, наследник на тулузките графове. Жофре искаше да го нарекат Кантор, на името на прочутия трубадур на Лангдок Кантор дьо Мармон, но тъй като бебето се роди посред Флоралните състезания, чиито награди се присъждаха в Тулуза, го кръстиха Флоримон.
	То беше мургаво момченце с гъсти черни коси. Първите дни Анжелик смътно му се сърдеше заради тревогата и болките при раждането. Акушерката твърдеше обаче, че „за първа рожба“ всичко е минало много добре. Но Анжелик рядко бе боледувала и не познаваше физическото страдание. През дългите часове на очакване тя постепенно се бе почувствала заляна от първичната болка и гордостта й се бе разбунтувала. Намираше се сама на един път, по който нито любовта, нито приятелството можеха да й помогнат, във властта на непознатото дете, което вече изискваше тя изцяло да му принадлежи. Лицата около нея бяха станали чужди.
	Този час бе първообразът на жестоката самота, с която един ден щеше да се сблъска. Тя не знаеше това, но самото й същество бе предупредено, и в продължение на двадесет и четири часа бледността, мълчанието и принудената усмивка тревожеха Жофре дьо Пейрак. После, на третия ден, когато Анжелик с любопитство се наведе над люлката, където спеше синът й, тя разпозна лицето с изваяни черти, което понякога й разкриваше непокътнатият профил на Жофре. Представи си, че безмилостна сабя разсича ангелското личице, че нежното телце е хвърлено през прозорец и смазано в снега, над който се сипе пламтяща слама.
	Видението беше толкова ясно, че тя извика от ужас, сграбчи новороденото и го притисна конвулсивно към себе си. Гърдите я боляха, защото млякото тръгваше, а акушерката ги бе бинтовала стегнато. Благородните дами не кърмеха децата си. Една млада бавачка, жизнена и здрава, щеше да отведе Флоримон в планинското си село, където той щеше да прекара първите години от съществуването си.
	Ала когато същата вечер акушерката дойде в стаята на родилката, вдигна ръце към небето, защото Флоримон сучеше лакомо от гърдата на собствената си майка.
	— Госпожо, вие сте луда! Как ще спрем сега млякото ви? Ще вдигнете температура и гърдата ви ще забере.
	— Ще го кърмя сама — пламенно отвърна Анжелик. — Не искам да ми го хвърлят от някой прозорец.
	Околните бяха шокирани, че една благородна дама постъпва като селянка. В крайна сметка бе уговорено дойката все пак да остане в дома на госпожа дьо Пейрак. Тя щеше да кърми допълнително Флоримон, който беше страшно лаком.
	Междувременно, докато въпросът за кърменето развълнува дори капитута на селцето, което спадаше към замъка, пристигна Бернар д’Андихос. Неотдавна граф дьо Пейрак го бе назначил за пръв благородник в замъка си и го бе изпратил в Париж да подготви дома му с оглед на проектираното от графа пътуване до столицата.
	Едва завърнал се, Андихос замина направо за Тулуза, за да представлява графа на Флоралните състезания. В Беарн не го очакваха.
	Той изглеждаше много развълнуван. Хвърли на един лакей юздите на коня си, изкачи по четири стъпала наведнъж и нахълта в стаята на Анжелик. Тя почиваше на леглото си, а Жофре дьо Пейрак, седнал на перваза на прозореца, свиреше на китара и тананикаше.
	Андихос не обърна никакво внимание на тази семейна картина.
	— Кралят пристига! — извика той.
	— Къде?
	— У вас, в двореца Ге Савоар в Тулуза.
	После той се строполи в едно кресло и изтри потта от лицето си.
	— Дай да видим — каза Жофре дьо Пейрак, след като изсвири някаква кратка мелодия, за да даде възможност на новодошлия да си поеме дъх. — Нека разгледаме спокойно положението. Наистина чух, че кралят, майка му и дворът са на път, за да отидат при кардинала в Сен–Жан–дьо–Люз, но защо ще минават през Тулуза?
	— Това е дълга история. Изглежда, че в старанието да си разменят любезности, дон Луис де Харо и господин Мазарини още не са засегнали въпроса за сватбата. Между другото, говори се, че отношенията им са се влошили. Ябълката на раздора е монсеньор Конде. Испания иска да го приемем с разтворени обятия и да забравим не само измените му по време на Фрондата, но и обстоятелството, че в продължение на няколко години този принц от френското кралско семейство е бил испански генерал. Хапът е горчив и мъчно може да се преглътне. Пристигането на краля при такива условия би изглеждало смешно. Затова Мазарини го е посъветвал да пътува. И те пътуват. Дворът отива в Екс, където присъствието на краля навярно ще усмири бунта, избухнал наскоро. Ала на отиване цялото това отбрано общество ще мине през Тулуза. А вас ви няма! И епископа го няма! Капитулите са обезумели…
	— И все пак не за първи път ще приемат знатна особа.
	— Трябва да бъдете там — настойчиво го помоли Андихос. — Дойдох лично да ви взема. Казват, че като узнал, че ще минат през Тулуза, кралят казал: „Най-сетне ще се запозная с Хромия благородник от Лангдок“.
	— О! Искам да замина за Тулуза! — извика Анжелик и скочи върху леглото си. Но тутакси се отпусна със сгърчено от болка лице. Наистина беше все още твърде изтощена, за да се реши да пътува по лошите планински пътища и да понесе умората от гостуването на краля. Сълзи на разочарование блеснаха в очите й.
	— О! Кралят в Тулуза! Кралят в Ге Савоар и аз да не видя това!
	— Не плачете, миличка! — каза Жофре. — Обещавам ви да се държа толкова мило и любезно, че да не могат да не ни поканят на сватбата. Ще видите краля в Сен–Жан–дьо–Люз, и то не като прашен пътник, а в цялото му великолепие.
	Когато графът излезе, за да даде нарежданията си с оглед отпътуването призори на другия ден, добрякът Андихос се зае да я утешава.
	— Мъжът ви е прав, хубавице моя. Дворът! Кралят! Пфу! Какво е всичко това? Една вечеря в Ге Савоар струва повече от празненството в Лувъра. Повярвайте ми, бях там и ми беше толкова студено в преддверието на Кралския съвет, че ми замръзна носът. Човек би могъл да си домиели, че френският крал няма гори, за да си насече дърва. Колкото до офицерите в кралския дом, гащите им са така продрани, че придворните госпожици, които никак не са стеснителни, са принудени да свеждат очи.
	— Много се говори, че наставникът на краля, кардиналът, не искал да привиква своя възпитаник към лукс, който не съответства на възможностите на страната.
	— Не зная какви са намеренията на кардинала, който никога не е лишавал себе си от покупка на обработени или не диаманти, на картини, ценни книги, гоблени, щампи. Струва ми се обаче, че кралят независимо от скромния си вид, гори от нетърпение да се отърси от това попечителство. До гуша му е дошла супата от бакла и наставленията на майка му. Писнало му е да търпи бедственото положение на ограбваната Франция. Всичко това е лесноразбираемо, когато става дума за едно красиво момче, при това крал. Не е далеч времето, когато той ще разтърси лъвската си грива.
	— Как изглежда? Опишете ми го! — помоли нетърпеливо Анжелик.
	— Не зле, не зле. Не му липсват достолепие и величие. Ала тъй като е тичал от град на град по време на Фрондата, той е останал по-невеж от прислужник и ако не беше крал, бих ви казал, че го смятам малко двуличен. Освен това, боледувал е от дребна шарка и лицето му е цялото в белези.
	— О, опитвате се да ме обезкуражите! — извика Анжелик. — И говорите като някой от дяволските гасконци, беарнци или албигойци, които все още се питат защо Аквитания не е останала независима от кралство Франция. За вас нищо друго не съществува, освен Тулуза и нейното слънце. Но лично аз умирам от желание да видя Париж и краля.
	— Ще го видите на сватбата му. Може би тази церемония ще ознаменува истинското пълнолетие на владетеля ни. Ала ако отидете към Париж, отбийте се във Во, за да поднесете приветствията си на господин Фуке. Той, виж, е истинският крал в този час. Какъв лукс, приятели! Какво великолепие!
	— Значи и вие отидохте да ухажвате този нечестен и необразован финансист? — попита граф дьо Пейрак, влизайки в стаята.
	— Необходимо е, драги. Не само че това е нужно, за да бъдеш приет навсякъде в Париж, защото принцовете се кълнат в него, но признавам, че умирах от любопитство да видя в обкръжението му главния ковчежник на кралството, който безспорно сега е първата личност след Мазарини.
	— Бъдете по-смел и не се бойте да кажете „преди Мазарини“. Всеки знае, че кардиналът не се ползва с никакъв кредит пред заемодавците, дори когато се касае за благото на страната, докато Фуке се радва на всеобщо доверие.
	— Само че гъвкавият италианец не ревнува. Фуке действа така, че да бъде пълна кралската хазна, за да продължат войните — това е всичко, което искат от него… засега. Той не държи да знае дали тези пари се взимат от лихварите с двадесет и пет или дори петдесет на сто лихва. Дворът, кралят, кардиналът се издържат от тези нечестни сделки. Няма скоро да го спрат и той ще продължава да се перчи ç емблемата си, катеричката, и с девиза си „Quo nom ascendam“*?
	[* Докъде ли няма да се издигна? (кат.) — Б.пр.]
	Жофре дьо Пейрак и Бернар д’Андихос поговориха още малко за необичайния лукс, в който живееше Фуке, започнал навярно като бирник, продължил като член на Парижкия съд, но останал си все пак синът на обикновен бретонски магистрат. Анжелик се замисли, защото щом се заговореше за Фуке, винаги си спомняше ковчежето с отровата и всеки път този спомен й бе неприятен.
	Разговорът бе прекъснат от малък прислужник, който донесе поднос със закуска за маркиза.
	— Ох! — възкликна той, като си изгори пръстите от горещите кифли, в които по чудо имаше бучка заледен гъши пастет. — Само тук човек може да вкуси подобни чудеса. Тук, а също и във Во. Фуке има невероятен готвач на име Вател. — И той внезапно извика: — Ах, това ми припомни една… странна среща. Отгатнете кого заварих там в оживен разговор със сийор Фуке, владетел на Бел Ил и други замъци и почти вицекрал на Бретан… Досетихте ли се?
	— Много е трудно, той познава толкова хора.
	— Отгатнете все пак. Става дума за някой от вашия дом… Ако мога така да се изразя.
	Като помисли известно време, Анжелик изказа предположение, че може би това е нейният зет, съпругът на сестра й Ортанс, магистрат в Париж, какъвто някога е бил и прочутият главен интендант.
	Ала Андихос отрицателно поклати глава.
	— Ако не се страхувах от съпруга ви, бих ви разкрил тайната само срещу една целувка, защото никога няма да отгатнете.
	— Така да е. Вземете целувката, тя е напълно в реда на нещата, когато виждате за пръв път една млада родилка, и ми кажете, защото умирам от нетърпение.
	— Ето: там заварих бившия ви домоуправител, онзи Клеман Тонел, който беше при вас няколко години в Тулуза, да разговаря съзаклятнически с главния интендант.
	— Сигурно сте се заблудили. Той просто замина за Поату — бързо каза Анжелик. — Няма никаква причина да общува с високопоставени личности. Освен ако не се домогва до някаква служба във Во.
	— Така си помислих и аз, като чух разговора им. Говореха за Вател, готвача на Фуке.
	— Виждате ли — забеляза Анжелик с облекчение, което не можа да си обясни, — той просто… е искал да работи при Вател, за когото се говори, че бил гениален. Мисля само, че би трябвало да ни предупреди, ако няма да се върне в Лангдок. Ала нима може да се очаква уважение от тези простаци тогава, когато вече нямат нужда от вас!
	— Да, да — съгласи се Андихос, който като че ли мислеше за нещо друго. — Ала все пак има една подробност, която ми се стори любопитна. Влязох някак неочаквано в стаята, където главният интендант разговаряше с въпросния Клеман. Бях с група благородници, повече или по-малко развеселени от виното. Извинихме се на главния интендант, но останах с впечатлението, че нашият човек разговаряше доста фамилиарно с господин Фуке и побърза да застане в по-сервилна поза, когато ни видя. Той ме позна. А когато излизахме, видях, че бързо каза няколко думи на Фуке, който втренчи в мен студения си змийски поглед и каза: „Не вярвам това да има значение“.
	— Ти ли не беше от значение, приятелю? — попита Пейрак, подрънквайки безгрижно на китарата си.
	— Стори ми се…
	— Ето една правилна преценка!
	Андихос се престори, че измъква шпагата си, и разговорът продължи в шеговит тон.


>>	15

	„Трябва непременно да си спомня — каза си Анжелик. — Върти ми се в главата, но е дълбоко погребано в спомените ми. Зная обаче, че е много важно. Трябва да си спомня!“
	Тя притискаше лицето си с ръце, затваряше очи и се мъчеше да се съсредоточи. Бе се случило отдавна. И бе станало в замъка Плеси. В това бе сигурна, но от там нататък всичко потъваше в мъгла.
	Пламъкът в огнището пареше челото й. Тя взе едно ветрило от рисувана коприна и предпази лицето си, като машинално си вееше. Навън в нощта бушуваше буря. Пролетна, планинска буря, без светкавици, но носеща със себе си едри зърна град, които от време на време трополяха по стъклата. Тъй като не можеше да заспи, Анжелик бе седнала край камината. Болеше я малко гърбът и тя се ядосваше, че не се възстановява по-бързо. Акушерката не пропускаше да намекне, че слабостта й се дължи на упоритото й желание да кърми детето си сама, ала Анжелик се правеше, че не чува. Когато взимаше бебето до себе си и го гледаше да суче, всеки път изпитваше все по-голяма радост. Тя самата бе истинско разцъфващо цвете. Чувстваше се помъдряла, разнежена. Виждаше се вече като сериозна и снизходителна матрона, заобиколена от прохождащи хлапета. Защо ли толкова често се връщаше мислено към детството си, макар че в самата нея неусетно изчезваше малката Анжелик? Впрочем, странното неприятно чувство не беше необяснимо. Постепенно й стана ясно: „Има нещо, което на всяка цена трябва да си припомня!“. Тази вечер тя очакваше съпругът й да се завърне. Беше пратил вестоносец, който да я предупреди, но по всичко изглеждаше, че бурята го е задържала и ще пристигне едва на следващия ден.
	Закъснението на Жофре я разочароваше до сълзи. С такова нетърпение чакаше да чуе за посрещането на краля! Това щеше да я разсее. Говореше се, че вечерята и празненството били великолепни. Колко жалко, че не бе присъствала, вместо да седи тук и да се рови в паметта си, за да извика на повърхността й някаква дребна подробност, навярно съвсем маловажна.
	„Беше в Плеси. В спалнята на принц дьо Конде. Докато гледах през прозореца. Трябва да си припомня отново всичко, едно след друго“.
	Затръшна се вратата и в хола на малкия замък се чу говор.
	Анжелик скочи и изтича вън от спалнята. Бе разпознала гласа на Жофре.
	— О, мили, ето ви най-сетне! Колко съм щастлива!
	Тя слезе тичешком по стълбата и той я пое в прегръдките си.
	Седнала в краката му върху една възглавница, тя се гушеше до него. Когато слугите излязоха, изгаряща от нетърпение, Анжелик го помоли:
	— Разказвайте!
	— Бога ми, много добре мина! — каза Жофре дьо Пейрак, отронвайки по няколко зърна грозде. — Градът устрои хубаво посрещане, ала ми се струва, че приемът в нашия замък надмина всичко. Успях да извикам навреме от Лион един специалист по декорите и сценичните ефекти, който устрои чудесно празненство.
	— Ами кралят? Кралят?
	— Кралят е красив млад мъж, който изглежда доволен от почестите, които му се оказват. Има широко лице, гальовни кафяви очи и величествена осанка. Струва ми се, че сърцето му е наранено. Малката Манчини е отворила в него любовна рана, която няма скоро да зарасне, но тъй като той има възвишена представа за кралската си професия, се прекланя пред държавните интереси. Видях и кралицата майка — красива, тъжна и леко надменна. Сестрата на краля и по-малкият му брат се скараха по повод етикета. Какво друго да ви кажа? Видях прекалено много знатни имена и грозни лица… Всъщност за мен бе несравнимо удоволствие да видя отново младия Пегилен, нали си спомняте, шевалие дьо Лозюн, племенникът на херцог дьо Грамон, губернатор на Беарн? Той бе при мен в Тулуза като малък паж, преди да замине за Париж. Още си го спомням с котешката му муцунка, когато натоварих госпожа дьо Веран да го поотрака.
	— Жофре!
	— Той обаче оправда очакванията и приложи на практика наученото в нашия любовен кръжок. Защото можах да установя, че е любимец на всички дами. А остроумието му е спечелило обичта на краля, който не може да живее без палячовщините му.
	— Ами кралят? Разкажете ми за краля. Изказа ли ви задоволството си от вашия прием?
	— Много мило. И на няколко пъти съжали, че вас ви няма. Да, кралят остана доволен… прекалено доволен.
	— Защо „прекалено“ доволен? Защо го казвате с почти саркастична усмивка?
	— Защото ми предадоха следната негова реакция: когато се качвал в каляската си, някакъв придворен му обърнал внимание, че нашето празненство било равно по блясък с празненствата на Фуке. Тогава Негово Величество отговорил: „Да, наистина, и се питам дали няма да се наложи скоро да накарам тези хора да върнат заграбеното“. Добродушната кралица възкликнала: „Как можа да ви хрумне подобна мисъл, синко, след такова празненство, устроено във ваша чест?“. „Омръзна ми — отвърнал кралят — собствените ми поданици да ме смазват с великолепието си.“
	— И таз добра! Какво завистливо момче! — извика Анжелик, безкрайно изненадана. — Не мога да повярвам. Сигурен ли сте, че е казал тези думи?
	— Моят верен Алфонсо придържал вратичката и ми ги предаде.
	— Кралят не може безпричинно да изпита такива долни чувства. Придворните са му развалили настроението и са го настроили против нас. Сигурен ли сте, че не сте се държали прекалено високомерно спрямо някого от тях?
	— Бях най-мил, уверявам ви. Осигурих им необходимото, доколкото бе възможно. Стигнах дотам, че оставих в стаята на всеки благородник, настанен в замъка кесия злато. Кълна ви се, че нито един от тези господа не забрави да я вземе.
	— Вие ги ласкаете, ала ги презирате и те го чувстват — каза Анжелик и загрижено поклати глава.
	Тя се изправи, седна на коленете на мъжа си и се притисна до него. Навън бурята бушуваше с пълна сила.
	— Всеки път, когато произнесат пред мен името на този Фуке, изтръпвам — прошепна Анжелик. — Пред очите ми изплува онова ковчеже с отрова, което напълно бях забравила толкова дълго време, а сега направо ме преследва.
	— Много сте нервна, мила моя. Нима занапред ще имам съпруга, трепереща при най-малък полъх?
	— Трябва да си спомня нещо — простена младата жена, като затвори очи. Тя опря бузата си в топлата коса с ухание на теменуги, чиито букли бяха все още влажни от дъжда. — Ако можехте да ми помогнете. Но това е невъзможно. Само да успея да си спомня, струва ми се, бих разбрала откъде идва опасността.
	— Няма опасност, сладка моя. Раждането на Флоримон ви разстрои.
	— Виждам стаята… — продължи Анжелик със затворени очи. — Принц дьо Конде скочи от леглото, защото някой почука на вратата… Аз не бях чула. Принцът се загърна в халата си и извика: „Аз съм с херцогиня дьо Бофор…“. Ала в дъното на стаята прислужникът отвори вратата и въведе монаха с качулката… Този монах се казваше Екзили…
	Тя млъкна и се загледа внезапно пред себе си така втренчено, че графът се уплаши.
	— Анжелик! — извика той.
	— Сега си спомням — промълви тя с глух глас. — Спомням си, Жофре… Прислужникът на принц дьо Конде беше… Клеман Тонел.
	— Полудяхте ли, мила? — засмя се той. — В продължение на толкова години този човек беше на служба при нас и вие едва сега да забележите тази прилика?
	— Тогава само го зърнах бегло в полумрака. Но сипаничавото лице, коварното поведение… Да, Жофре, сигурна съм, че беше той. Сега си обяснявам защо през цялото време, когато той беше в Тулуза, не можех да го погледна без известна неприязън. Спомняте ли си какво казахте един ден? „Най-опасният шпионин е този, когото не подозираме“. И вие бяхте започнали да усещате, че някой броди около къщата. Неизвестният шпионин е бил той.
	— Много сте романтична за жена, която се интересува от науките — погали я той по челото. — Нямате ли малко температура?
	Тя поклати отрицателно глава.
	— Не се подигравайте. Измъчва ме мисълта, че този човек ме дебне от години насам. За кого го прави? За господин дьо Конде или за Фуке?
	— Никога и с никого ли не сте говорили за тази случка?
	— Само с вас… веднъж… И той ни е чул.
	— Всичко това е станало толкова отдавна. Успокойте се, съкровище мое. Мисля, че просто фантазирате.
	Ала няколко месеца по-късно, когато тя наскоро бе отбила Флоримон, един ден мъжът й нехайно каза:
	— Не бих желал да ви принуждавам, но би ми било приятно да зная, че всяка сутрин вземате това по време на закуска.
	Той разтвори ръката си и тя видя върху дланта му малко, бяло, лъскаво хапче.
	— Какво е това?
	— Отрова… В съвсем слаба доза.
	Анжелик го изгледа.
	— От какво се страхувате, Жофре?
	— От нищо. Ала откакто практикувам това, винаги съм се чувствал много добре. Тялото постепенно привиква с отровата.
	— Мислите, че някой може да се опита да ме отрови?
	— Нищо не мисля, миличка… Само че не вярвам в защитната сила на рога.

	* * *

	Същата година през месец май граф дьо Пейрак и съпругата му бяха поканени на кралската сватба. Тя щеше да се състои в Сен–Жан–дьо–Люз, на бреговете на река Бидасоа. Крал Филип IV Испански сам щеше да доведе дъщеря си, инфантата Мари–Терез, при младия крал Луи XIV. Мирът бе подписан… или кажи–речи. Задръствайки пътищата, френската аристокрация отиваше към градчето на баските.
	Анжелик и Жофре напуснаха Тулуза в ранните часове, преди да стане горещо. Естествено, и Флоримон замина с тях заедно с дойката, бавачката и негърчето, натоварено да го разсмива. Сега той беше вече много здраво бебе, макар и не пълно, с пленително лице на испански малък Исус: черни очи и коси.
	Прислужницата Маргьорит бдеше в една от каруците за гардероба на господарката си. Куаси–Ба, комуто бяха ушили три ливреи, една от друга по-ослепителни, яздеше в поза на велик везир своя жребец, черен също като кожата му. С тях беше и Алфонсо; и трима музиканти плюс малкият цигулар Джовани, към когото Анжелик бе много привързана; а също и Франсоа Бине, бръснар–перукер, без когото Жофре дьо Пейрак не пътуваше никъде. Слуги, слугини и лакеи допълваха малката свита, пред която яздеха Бернар д’Андихос и Сербало.
	Цяла погълната от възбудата и грижите около заминаването, Анжелик късно забеляза, че вече напускат предградията на Тулуза.
	Когато каретата мина по един мост над Гарона, тя тихо извика и долепи лице до стъклото.
	— Какво ви е, мила? — попита Жофре дьо Пейрак.
	— Искам да зърна още веднъж Тулуза — отвърна Анжелик.
	И тя се загледа в розовия град, разпрострян по бреговете на реката, в острите стрели на неговите църкви и строгите му кули. Сърцето й се сви, обзето от внезапна тревога.
	— О, Тулуза! — прошепна тя. — О, дворецът Ге Савоар!
	Имаше тъжното предчувствие, че никога вече няма да ги види.


>	Кулоарите на Лувъра
>	Май 1660 — Септември 1660

>>	1

	— Какво е това! Съсипана съм от мъка и на всичкото отгоре трябва да понасям такива тъпаци около себе си. Ако не си давах сметка за общественото си положение, нищо не би ме спряло да скоча оттук, за да сложа край на подобно глупаво съществуване!
	Тези горчиви думи, изречени сърцераздирателно и на висок глас, накараха Анжелик бързо да излезе на балкона на стаята си. На съседната тераса тя видя едра жена, все още по нощница, заровила лице в носната си кърпичка.
	Една дама приближи до въпросната персона, но тя се разфуча като вятърна мелница.
	— Глупачка! Глупачка! Оставете ме на мира! Благодарение на вас никога няма да съм готова. Всъщност, това е без значение. Аз съм в траур и не ми остава нищо друго, освен да се погреба в мъката си. Много важно, че приличам на плашило.
	Тя разроши гъстите си коси и откри лицето си, обляно в сълзи. Беше на около тридесет години, с хубави, но леко състарени аристократични черти.
	— Щом мадам дьо Валбон е болна, кой ще ми направи прическата? — продължи драматично тя. — Знам ви аз вас, ръцете ви са груби като лапите на мечката от панаира в Сен–Жермен.
	— Госпожо… — намеси се Анжелик.
	Двата балкона почти се допираха. Тясната уличка на Сен–Жан–дьо–Люз бе от край до край в малки хотели, претъпкани с придворни.
	Всеки участваше в това, което ставаше у съседите. Зазоряваше се, небето бе белезникаво, с цвят на анасон, а градът вече жужеше като кошер.
	— Госпожо — повтори настойчиво Анжелик, — мога ли с нещо да ви бъда полезна? Разбирам, че се тревожите за прическата си. Имам сръчен коафьор с необходимите маши и пудри. Той е на ваше разположение.
	Дамата избърса дългия си, зачервен нос и дълбоко въздъхна.
	— Много сте любезна, скъпа. Бога ми, приемам предложението. Тази сутрин моите хора не ги бива за нищо. Пристигането на испанците ги подлудява, сякаш се намират на бойното поле във Фландрия. А аз ви питам, кой е в крайна сметка кралят на Испания?
	— Той е крал на Испания — със смях отвърна Анжелик.
	— Пфу! Цялата му фамилия не може да се сравнява с нашата по благородство. Разбира се, пълни са със злато, но са само едни лапачи на ряпа, по-скучни и от гарвани.
	— О, госпожо, не охлаждайте ентусиазма ми. Толкова съм щастлива да видя всички тези принцове. Чух, че днес Филип IV и дъщеря му, инфантата, ще пристигнат на испанския бряг.
	— Възможно е. Във всеки случай, не ще мога да ги поздравя, защото както вървят нещата, тоалетът ми няма да бъде готов никога.
	— Имайте търпение, госпожо, само да се облека, и ще ви доведа своя коафьор.
	Анжелик се върна в стаята, където цареше неописуем безпорядък. Марго и прислужничките довършваха пищната рокля на господарката си. Куфарите зееха, кутиите с бижута също, а Флоримон лазеше с оголено дупе и възторжено се наслаждаваше на това великолепно безредие.
	„Жофре трябва да ме посъветва какви накити да сложа към роклята от златно сукно“, помисли Анжелик, като свали домашната си роба и облече скромен тоалет с наметало.
	Тя завари Франсоа Бине на партера на жилището, където цяла нощ бе правил прическите на тулузките дами, приятелки на Анжелик, а също и на прислужничките, които искаха да бъдат красиви. Той взе със себе си медното тасче, в случай че някои господа биха пожелали да ги избръсне, тоалетната кутия, претъпкана с гребени, маши, помади и изкуствени плитки, и придружен от момчето, което носеше мангала, последва Анжелик в съседната къща.
	Този хотел бе още по-пълен и от дома, в който граф дьо Пейрак бе приет от една възрастна дама, негова далечна роднина.
	Анжелик забеляза красивите ливреи на прислужниците и си помисли, че разплаканата дама вероятно е от висшето общество. За всеки случай тя направи дълбок поклон.
	— Вие сте прекрасна — каза печално дамата, докато коафьорът подреждаше атрибутите си на една табуретка. — Без вас щях да съсипя лицето си от плач.
	— Днес не е ден за сълзи — възрази Анжелик.
	— Какво да правя, скъпа, тези празненства не са за мен.
	Тя съкрушено сви устни.
	— Не забелязахте ли черната ми рокля? Наскоро загубих баща си.
	— О, съжалявам…
	— Ние с него толкова се мразехме, толкова се карахме, не това удвоява мъката ми. Но да си в траур по време на празниците — боже мой, каква досада. Познавам лукавия характер на баща си и подозирам, че той…
	Тя млъкна и скри лицето си в картонената фуния, която й подаде Бине, докато обилно пръскаше фризурата й с парфюмирана пудра. Анжелик кихна.
	— Подозирам, че той го е направил нарочно — продължи мисълта си дамата, като се показа отново.
	— Да го е направил нарочно? Кое, госпожо?
	— Да умре, по дяволите! Но какво от това? Аз забравям всичко. Колкото и да приказват хората, винаги съм била великодушна. Моят баща умря като християнин… Това е голямата ми утеха. Вбесява ме само, че закараха тялото му в Сен–Дьони, съпроводено единствено от неколцина гвардейци и няколко свещеника, без почести и блясък… Намирате ли, че е почтено?
	— Не, разбира се! — отговори Анжелик, която вече се опасяваше да не обърка нещо. Този благородник, погребан в Сен–Дьони, явно принадлежеше към кралското семейство. Освен ако не бе разбрала добре.
	— Ако бях там, всичко щеше да е съвсем различно, повярвайте ми! — каза дамата и високомерно вдигна брадичката си. — Обичам блясъка и държа на общественото си положение.
	Тя млъкна, за да се огледа в огледалото, което Франсоа Бине постави на коленете й.
	— Каква прелест! — извика тя. — Ето, това е прическа, която стои добре и ме прави привлекателна. Скъпа, вашият коафьор е истински художник. А аз си знам колко трудно се прави косата ми.
	— Ваша светлост има тънък косъм, но косата ви е мека и гъста — отбеляза сериозно коафьорът. — Точно от такава коса стават най-хубавите прически.
	— Наистина! Ласкаете ме! Заслужавате сто екю. Госпожи… Госпожи! Този човек трябва да се заеме с прическите на малките.
	„Малките“, това бяха две съвсем млади момичета, които бяха въведени насила от съседната стая, където бъбреха придворни дами и камериерки.
	— Това навярно са дъщерите ви, госпожо? — запита Анжелик.
	— Не, това са по-малките ми сестри. Непоносими са. Вижте малката. Единственото хубаво у нея е тенът на лицето, но в момента е изпохапана от онези мухи, наречени „братовчеди“, и ето я сега цялата подпухнала. На всичкото отгоре плаче.
	— Сигурно тъгува за баща си?
	— Нищо подобно. Прекалено дълго й говориха, че ще се омъжи за краля, дори я нарекоха „малката принцеса“. Сега е отчаяна, тъй като той се жени за друга.
	Докато коафьорът се занимаваше с момичетата, на тясното стълбище настъпи оживление и един млад господин застана на прага. Той беше нисък, с кукленско лице, което се показваше над богато надиплено жабо. Множество дантелени волани украсяваха ръкавите и коленете му. Въпреки ранния час, видът му беше изряден.
	— Братовчедке — заговори той превзето, — разбрах, че тук има един коафьор, който прави чудеса.
	— Филип, вашият нюх не ви лъже никога, но кажете ми поне как ме намирате.
	Младежът присви червените си, чувствени устни и с присвити очи огледа новата прическа.
	— Трябва да призная, че направеното от този майстор, надминава очакванията — каза той с кокетна усмивка.
	После се върна в преддверието и се наведе над парапета.
	— Дьо Гиш, скъпи. Идвайте, тук е.
	След малко на вратата се появи хубав, добре сложен младеж с кестеняви коси. Анжелик позна граф дьо Гиш, големият син на херцог дьо Грамон, губернатор на Беарн. Филип хвана ръката му и нежно склони глава към него.
	— Колко съм щастлив! Ние ще бъдем най-добре сресани в целия двор. Пегилен и маркиз д’Юмиер ще пожълтеят от завист. Видях ги как се суетят да търсят бръснаря, когото Вард им отне благодарение на пълната си кесия. Тези славни капитани, тези кавалери на гарваните ще се появят пред краля с тридневни бради.
	Той се засмя пискливо, прокара ръка по прясно обръснатото си лице и грациозно погали бузата на граф дьо Гиш, после се притисна към него и го загледа влюбено. Граф дьо Гиш се усмихваше самодоволно и приемаше ласките без всякакво притеснение.
	Анжелик никога не бе виждала двама мъже в подобна ситуация и се почувства неудобно. Това изглежда не се хареса и на домакинята, защото тя внезапно извика:
	— Филип, не желая да давате израз на чувствата си у нас. Майка ви пак ще ме обвини, че насърчавам перверзните ви инстинкти. След празника в Лион, когато ние с вас и госпожица дьо Вилероа се преоблякохме като селянки, тя непрекъснато ме упреква по този повод. И не ми казвайте, че малкият Пегилен има проблеми. Веднага ще изпратя да го доведат. Я да видя дали не е някъде наоколо. Това е най-забележителният младеж, когото познавам, обожавам го.
	Тя бързо стана и се втурна към балкона, където внезапно спря и притисна ръка към сърцето си.
	— Боже мой, ето го!
	— Пегилен? — попита младият господин.
	— Не, благородникът от Тулуза, от когото толкова се страхувам.
	Анжелик на свой ред отиде на балкона и видя съпруга си, граф дьо Пейрак, който вървеше по улицата, следван от Куаси–Ба.
	— Но това е Хромият благородник от Лангдок — извика младият господин, който се бе присъединил към тях. — Братовчедке, защо се страхувате? Очите му са толкова добри, ръката му е нежна, а умът — блестящ.
	— Говорите като жена — каза дамата с отвращение. — Изглежда всички жени са луди по него.
	— С изключение на вас.
	— Аз не се поддавам на сантименталности. Виждам нещата, каквито са. Мисля, че има нещо ужасяващо в този мрачен, куцащ човек и неговия мавър, черен като ада.
	Граф дьо Гиш хвърляше уплашени погледи към Анжелик и на два пъти понечи да каже нещо. Тя му направи знак да мълчи. Разговорът я забавляваше.
	— Очевидно, вие не гледате на мъжете с очите на жена — поде младият Филип. — Достатъчно е да си спомните, че този благородник отказа да коленичи пред господин д’Орлеан и вече настръхвате.
	— Наистина, тогава той прояви изключително нахалство…
	В този момент Жофре погледна към балкона. Той се спря, свали шапката си с пера и няколко пъти дълбоко се поклони.
	— Вижте колко са несправедливи хората — каза младият господин. — Говорят, че този човек е самото високомерие, но… Видяхте ли с каква грация поздрави? Какво ще кажете, скъпи?
	— Обноските на граф дьо Пейрак дьо Моран са били винаги на ниво — побърза да се намеси дьо Гиш, който се чудеше как да поправи нещата. — Спомняте ли си великолепния прием в Тулуза?
	— Дори кралят се почувства засегнат. Това обаче не му попречи да се поинтересува дали жената на този господин е толкова хубава, колкото говорят. Изглежда невероятно, че някой може да го обича.
	Анжелик се оттегли мълчешком и като дръпна настрана Франсоа Бине, му пошушна:
	— Господарят ти се връща и ще те потърси. Ако позволиш на тези хора да те купят, ще заповядам да те съсипят от бой.
	— Бъдете спокойна, госпожо, свършвам с младата дама и изчезвам.
	Тя слезе и се прибра вкъщи. Мислеше си колко обича Бине, не само заради изтънчения му вкус и сръчността му, но и заради мъдрата му хитрост и философия на подчинен. Той казваше, че нарича „височество“ всички благородници, за да не обиди никого.
	В стаята, където безредието бе още по-голямо, Анжелик откри съпруга си, който вече очакваше бръснаря със салфетка около врата си.
	— Скъпа — провикна се той, — явно не си губите времето. Когато излязох да видя как вървят нещата и как ще протекат церемониите, вие сладко спяхте. Един час по-късно седите на балкона между херцогиня дьо Монпансие и брата на краля.
	— Херцогиня дьо Монпансие! Голямата Дама! — възкликна Анжелик. — Боже мой, трябваше да се досетя, когато тя спомена баща си и Сен–Дьони.
	Докато се събличаше, Анжелик разказа как случайно се е запознала с прочутата привърженичка на Фрондата, старата мома на кралството, която след смъртта на баща си Гастон д’Орлеан бе станала най-богатата наследница във Франция.
	— Всъщност малките са й наполовина сестри — госпожица дьо Валоа и госпожица д’Алансон, които на сватбата ще носят шлейфа на кралицата. Бине им направи прическите.
	Бръснарят се появи задъхан и започна да сапунисва брадата на господаря си. Анжелик беше разсъблечена, но в момента това беше без значение. Трябваше да се приготвят бързо, защото същата сутрин кралят очакваше всички благородници от двора да го поздравят. По-късно приготовленията за срещата му с испанците щяха да го погълнат и той нямаше да има време за французите.
	Маргьорит, с уста, пълна с карфици, подаде на Анжелик пола от тежко, златно сукно, после още една от златни дантели, лека като паяжина и украсена със скъпоценни камъни.
	— Значи този женствен младеж е брат на краля? — попита Анжелик. — Той се държеше много странно с граф дьо Гиш. Сякаш е влюбен в него. Жофре, мислите ли, че те…
	— Това се нарича италианска любов — каза графът със смях. — Нашите съседи от другата страна на Алпите са толкова изтънчени, че вече не се задоволяват с нормалните удоволствия, които ни предлага природата. Ние дължим на тях възраждането на литературата и изкуствата, плюс един мошеник министър, чиято ловкост не е била безполезна за Франция, но също и проникването на тези странни нрави. Жалко, че единственият брат на краля се възползва от това.
	Анжелик се намръщи.
	— Принцът спомена, че имате нежна ръка. Интересно, как го е забелязал?
	— Малкият господин обича да го докосват мъжки ръце. Може да ме е помолил да му помогна да си постави жабото или ръкавелите. Той не пропуска подобни случаи.
	— Думите му почти събудиха ревността ми.
	— Мила моя, ако обръщате внимание на подобни неща, ще затънете в интригите на двора, който е една огромна паяжина. Ще се погубите, ако не гледате отвисоко.
	Франсоа Бине, бъбрив като всички свои събратя по занаят, взе думата:
	— Чух, че кардинал Мазарини е поощрявал наклонностите на младия господин, за да му попречи да засенчи брат си. Заповядвал да го обличат като момиченце — и него, и приятелчетата му. Винаги има опасност братът на краля да започне да съзаклятничи, както направи покойният господин Гастон д’Орлеан, който беше непоносим.
	— Много строго съдиш господарите си — каза Жофре дьо Пейрак.
	— Това е единственото ми богатство — езикът ми и правото да го използвам.
	— Лъжец, аз те направих по-богат от коафьора на краля.
	— Вярно е, господин графе, но не се хваля с това. Непредпазливо е, могат да ми завидят.
	Жофре дьо Пейрак потопи лицето си в легенче с розова вода, за да се разхлади след бръсненето. Кожата му, набраздена от белези, трудно понасяше манипулацията, и той винаги имаше нужда от търпеливата, лека ръка на Бине. Графът съблече халата си и започна да се приготвя с помощта на лакея Алфонсо.
	Анжелик, облечена с корсаж от златно сукно, стоеше неподвижна, докато Маргьорит наместваше нагръдника — истинско произведение на изкуството, златен филигран, примесен с коприна. Златна дантела обгръщаше като искряща пяна голите й рамене и придаваше на плътта й блестящата бледност на прозрачен порцелан. Тя се погледна в огледалото. С розовия, мек пламък на бузите, с подчертаните си мигли и вежди, с вълнообразните си коси, блестящи като златото на роклята, с изненадващата дълбочина на зелените си очи, тя приличаше на странен идол, направен само от скъпоценни материи: злато, мрамор, изумруди.
	Марго извика и се втурна към Флоримон, който се готвеше да сложи в устата си един диамант от шест карата.
	— Жофре, кажете ми какви бижута да сложа. Перлите ми се струват прекалено скромни, а диамантите — много тежки.
	— Изумруди — каза той. — Ще отиват на очите ви. Златото е безжизнено, със студен блясък. Очите ви го одухотворяват, дават му живот. Сложете си две висящи обици и ланец от злато и изумруди. Добавете няколко диаманта към пръстените си.
	Анжелик се наведе над кутията с бижутата и започна да избира. Изобилието от накити я очароваше.
	Когато вдигна глава, граф дьо Пейрак закачваше сабята си на колана, обсипан с диаманти.
	Тя го изгледа продължително и по тялото й премина странна тръпка.
	— Мисля, че Голямата Дама не греши като казва, че видът ви е ужасяващ.
	— Излишно е да се опитвам да прикривам очевидното. Ако се облека като прилично малко момче, ще бъда смешен и жалък. Облеклото трябва да бъде в тон с лицето ми.
	Анжелик погледна това лице. То й принадлежеше. Тя го бе галила, познаваше всеки белег по него. Усмихна се и промълви:
	— Любов моя!
	Облеклото на графа бе в черно и сребърно. Наметалото му от черно моаре беше покрито със сребриста плетеница, изпъстрена с диаманти. Отдолу бе сложил къса дреха от сребърен брокат, поръбена с красива дантела. Три волана от същата черна дантела украсяваха колената на тъмните панталони. Обувките му имаха диамантени закопчалки. Към връзката му, която не бе във форма на жабо, а представляваше красива панделка, също бяха пришити диаманти. С множество диаманти и един голям рубин бяха украсени и ръцете му.
	Графът сложи шапката си с бели пера и попита Куаси–Ба дали е взел подаръците за краля по случай годежа.
	Навън, пред вратата, негърът бе посрещнат от всеобщо възхищение. Бе облечен с къса дреха от червено кадифе, широки шалвари и тюрбан от бял сатен. Всички сочеха извитата му сабя. Върху възглавничката в ръцете му лежеше кутия от красив червен марокен, обкована със злато.

	* * *

	Два паланкина очакваха графа и съпругата му. До хотела, където бяха отседнали кралят, майка му и кардиналът, стигнаха бързо. Както всички хотели на Сен–Жан–дьо–Люз, това бе тясна къща испански тип, претрупана с перила и извити парапети от позлатено дърво. Благородниците бяха изпълнили площада, вятърът разклащаше перата на шапките и довяваше соления дъх на океана.
	Когато прекрачи прага, Анжелик усети, че сърцето й заби по-силно.
	„Ще видя краля, кралицата майка и кардинала“ — помисли си тя.
	Колко близък й беше този млад крал, за когото й бе разказвала дойката; този млад крал, обсаден от злата тълпа на Париж, гонен из опропастената от Фрондата Франция, скитащ от град на град, от замък в замък, изоставен от обединилите се принцове, предаден, отхвърлен и най-накрая победител. Сега той триумфираше. В дъното на залата Анжелик забеляза и кралицата майка, с черен воал, едновременно приветлива и студена, с малки, изящни ръце, почиващи върху тъмната й рокля. Тя също се наслаждаваше на триумфа.
	Анжелик и съпругът й се приближиха по лъснатия паркет. Две негърчета придържаха нейната мантия, изработена от златно сукно, с релефни орнаменти, контрастираща с блестящото ламе на полата и корсажа. Големият Куаси–Ба ги следваше. Залата бе претъпкана, беше много топло.
	Първият придворен от свитата на краля обяви:
	— Граф дьо Пейрак дьо Моран д’Иристрю.
	Анжелик направи дълбок поклон. Сърцето й биеше до пръсване. Пред нея бяха кралицата майка в черно и кардиналът в червено.
	Мина й през ума:
	„Жофре трябваше да се поклони по-ниско. Преди малко така добре поздрави Голямата Дама. Сега, когато е пред най-големия, той само прикляка. Бине е прав… Бине е прав…“.
	Глупаво бе да мисли в този момент за Бине и да си повтаря, че той е прав. Защо го правеше наистина?
	Чу се глас:
	— Щастливи сме да ви видим отново, графе, и да приветстваме… да изкажем възхищението си от дамата, за която сме чували такива хубави неща. Но обратно на обичайното, ние констатираме, че този път действителността далеч надминава казаното.
	Анжелик вдигна глава. Погледът й срещна две кафяви, блестящи очи, които я гледаха внимателно. Това бяха очите на краля.
	Пищно облечен, кралят бе среден на ръст, но стоеше така изправен, че изглеждаше по-висок от всички останали. Лицето му бе сипаничаво, тъй като в детството си бе прекарал дребна шарка. Имаше доста дълъг нос, големи, чувствени устни и едва наболи тъмни мустачки. Буклите на естествената му гъста коса с цвят на кестен падаха свободно. Луи бе добре сложен, със съразмерна фигура. Под дантелите и панделките се очертаваше гъвкавото му, силно тяло, закалено от лова и академичните упражнения.
	„Дойката би казала: хубав мъжкар, трябва да го оженят“ — помисли си Анжелик.
	И бързо се укори за вулгарните си мисли в такъв тържествен момент.
	Кралицата майка поиска да види съдържанието на кутийката, която Куаси–Ба държеше коленичил, с лице, опряно в земята, подобен на крал Маж.
	Всеобщо възхищение посрещна изящния несесер с кутийки и гребени, ножици, кукички, печати — всичко от масивно злато и скъпоценни камъни, донесени от островите. Но миниатюрният параклис очарова набожните дами от свитата на кралицата — майка. Самата тя се усмихна и се прекръсти. Разпятието, двете фигурки на испански светци, кандилото и малката кандилница бяха от злато и позлатено сребро. Жофре дьо Пейрак бе поръчал на един италиански художник триптих от позлатено дърво, изобразяващ сцени от страданията на Исус. Миниатюрите бяха изящни, със свежи цветове. Анна Австрийска каза, че инфантата е известна със своята набожност и ще бъде очарована от подобен подарък.
	Тя се обърна към кардинала, за да му покаже разпятието. Но той продължаваше да разглежда несесера, пръстите му докосваха и побутваха малките инструменти, които проблясваха като огледалца.
	— Човек би казал, че златото блика от ръцете ви като ручей от скала, господин дьо Пейрак.
	— Добре го казахте, Ваше Високопреосвещенство — отговори кротко графът. — Като ручей от скала… Но от скала, в която са напъхани огромно количество фитили и барут, която е прокопана до неподозирана дълбочина, която е натрошена, съборена, заравнена. От такава скала, с много труд, пот и мъка, златото наистина може да бликне, и то в голямо количество.
	— Ето една хубава притча за труда, който дава своите плодове. Не сме свикнали хората от вашето обществено положение да говорят по подобен начин, но признаваме, че това не ни е неприятно.
	Мазарини продължаваше да се усмихва, после доближи до лицето си малко огледалце от несесера и се огледа. Въпреки мазилата и пудрата, с които се опитваше да скрие жълтеникавия си тен, капчици пот издаваха слабостта му, блестяха по слепоочията, навлажняваха косите под червената кардиналска шапка.
	От дълги месеци болестта го изтощаваше — той не бе излъгал, когато под предлог, че е болен, не се яви пръв пред испанския министър дон Луис де Харо. Анжелик улови погледа на кралицата майка към кардинала. Това бе поглед на уплашена жена, която се тревожи. Тя сякаш изгаряше от нетърпение да му каже: „Не говорете, изморявате се. Време е да изпиете отварата си от лайка“.
	Тази кралица, тъй дълго презирана от целомъдрения си съпруг, беше ли обичала тя своя италианец? Всички го твърдяха, но никой не бе сигурен.
	Скритите ходове на Лувъра ревниво пазеха тази тайна. Може би само един човек бе посветен и това бе кралят, горещо защитаваният син. В писмата, които кардиналът и кралицата си разменяха, не го ли наричаха „довереник“? Довереник на кого и защо?
	— Бих искал да поговорим някой път за вашите работи — каза кардиналът.
	Младият крал допълни с известно оживление:
	— Аз също бих желал. Това, което чух, събуди любопитството ми.
	— Винаги съм на разположение на Негово Величество и на Негово Високопреосвещенство.
	Аудиенцията завърши.
	Анжелик и съпругът й отидоха да поздравят магистър дьо Фонтеняк, когото забелязаха в обкръжението на кардинала.
	После обиколиха останалите си високопоставени познати. Анжелик усещаше вече болка в кръста от поклоните, но бе в такова състояние на прекрасна възбуда, че не чувстваше никаква умора. Комплиментите, които й отправяха, бяха гаранция за несъмнения й успех. Очевидно тяхната двойка привличаше вниманието.
	Докато съпругът й разговаряше с маршал дьо Грамон, един нисък млад мъж с приятно лице застана пред Анжелик.
	— Познахте ли ме, богиньо, слязла от колесницата на слънцето?
	— Разбира се! — радостно възкликна тя. — Вие сте Пегилен!
	После се извини:
	— Извинете, господин дьо Лозюн, че се обърнах така към вас, но навсякъде говорят само за Пегилен. Пегилен така, Пегилен инак. Вие сте толкова симпатичен на всички, че и аз не можах да устоя.
	— Прекрасна сте, госпожо, изпълвате с радост не само очите, но и сърцето ми. Знаете ли, че сте най-необикновената жена тук. Познавам дами, които си чупят ветрилата и си късат кърпичките от яд. До такава степен вашият тоалет ги е подразнил. Как ще се облечете в деня на сватбата, щом като започвате така?
	— О, тогава ще остана незабелязана. Но днес се явих пред краля и още съм развълнувана.
	— Любезен ли беше?
	— Как може кралят да не е любезен! — отговори през смях Анжелик.
	— Виждам, че сте наясно какво може и какво не може да се говори в двора. Аз самият не знам какво правя все още там. Впрочем, получих званието капитан от гвардията, наречена „Благородници на човката на гарвана“.
	— Униформата ви е прекрасна.
	— Не ми стои съвсем лошо… Да, кралят е наистина добър приятел, но внимавайте! Не го драскайте, когато си играете с него.
	Той се наклони към ухото й.
	— Знаете ли, за малко да ме затворят в Бастилията.
	— Какво сте направили?
	— Не си спомням вече. Мисля, че попритиснах малко повече Мари Манчини, в която кралят бе лудо влюбен. Кралското писмо беше готово, но ме предупредиха навреме. Хвърлих се облян в сълзи в краката на краля и така го разсмях, че той ми прости, и вместо да ме изпрати в Бастилията, ме направи капитан. Както виждате, той е добър приятел, стига да не е неприятел.
	— Защо ми казвате това? — попита Анжелик.
	Пегилен дьо Лозюн я изгледа с широко отворените си светли очи и отвърна:
	— Няма нищо, скъпа, така си приказвам.
	Той я хвана за ръка и я поведе.
	— Елате, трябва да ви представя на свои приятели, които изгарят от нетърпение да се запознаят с вас.
	Това бяха младежи от свитата на краля. Анжелик бе очарована. Тя се почувства равнопоставена с първите хора в двора. Сен–Тиери, Бриен, Квоа, Ондедей, маркиз д’Юмиер, когото Лозюн й представи като признат свой враг, Лувини, вторият син на херцог дьо Грамон — всички изглеждаха много весели и галантни и бяха облечени великолепно. Видя също и дьо Гиш. Край него отново бе братът на краля, който я изгледа враждебно.
	— Ние се познаваме — заяви той.
	И веднага й обърна гръб.
	— Не се засягайте, скъпа! — прошепна Пегилен. — За Малкия господин всички жени са противници, а и дьо Гиш сбърка, като ви погледна приятелски.
	— Вие много добре знаете, че той не желае повече да го наричат „Малкия господин“ — предупреди маркиз д’Юмиер. — След смъртта на чичо му Гастон д’Орлеан, трябва да се казва просто „Господинът“.
	Тълпата се раздвижи, настана блъсканица, няколко души бързо протегнаха ръце да задържат Анжелик.
	— Господа, внимавайте! — провикна се Лозюн и назидателно вдигна пръст. — Спомнете си прочутата сабя от Лангдок!
	Блъсканицата стана още по-голяма. Анжелик се смееше смутено, притисната от украсени с панделки скъпи мъжки дрехи, ухаещи на ирис и амбър.
	Офицери от кралската кухня пробиваха път на процесия от лакеи, които носеха подноси и сребърни блюда. Чу се, че Техни Височества и кардиналът са се оттеглили преди малко, за да хапнат и поотдъхнат.
	Лозюн и приятелите му се отдалечиха, повикани по служба.
	Анжелик потърси с очи свои познати от Тулуза. Беше се страхувала да не се окаже лице в лице с необузданата Карменчита, но бе научила, че господин дьо Меркур, нещастен както обикновено, след като изпил горчивата чаша до дъно, изведнъж в изблик на гордост се бе решил да изпрати жена си в манастир. За което плащаше с жестока немилост.
	Анжелик започна да си пробива път между групите. Беше много задушно. Във въздуха се усещаше миризма на печено и на парфюм. Заболя я главата.
	Беше много гладна. Каза си, че времето доста е напреднало и че ако не намери скоро съпруга си, ще се върне сама в хотела и ще поръча да й донесат шунка и вино.
	Хората от провинцията навярно вече се бяха събрали някъде, за да обядват. Около себе си виждаше само непознати лица. Чуваше гласове, говорещи без диалект, което й се струваше необичайно. Може би през годините, прекарани в Лангдок, тя също бе започнала да говори по онзи напевен и бърз начин. Това я накара да се почувства малко засрамена.
	Най-после се добра до един ъгъл под стълбата и седна да си поеме дъх. Наистина бе трудно да се излезе от тази къща испански тип, с всички нейни тайни коридори и фалшиви врати.
	На няколко крачки от Анжелик, в стената, покрита с тапицерия, се виждаше открехната врата. Едно куче, което дойде с пилешка кост между зъбите, разшири отвора.
	Анжелик надникна и видя кралското семейство, събрано около масата заедно с кардинала, архиепископите на Байона и на Тулуза, маршал дьо Грамон и господин дьо Лион. Офицерите, които сервираха, влизаха и излизаха през друга врата.
	Кралят няколко пъти отметна назад косата си и си повя със салфетката.
	— Жегата в тази страна проваля най-хубавите празници.
	— На Острова на фазаните времето е по-хубаво. От морето духа вятър — каза господин дьо Лион.
	— Това не ме засяга много, защото според испанския етикет не бива да виждам годеницата си преди сватбата.
	— Вие ще отидете на Острова на фазаните, за да се срещнете с чичо си, кралят на Испания, който ще стане ваш тъст — каза кралицата. — Тогава ще се сключи мирът.
	Тя се обърна към госпожа дьо Мотевил, нейната придворна:
	— Много се вълнувам. Толкова обичах брат си и толкова често му пишех. Но като си помисля, че бях на дванадесет години, когато го напуснах на същия този бряг, и оттогава не съм го виждала!
	Чуха се разнежени възклицания. Изглежда никой не си спомняше, че споменатият брат, Филип IV, бе някога най-големият враг на Франция и кореспонденцията му с Анна Австрийска бе причина кардинал дьо Ришельо да я заподозре в заговор и предателство. Сега тези събития бяха далече. Новият съюз пораждаше надежди, както и преди петдесет години, когато на същата река Бидасоа размениха две малки принцеси с големи бузки и с широки, колосани яки: Анна Австрийска, която се омъжваше за младия Луи XIII, и французойката Елизабет, бъдеща съпруга на малкия тогава Филип IV. Инфантата Мари–Терез, която очакваха днес, бе дъщеря на Елизабет.
	Анжелик наблюдаваше със страстно любопитство тези величия, които сега бяха „по пантофи“. Кралят си похапваше добре, но с достойнство. Пиеше малко и на няколко пъти поиска да му сложат вода във виното.
	— Бога ми! — провикна се той внезапно. — Най-странното нещо, което видях тази сутрин, бе необикновената двойка в черно и златно от Тулуза. Каква жена! Божествена! Бяха ми казали, но не вярвах. Изглежда тя действително е влюбена в него. Наистина този куц човек ме озадачава.
	— Той озадачава всекиго, който се приближи до него — каза презрително архиепископът на Тулуза. — Аз го познавам от години, но не мога да го разбера. Тук има пръст сатаната.
	„Пак започна с глупостите си“ — помисли си Анжелик.
	Тя бе поласкана от това, което каза кралят, но думите на архиепископа я разтревожиха. Прелатът не се предаваше.
	Един благородник от свитата на монарха каза с лека усмивка:
	— Да се влюби в съпруга си! Каква смехория! Добре би било младата персона да дойде в двора. Ще я лишим бързо от този предразсъдък.
	— Господине, изглежда вие смятате, че дворът е място, в което прелюбодеянието е единствен закон — възнегодува строго Анна Австрийска. — Любовта между съпрузите е нещо естествено и много хубаво. Не виждам нищо смешно.
	— Но пък се случва толкова рядко! — въздъхна госпожа дьо Мотевил.
	— Защото хората рядко се женят по любов — допълни кралят.
	Настъпи неловко мълчание. Кралицата — майка и кардиналът се спогледаха с покруса. Магистър дьо Фонтеняк вдигна ръка, сякаш миросваше.
	— Неведоми са пътищата на провидението, а също и на бога Ерос. След като това, за което говорим, явно ви вълнува, мога да ви кажа, че този господин и жена му не бяха се виждали никога преди сватбата, която аз благослових в Тулуза. Сега, след дълги години брачен съюз, увенчан с раждането на едно дете, любовта им е повече от очевидна.
	Анна Австрийска го погледна признателно и архиепископът се изпъчи.
	„Дали е искрен?“ — запита се Анжелик.
	Чу се леко съскащият глас на кардинала:
	— Тази сутрин имах чувството, че присъствам на представление. Този мъж е грозен, обезобразен, недъгав, но когато се появи до блестящата си съпруга, придружен от големия мавър в бял сатен, аз си помислих: „Колко са красиви!“.
	— Това ни разведрява след поредицата досадни физиономии — каза кралят. — Вярно ли е, че гласът му е великолепен?
	— Така твърдят всички.
	Благородникът, който се бе обадил преди малко, каза с ирония:
	— Ето една изключително вълнуваща история, почти приказка. Само на юг могат да се чуят подобни неща.
	— Не мога да понасям подигравките ви, господине! — изпротестира още веднъж кралицата майка. — Не ми харесва цинизмът ви.
	Господинът наведе глава и тъй като разговорът продължи, той се загледа в кучето, което глозгаше един кокал зад отвора на вратата.
	Когато го видя, че се приближава към нея, Анжелик скочи. Бързо направи няколко крачки, но тежкото й наметало се закачи на дръжката на една конзола. Докато се опитваше да се откачи, младият мъж избута с крак кучето, излезе и затвори малката врата, скрита в тапицерията. Беше успял да разсърди кралицата и счете за благоразумно да се оттегли.
	Той пристъпи нехайно, мина покрай Анжелик, после се обърна:
	— О, но това е дамата в златно!
	Тя го изгледа високомерно и понечи да го отмине, но той й препречи пътя.
	— Не бързайте толкова! Оставете ме да ви се полюбувам. Значи вие сте тази, която е влюбена в собствения си съпруг. И то какъв съпруг! Истински Адонис!
	Анжелик го изгледа презрително. Бе по-висок от нея и много добре сложен. Лицето му не бе лишено от красота, но тънките устни му придаваха злобно изражение, а бадемовите му очи бяха жълти, с кафеникави точки. Този неопределен цвят го загрозяваше. Беше облечен изискано, с вкус. Русата му, почти бяла перука контрастираше предизвикателно с младежките му черти.
	Анжелик не можеше да отрече, че той изглежда много добре, но каза студено:
	— Не бихте могли да се сравнявате с него. В моя край наричат „надупчени ябълки“ очи като вашите. Разбирате ли ме? А що се отнася до прическата, косите на мъжа ми са естествени.
	Явно засегнат, благородникът се намръщи.
	— Не е вярно! — почти извика той. — Мъжът ви носи перука!
	— Ако не ви е страх, можете да го дръпнете за косите.
	Бе засегнала слабото му място. Очевидно той бе започнал да оплешивява и носеше перука. Господинът бързо възвърна самообладанието си. Очите му се присвиха и се превърнаха в две блестящи цепки.
	— Опитвате се да хапете, а? Но това е прекалено за една дребна провинциалистка като вас.
	Той се огледа, после я сграбчи за китките и я тласна в ъгъла под стълбата.
	— Пуснете ме!
	— Ей сега, красавице, но най-напред ще си уредим сметките.
	Преди тя да разбере какво става, той дръпна главата й назад и жестоко впи устни в нейните. Анжелик се опита да извика. Ръката й бързо намери бузата на нападателя. Годините, през които се бе придържала строго към изисканите обноски, не бяха унищожили здравото, първично начало у нея. Ако някой предизвикаше гнева й, тя се нахвърляше с всички сили върху него, както някога, когато се бранеше от малките си селски приятелчета. Шамарът изплющя и господинът изглежда видя звезди посред бял ден, защото бързо отскочи с ръка върху бузата си.
	— И ако това не е ръка на перачка!
	— Пуснете ме да мина — повтори Анжелик — или така ще ви наредя, че няма да можете да се появите при краля!
	Той усети, че тя ще изпълни заканата си, и отстъпи.
	— Искам да бъдете моя цяла една нощ! — прошепна през зъби. — Обещавам ви, че на сутринта ще бъдете смазана, истинска пачавра.
	Анжелик се засмя:
	— Мислете си как ще се реванширате и дръжте здраво бузата си.
	Тя се отдалечи и бързо стигна до изхода. Тълпата бе оредяла, защото много хора бяха отишли да обядват.
	Обидена и унизена, Анжелик попиваше с кърпичка наранените си устни.
	„Дано не си личи! Какво ще кажа на Жофре, ако ме попита? Ще поиска да убие този мръсник. Не бива да го допускам. А може и да не му направи впечатление. Той не храни никакви илюзии относно нравите на тези хубавци от Север. Започвам да разбирам какво иска да каже, когато говори за облагородяване на двора… Но това е задача, с която не бих искала да се заеме“.
	Тя се опитваше да различи сред тълпата на площада своя паланкин и лакеите.
	Някой я хвана под ръка.
	— Миличка, търсих ви! — каза Голямата Дама, чиято висока фигура се появи отстрани. — Измъчвам се при мисълта за всички глупости, които ви наговорих, без да зная коя сте. Уви! Когато не се чувстваш добре на някой празник, нервите ти се опъват и не се чуваш какво говориш.
	— Не се притеснявайте, Ваше Височество, не сте казали нищо невярно, дори ме поласкахте. Помня само тези последни ваши думи.
	— Вие сте самата прелест. Радвам се, че сме съседи. Ще ми услужвате пак с вашия коафьор, нали? Имате ли време? Да отидем на сянка да хапнем малко грозде. Съгласна ли сте? Тези испанци непрекъснато прииждат.
	— На вашите заповеди, Ваше Височество — отговори Анжелик, като се поклони.


	На другата сутрин благородниците трябваше да отидат на Острова на фазаните, за да наблюдават как се храни кралят на Испания. Целият двор се блъскаше в лодките, мокреше хубавите си обувки.
	Пегилен придружи Анжелик, която бе облечена в зелено и в бял, украсен със сребро сатен, и я настани между една принцеса с одухотворено лице и маркиз д’Юмиер. Малкият господин също бе там. Той се заливаше от смях и разказваше колко ядосан бил брат му, че трябва да остане на френския бряг. Луи XIV не трябваше да вижда инфантата, преди церемонията с пълномощника да я направи кралица. Едва тогава самият той щеше да отиде на Острова на фазаните, за да подпише мира и да я отведе. Истинската сватба щеше да бъде отпразнувана в Сен–Жан–дьо–Люз, в присъствието на епископа на Байона.
	Натоварени с пъстър екипаж, лодките се плъзгаха по тихата вода. Скоро акостираха. Анжелик чакаше реда си, за да слезе на сушата, когато един господин се качи на скамейката, на която тя седеше, и с високия си дървен ток жестоко я настъпи по пръстите. Тя едва не извика от болка и когато вдигна поглед, позна благородника, който й бе досаждал предишния ден.
	— Това е маркиз дьо Вард — каза принцесата до нея. — Разбира се, направи го нарочно.
	— Какъв звяр! — оплака се Анжелик. — Как могат да търпят подобен грубиян в свитата на краля?
	— Той забавлява краля с нахалството си и никога не вади ноктите си за Негово Величество. Но в двора всички знаят какъв е. Дори съчиниха песничка за него.
	И тя затананика:
P>
	Няма нужда от волски кожи
	за да имаш маниерите на дивака.
	Нито дрехата, нито блясъкът може
	да прикрие глупака.
	Който говори за Вард, спокойно може
	да казва само: Простака.
P$
	— Млъкнете, Анриет! — извика братът на краля. — Ако ви чуе госпожа дьо Соасон, ще побеснее и ще се оплаче пред Негово Величество, че се подиграват с нейния любимец.
	— Госпожа дьо Соасон не преде вече пред Негово Величество. Сега, когато кралят се жени…
	— Откъде знаете, че една съпруга, била тя и инфанта, има по-голямо влияние върху мъжа си от бившата му любовница? — попита Лозюн.
	— Господа! Дами! — намеси се госпожа дьо Мотевил. — Имайте милост! Не говорете подобни неща, когато испанците вече идват.
	Черна, суха, с лице, набраздено от бръчки, тя странно се вместваше с тъмните си дрехи и целомъдрения си вид сред множеството шарени женски папагали и красиви кудкудякащи господа. Може би присъствието на придворната дама на Анна Австрийска не бе съвсем случайно. Вероятно кралицата — майка я бе натоварила да възпира тази луда младеж, която бе свикнала да злепоставя и която не би пощадила чувствителните испанци.
	Анжелик започна да се изморява от тези повърхностни хора, които злословеха и чиито пороци се криеха зад една особена куртоазия.
	Тя чу как графиня дьо Соасон казва на една своя приятелка:
	— Скъпа, открих двама вестоносци, с които съм много горда. Бяха ми казали, че баските са по-бързи от вятъра. Тичайки, те могат да изминат повече от двадесет левги на ден. Не намирате ли, че е много изискано да бъдеш предшестван от вестоносци, които да обявяват пристигането ти, и от лаещи кучета, които да разгонват простолюдието?
	Думите й напомниха на Анжелик, че Жофре, толкова голям привърженик на блясъка, не обичаше този обичай — да се използват вестоносци преди пристигането на каретите.
	Но къде беше Жофре?
	Тя не го бе виждала от предишната вечер. Той се бе отбил в хотела, за да се преоблече и да го избръснат, но през това време тя беше при Голямата Дама. Наложи й се да се облича три–четири пъти бързешком. Беше спала едва няколко часа, но хубавото вино, което бе изпила, я държеше будна. Тя не се безпокоеше за Флоримон. След няколко дни щеше да има време да се осведоми дали прислужничките са му давали да яде, вместо да зяпат екипажите и да се закачат с лакеите от къщата на краля. Впрочем Марго бдеше. Хугенотският й темперамент не одобряваше празниците и тя изпълняваше всички капризи на господарката си, като същевременно държеше строго прислужниците, които бяха на нейните заповеди.
	Най-накрая Анжелик забеляза Жофре сред тълпата, във вътрешността на разположената в центъра на острова къща.
	Тя се добра до него и го докосна с ветрилото си. Той я погледна разсеяно.
	— А, това сте вие.
	— Ужасно ми липсвате, Жофре. Но вие не изглеждате доволен, че ме виждате. Нима страдате от предразсъдъци и намирате смешни съпрузите, които се обичат? Срамувате ли се от мен?
	Той й се усмихна и я хвана през кръста.
	— Не, любов моя. Но вие бяхте сред такава разкошна и приятна компания…
	— О, много приятна! — отговори Анжелик и погали грубата му ръка. — Чувствам се като пребита. А вие какво правихте днес?
	— Срещнах се с приятели. Поприказвахме. Видяхте ли краля на Испания?
	— Още не.
	— Да влезем в тази зала. Приготвят масата. Според испанския етикет кралят се храни сам, като съблюдава много сложна процедура.
	По всички стени имаше огромни гоблени, които в тъмни златистожълти цветове, омекотени с червено и сиво–синьо, разказваха историята на кралство Испания. Залата беше претъпкана.
	Двата двора си съперничеха по лукс и великолепие. Испанците имаха повече злато и скъпоценни камъни, но французите печелеха с моделите и елегантността на тоалетите. Този ден младите хора от свитата на Луи XIV носеха наметала от сиво моаре, целите в златна дантела, която бе пришита с огненочервени нишки. Хастарът бе от златно платно, късите дрехи — от златен брокат. Шапките, украсени с бели пера, бяха леко подгънати отстрани и прихванати с диамантени игли.
	Младежите се присмиваха на испанските първенци — на дългите им мустаци, на тоалетите им, натруфени с масивни, отдавна излезли от мода бродерии.
	— Видяхте ли какви плоски шапки, при това с малки пера? — избухна в смях Пегилен.
	— Ами дамите? Върлини, чиито кокали стърчат под наметалата!
	— В тази страна хубавите съпруги си стоят вкъщи.
	— Изглежда инфантата все още носи фуста с толкова широки железни обръчи, че се обръща настрани, за да мине през вратата.
	— Корсетът й е съвсем стегнат и я прави плоска, но се говори, че гърдите й са много хубави — добави госпожа дьо Мотевил и подръпна дантелите около мършавото си тяло.
	Жофре дьо Пейрак я измери с най-острия си поглед.
	— Изглежда, че шивачите в Мадрид са много неопитни. Те прикриват красотата, докато парижките им колеги ни карат да я видим там, където тя не съществува.
	Анжелик го ощипа. Той се засмя съзаклятнически и целуна ръката й. Мина й през ума, че Жофре крие нещо от нея, но после се разсея и забрави. Настъпи тишина. Влезе кралят на Испания. Анжелик, която не бе много висока, се покачи на една табуретка.
	— Прилича на мумия — пошушна Пегилен.
	И наистина лицето на Филип IV имаше цвят на пергамент. Немощна, прозрачна кръв едва оцветяваше в розово бузите му. Големите му уморени очи не трепваха. Острата брадичка, изпъкналата челюст, червените устни и рядката меденоруса коса му придаваха подчертано болнав вид.
	Излъчващ почти божествено владетелско величие, той не правеше нито жест в разрез с точните изисквания на етикета. Притиснат от оковите на своето могъщество, самотен на малката масичка, той се хранеше като офицер.
	Тълпата непрекъснато нарастваше и изтласка първите напред. Малко остана да съборят масата на краля.
	Вече не можеше да се диша. Филип IV се почувства зле. В един момент не му достигна въздух и той разхлаби плисираната си дантелена яка. Но много бързо се съвзе и възвърна величествената си поза на актьор мъченик.
	— Кой би помислил, че този призрак има оплодителните способности на петел? — поде отново непоправимият Пегилен дьо Лозюн, когато церемонията завърши и всички излязоха. — Незаконните му деца врещят по коридорите на двореца, а втората му жена непрекъснато ражда недоносени, мършави деца, които от люлката отиват директно в гробището на Ескориал.
	— Последното умря по време на мисията на баща ми в Мадрид, когато ходи да поиска ръката на инфантата — каза Лувини, по-малкият син на херцог дьо Грамон. — След това се роди още едно, но и то едва диша.
	Маркиз д’Юмиер извика ентусиазирано:
	— То ще умре и кой тогава ще наследи трона? Инфантата, нашата кралица.
	— Гледате твърде надалеч, маркизе — възрази херцог дьо Буйон.
	— Откъде знаете, че всичко това не е предвидено от Негово Светейшество кардинала и Негово Величество краля?
	— Няма съмнение, но големите амбиции с нищо не допринасят за мира.
	С дългия си тънък нос, обърнат към вятъра, херцог дьо Буйон сякаш надушваше нещо съмнително.
	— Мирът! Мирът! Достатъчно е съвсем малко, за да бъде разклатен! — изръмжа той.
	Достатъчни бяха два часа и всичко изглеждаше загубено. Хората започнаха да шушукат, че сватба няма да има.
	Дон Луис де Харо и кардинал Мазарини бяха чакали последния момент, за да уредят в детайли подписването на мира, да гарантират уязвимите точки на населените места, на пътищата, на границите. Всеки от тях се надяваше да наложи своето в бъркотията около празниците. Никой не искаше да отстъпи. Войната продължаваше. Половин ден измина под знака на безпокойството. Намесиха бога на любовта между годениците, които никога не бяха се виждали. Ондедей успя да предаде на инфантата едно послание, в което се изразяваше нетърпението на краля да я опознае. Една дъщеря държи в своята власт сърцето на баща си. Колкото и покорна да бе, инфантата нямаше никакво желание да се завърне в Мадрид, след като веднъж се бе озовала толкова близо до слънцето. Тя накара Филип IV да разбере, че желае съпруга си, и прекъснатите за малко церемонии продължиха своя ход.
	Сватбата чрез пълномощник се състоя на испанския бряг в Сан Себастиян. Голямата Дама заведе Анжелик там. Дъщерята на Гастон д’Орлеан, която бе в траур заради баща си, не биваше да присъства. Затова тя реши да се появи инкогнито — върза си сатенено шалче на главата и не си сложи пудра.
	Процесията по улиците на града изглеждаше на французите като странна вакханалия. Стотина танцьори, облечени в бял сатен, със звънчета на краката, жонглираха със саби. След тях вървяха петдесет маскирани момчета и звучно удряха дайрета. Следваха трима великани, направени от ракита и облечени като мавритански крале, които достигаха до първите етажи на къщите; гигантски свети Кристоф; ужасяващ дракон, по-голям от шест кита, и накрая, под балдахин — светото причастие в ковчеже от злато, пред което тълпата коленичи.
	Тези барокови пантомими, тази мистична екстравагантност изумиха французите.
	В църквата, зад дарохранителницата, се издигаше висока до свода стълба, на която горяха безброй свещи.
	Анжелик гледаше смаяна този блестящ, гигантски силует. Наситената миризма на тамян допринасяше за необичайната, мавританска атмосфера в катедралата. В мрака на сводовете и ниските части светеха позлатените, усукани колони на три балкона, разположени един над друг, където се бяха скупчили от едната страна мъже, от другата — жени.
	Всички чакаха. Свещениците разговаряха с французите, а госпожа дьо Мотевил, скрита в тъмнината, за кой ли път се ужаси от думите, които чуваше.
	— Perdone. Dejeme pasar!* — каза изведнъж някой с дрезгав глас близо до Анжелик.
	[* Извинете. Може ли да мина! (исп.) — Б.р.]
	Тя се озърна и като погледна надолу, забеляза странно създание. Това беше една жена–джудже, колкото висока, толкова и широка, с много грозно лице. Пухкавата й ръка се опираше на шията на голяма, черна хрътка. Зад нея вървеше мъж–джудже, облечен също с пъстри дрехи с плисирана яка. Гледаше с такова лукаво изражение, че човек го досмешаваше.
	Тълпата се раздели, за да направи път на малките човечета и кучето.
	— Това са джуджето на инфантата и лудият Томазини — каза някой. — Изглежда, че тя ще ги отведе във Франция.
	— За какво са й тези джуджета? Във Франция ще може да се забавлява с други неща.
	— Тя казва, че единствено жената джудже може да приготвя любимото й какао с канела.
	Анжелик погледна нагоре и видя блед, величествен силует. Магистър дьо Фонтеняк в светлолилава сатенена дреха и къса наметка от хермелин се качваше на един балкон от позлатено дърво. Той се наведе над парапета. В очите му светеше разрушителен огън. Разговаряше с някого, когото Анжелик не виждаше.
	Обзета от внезапна тревога, тя си проби път. От подножието на стълбата Жофре дьо Пейрак гледаше иронично архиепископа.
	— Спомнете си за „златото на Тулуза“ — шепнеше магистърът. — Когато Сервилиус Сепион ограби храмовете на Тулуза, за наказание за безбожието си бе победен. Ето защо пословичният израз „златото на Тулуза“ намеква за нещастието, което носи придобитото по нечестен път богатство.
	Граф дьо Пейрак продължаваше да се усмихва.
	— Обичам ви — прошепна той. — Възхищавам се от вас. Вие притежавате невинността и жестокостта на чистите хора. Виждам в очите ви пламъците на инквизицията. Значи няма да ме пощадите?
	— Сбогом, господине! — каза архиепископът през зъби.
	— Сбогом, Фулк дьо Ньой.
	Свещите хвърляха отблясъци върху лицето на Жофре дьо Пейрак. Той гледаше някъде далече.
	— Какво става пак? — тихо попита Анжелик.
	— Нищо, мила, нашият вечен спор.
	Блед като мъртвец, кралят на Испания се появи в центъра, като държеше лявата ръка на инфантата.
	Бялата й кожа носеше отпечатъка на дните, прекарани в мрачните мадридски дворци. Тя изглеждаше покорна и спокойна. Приличаше повече на фламандка, отколкото на испанка.
	Дрехата й от бяла вълна, с едва забележима бродерия, беше ужасна.
	Кралят заведе дъщеря си до олтара и тя коленичи. Дон Луис де Харо, пълномощникът за сватбата на краля на Франция — защо пък точно той? — беше до нея, но на доста голямо разстояние.
	Когато настъпи моментът на клетвата, инфантата и дон Луис протегнаха ръце един към друг, без да се докосват. Със същото движение инфантата хвана ръката на баща си и го целуна. Сълзи потекоха по бледите бузи на владетеля. Голямата Дама шумно се изсекна.


>>	2

	— Ще попеете ли за нас? — попита кралят.
	Жофре дьо Пейрак потрепери. Той се обърна към Луи XIV с високомерно изражение и го изгледа така, сякаш виждаше непознат, когото не са му представили. Анжелик изтръпна. Хвана го за ръката.
	— Пей за мен — прошепна тя.
	Графът се усмихна и направи знак на Бернар д’Андихос, който се втурна навън.
	Вечерта бе към края си. Близо до кралицата майка и кардинала, до краля и брат му беше седнала инфантата, свела поглед пред съпруга, с когото на другия ден щеше да свърже живота си. Раздялата й с Испания бе вече факт. Филип IV и неговите идалгос заминаха за Мадрид с разбити сърца и оставиха непорочната девствена инфанта като залог за мира.
	Малкият цигулар Джовани си проби път сред благородниците и подаде на граф дьо Пейрак китарата му и една маска от кадифе.
	— Защо си слагате маска? — попита кралят.
	— Гласът на любовта няма лице — отговори Пейрак. — А когато красивите очи на дамите мечтаят, нищо грозно не бива да ги смущава.
	Той настрои китарата си и запя смесица от стари южнофренски песни с модни, любовни куплети.
	Накрая графът се наведе, седна до инфантата и поде темпераментна испанска мелодия, прекъсвана от дрезгави викове на арабски, в която гореше цялата страст на Иберийския полуостров.
	Безличното седефенорозово лице на инфантата засия, клепачите й се повдигнаха, очите й заблестяха. Може би за последен път тя преживяваше затвореното си, самотно съществуване на малка богиня, заобиколена от прислужнички и джуджета, които я забавляваха. Сурово и монотонно съществуване, но толкова скъпо: игри на карти, монахини, предсказващи бъдещето, угощения с конфитюр и сладкиши, оцветени в оранжево и виолетово.
	Тя погледна французите около себе си и на лицето й се изписа уплаха.
	— Очаровани сме — каза кралят. — Мога само да желая да ви слушаме по-често.
	Очите на Жофре дьо Пейрак блеснаха особено под маската.
	— Никой не го желае повече от мен, но това зависи от Ваше Величество.
	На Анжелик й се стори, че кралят смръщи вежди.
	— Имате право. Щастлив съм да го чуя от вас — каза той малко сухо.

	* * *

	Когато късно през нощта се върнаха в хотела, Анжелик се съблече бързо, без да чака прислужницата, и с въздишка се хвърли в леглото.
	— Смазана съм, Жофре. Мисля, че още не съм готова за живота в двора. Как успяват тези хора да поглъщат толкова удоволствия и накрая да намират начин да се мамят взаимно през нощта?
	Графът се излегна до нея без да отговори. Жегата беше непоносима, дори допирът до чаршафите беше мъчителен. Завесите на леглото бяха вдигнати. През отворения прозорец факлите от улицата хвърляха от време на време червеникави отблясъци. Сен–Жан–дьо–Люз продължаваше приготовленията си за утрешния ден.
	— Ако не поспя малко, ще припадна по време на церемонията — каза Анжелик и се прозина.
	Тя се протегна, после се сгуши в мургавото, слабо тяло на мъжа си.
	Той погали закръгления й ханш, който блестеше като алабастър в тъмнината, прокара ръка по извивката на гъвкавата й талия и намери малката, стегната гърда. Пръстите му потрепериха, станаха по-настоятелни и се върнаха към гладкия корем. Анжелик, вече почти заспала, се възпротиви:
	— О, Жофре, толкова ми се спи!
	Той не настоя и тя го погледна с полуотворени очи, за да види дали е сърдит. Облегнат на лакътя си, графът я гледаше с усмивка.
	— Спи, любов моя — прошепна той.
	Когато Анжелик се събуди, Жофре продължаваше да я гледа, сякаш не бе заспивал. Тя му се усмихна.
	Беше хладно. Нощта си отиваше, зората оцветяваше небето в зеленикаво. Краткотрайно вцепенение бе обхванало града.
	Все още замаяна от съня, Анжелик се протегна към него, ръцете им се срещнаха, телата им се съединиха.
	Той я бе научил да удължава удоволствието, изкусно да се люби с всички тънкости, приливи и отливи, с търпеливото изкуство, чрез което две привличащи се тела достигат до взаимна наслада. Когато накрая се отпуснаха задоволени и сити, слънцето се бе издигнало високо в небето.
	— Кой би могъл да каже, че ни очаква напрегнат ден! — каза с усмивка Анжелик.
	На вратата силно се почука. Беше Марго.
	— Госпожо, госпожо! Време е! Каляските вече се нареждат пред катедралата и няма да имате място, за да видите кортежа.
	Кортежът бе малък. Шестима души, които вървяха пеша по очертан от килим път.
	Начело бе принц дьо Конде, блестящ и пламенен, бивш герой от Фрондата. Присъствието му в този тържествен ден потвърждаваше желанието и на двете страни да забравят тъжните спомени.
	Следваше го кардинал дьо Мазарини в пурпурната си дреха.
	На известно разстояние след него вървеше кралят в облекло от златен брокат, гарнирано с широка черна дантела.
	— От двете му страни маркиз д’Юмиер и маркиз дьо Лозюн, капитани на дружините „Благородници на човката на гарвана“, всеки от които държеше в ръка син бастун, отличителен знак за длъжността им.
	Непосредствено зад тях бе инфантата, новата кралица, водена от брата на краля и от своя придворен, господин дьо Берновил. Роклята й бе от сребърен брокат, а наметалото — от виолетово кадифе, обсипано със златни лилии. Това наметало, много късо отстрани, бе дълго повече от три метра. Придържаха го младите братовчедки на краля — госпожиците дьо Валоа и д’Алансон, а също и принцеса дьо Каринян. Две дами носеха над главата на владетелката корона. Бляскавият кортеж се придвижваше трудно по тясната улица, запълнена от швейцарци, френски гвардейци и мускетари.
	Заобиколена от своите дами и охраната си, с черен воал със сребърна бродерия, кралицата майка следваше двойката.
	Накрая вървеше госпожица дьо Монпансие, неудобната за двора „вятърничава особа на кралството“, облечена в черно, но обкичена с двадесет реда перли.
	Пътят от кралските къщи до църквата бе кратък. Въпреки това не всичко мина съвсем гладко. Ясно се виждаше как д’Юмиер се кара с Пегилен.
	В църквата двамата капитани застанаха от двете страни на краля. Заедно с граф дьо Шарост, капитан на дружината телохранители, и маркиз дьо Вард, капитан–полковник от швейцарската гвардия, те асистираха на краля при церемонията за връчването на даровете.
	Луи XIV взе от ръцете на Господина свещ с двадесет златни луидора, която пък той бе получил от магистъра на церемонията, и я подаде на Жан д’Олс, епископ на Байона.
	Госпожицата изпълняваше до младата кралица Мари–Терез същата роля, както господинът — до краля.
	— Не предложих ли даровете си, не направих ли поклоните по-добре от всеки друг? — попита тя по-късно Анжелик.
	— Разбира се, Ваше Височество, вие бяхте величествена.
	Госпожицата се изпъчи.
	— Аз съм много подходяща за церемонии и вярвам, че тежа на мястото си така добре, както общественото ми положение повелява.
	Благодарение на нейното покровителство Анжелик присъства на всички празненства, които последваха: угощението, балът. Вечерта тя бе сред многобройните придворни и благородници, които се покланяха един след друг пред голямото легло, където се бяха настанили кралят и неговата млада съпруга.
	Анжелик видя двамата млади, неподвижни като кукли, излегнали се на дантелените чаршафи пред очите на тълпата.
	Тази церемония отнемаше топлината и искреността на акта, който трябваше да последва. По какъв начин тези съпрузи, непознати до вчера, а сега надути в своето великолепие, превзети в своето благородство, щяха да се обърнат един към друг и да се прегърнат когато кралицата — майка дръпнеше завесите на пищното легло. Стана й мъчно за безучастната инфанта, която трябваше да крие от чуждите погледи вълнението си на девица. Освен ако не изпитваше нищо — фигурантка, привикнала от детството си да се подчинява на показността. Просто още един ритуал. Можеше да вярва, че бурбонската кръв на Луи XIV няма да я подведе.
	Докато слизаха по стълбите, дамите и господата си разменяха дръзки шеги. Анжелик си мислеше за Жофре, толкова нежен и търпелив към нея. Къде ли беше той? Не беше го виждала от сутринта.
	В хола на кралската къща до нея се приближи Пегилен дьо Лозюн. Беше задъхан.
	— Къде е графът, вашият съпруг?
	— Бога ми, аз също го търся.
	— Кога го видяхте за последен път?
	— Разделихме се сутринта, аз отидох в катедралата с Госпожицата. Той остана с господин дьо Грамон.
	— И оттогава не сте го виждали?
	— Не съм, вече ви казах. Изглеждате много развълнуван. За какво ви е?
	Дребният мъж я хвана за ръка и я поведе.
	— Но какво има?
	Той не отговори. Беше облечен с хубавата си униформа, но лицето му бе загубило веселостта си.
	Отидоха у херцог дьо Грамон, който седеше на масата с група приятели. Каза им, че граф дьо Пейрак си е тръгнал след службата в църквата.
	— Сам ли беше? — попита Лозюн.
	— Сам? Сам! — избоботи херцогът. — Какво значи сам? Има ли някой в Сен–Жан–дьо–Люз, който може днес да се похвали, че е сам. Пейрак не сподели с мен намеренията си, но мога да ви кажа, че мавърът го придружаваше.
	— Добре. Радвам се да чуя това — каза Лозюн.
	— Сигурно е при гасконците. Те се веселят в една кръчма на моста. А може да е отишъл у принцеса Анриет Английска, която искаше да го покани да пее за нея и дамите й.
	— Хайде, Анжелик, елате! — каза Лозюн.
	Английската принцеса бе приятното момиче, до което Анжелик седеше в лодката по време на посещението на Острова на фазаните. На въпроса на Пегилен тя отрицателно поклати глава.
	— Не, не е тук. Изпратих един от моите хора да го потърси, но той не го намери.
	— Но неговият мавър Куаси–Ба се вижда отдалече!
	— И него го няма.
	В кръчмата „Златният кит“ Бернар д’Андихос едва успя да стане от масата, около която се бе събрал цветът на Гаскония. Никой не бе виждал господин дьо Пейрак. Господ е свидетел, че те са го търсили, викали, хвърляли камъчета по прозорците му. Дори бяха счупили стъклата на Госпожицата. Но от Пейрак ни следа.
	Лозюн се хвана за брадата и се замисли.
	— Да намерим дьо Гиш. Малкият господин се умилкваше около съпруга ви. Може да го е отвел при своя любимец.
	Анжелик следваше херцога по задръстените улички, осветени с факли и фенери. Влизаха, разпитваха и излизаха. Хората бяха около масите, сред миризмата на ядене, на пушека от безброй свещи, сред лошия дъх на прислужниците, които бяха изпили много вино през деня.
	На пресечките се танцуваше под звуците на тамбурини и кастанети. Конете цвилеха в мрака на дворовете.
	Граф дьо Пейрак бе изчезнал.
	Анжелик сграбчи Пегилен и го обърна към себе си.
	— Достатъчно, Пегилен, говорете. Защо се тревожите толкова за съпруга ми? Знаете ли нещо?
	Той въздъхна, повдигна дискретно перуката и избърса челото си.
	— Не знам нищо. Един благородник от свитата на краля никога нищо не знае. Би му коствало много неприятности. Но от известно време подозирам, че се заговорничи срещу съпруга ви.
	Той прошепна на ухото й:
	— Страхувам се, че са се опитали да го арестуват.
	— Да го арестуват? — повтори Анжелик. — Но защо?
	Той повдигна рамене.
	— Вие сте луд! — поде Анжелик. — Кой може да издаде заповед да го арестуват?
	— Очевидно кралят.
	— В ден като днешния, кралят има друга работа, а не да мисли кого да арестува.
	— Надявам се, че е така. Снощи изпратих на графа предупреждение. Той трябваше веднага да яхне коня си. Сигурна ли сте, че е прекарал нощта у вас?
	— Да, напълно сигурна съм — отговори тя и се изчерви.
	— Не ме е разбрал! Пак се е опитал да играе, да жонглира със съдбата.
	— Пегилен, ще ме подлудите! — извика Анжелик и го разтърси. — Имам чувството, че ми сервирате ужасна шега.
	— Шшт!
	С жест на човек, който има опит с жените, той я привлече към себе си и опря бузата си до нейната, за да я успокои.
	— Аз съм много лошо момче, сладката ми, но никога няма да мога да раня сърцето ви. Освен това в обкръжението на краля няма човек, когото да обичам повече от граф дьо Пейрак. Да не губим разсъдъка си, скъпа. Възможно е да е избягал навреме.
	— Но не разбирам…
	С властен жест той й направи знак да говори по-тихо.
	— Не разбирам — продължи тя шепнешком. — Защо кралят ще иска да го арестува? Негово Величество се показа твърде благосклонен към него вчера. Аз самата чух думите на краля, с които той изразяваше своята симпатия към Жофре.
	— Уви! Симпатия!… Държавни съображения… Влияния… Не ние, придворните, определяме чувствата на краля. Не забравяйте, че той е бил ученик на Мазарини, който се изказваше за краля по следния начин: „Той ще тръгне късно по пътя, но ще стигне по-далеч от другите“.
	— Не мислите ли, че тук е замесен архиепископът на Тулуза?
	— Нищо не знам… Нищо… — повтори Пегилен.
	Той я изпрати до хотела. Обеща й да се опита да разбере още нещо и да намине на другата сутрин.
	Анжелик се прибра с надеждата да завари съпруга си вкъщи, но намери само Марго, която бдеше до малкия Флоримон, и старата леля, която се тътреше по стълбите, съвсем забравена в суматохата на празниците. Прислужниците танцуваха в града.
	Анжелик събу обувките и чорапите си и се хвърли в леглото с дрехите. Краката й бяха подути от лудото препускане из града с херцог дьо Лозюн. Главата й бе празна.
	„Ще мисля утре“, каза си тя и веднага заспа.
	Събуди я вик от улицата:
	— Гаспожо! Гаспожо!
	Луната плуваше над плоските покриви на малкия град. Глъчка и песни долитаха от пристанището и от големия площад, но тук кварталът беше спокоен, почти всички спяха, смазани от умора.
	Анжелик изтича на балкона и видя Куаси–Ба, огрян от лунната светлина.
	— Гаспожо! Гаспожо!
	— Чакай, идвам да отворя.
	Без да губи време да си обува обувките, тя слезе, запали свещ в салона и отвори вратата.
	Негърът се вмъкна с гъвкав скок на животно. Очите му странно блестяха, целият трепереше като в транс.
	— Откъде идваш?
	— От там — с неясен жест отговори той. — Имам нужда от кон. Веднага.
	Зъбите му се оголиха в дива гримаса.
	— Нападнаха господаря — прошепна той, — а аз бях без сабя. Защо не си взех голямата сабя?!
	— Как така нападнаха? Кой го нападна?
	— Не зная, господарке, откъде ще зная аз, клетият роб? Един паж му донесе някаква бележка. Господарят тръгна. Аз го следвах. В къщата нямаше много хора. Отвън чакаше само една каляска с черни пердета. Излязоха мъже и го заобиколиха. Господарят извади шпагата си. Дойдоха още мъже. Удариха го. Вмъкнаха го в каляската. Двама лакеи се качиха отзад. Удряха ме, докато паднах, но аз съборих един и го удуших.
	— Ти го удуши?
	— Със собствените си ръце, ей така — каза негърът, като отваряше и затваряше розовите си длани като клещи. — Изтичах на пътя. Слънцето грееше много силно. Сега езикът ми е по-голям от главата. Толкова съм жаден.
	— Ела да пиеш, ще разказваш после.
	Тя го последва в конюшнята, където той взе една кофа и дълго пи.
	— Сега — каза той — ще взема кон и ще тръгна след тях. Ще ги избия всичките с голямата си сабя.
	Той разрови сламата и извади малкия си багаж. Докато събличаше сатенените дрехи, изпокъсани и мръсни, за да облече ливреята на прислужник, Анжелик със стиснати зъби влезе в бокса и отвърза коня на негъра.
	Струваше й се, че е попаднала в някакъв кошмар, където всичко ставаше бавно, ужасно бавно. Тя тичаше към съпруга си, протягаше ръце към него, но не можеше да го достигне.
	Черният ездач устремено препусна. Изпод подковите на коня изскачаха искри и се разпръскваха по улицата, покрита с кръгли камъчета. Шумът на копитата се отдалечи и ясно се чуха камбаните, възвестяващи сутрешната служба за прошка.
	Първата брачна нощ на краля си отиваше. Инфантата Мари–Терез бе кралица на Франция.


>>	3

	През полето и цъфналите овощни градини кралският двор се придвижваше към Париж. Дългият керван се точеше сред младите жита — каляски с по шест коня, каруци, натоварени с легла и тапицирани мебели, мулета, лакеи, охрана.
	В подстъпите към градовете, сред облаци от прах се появяваха пратеници на градските съветници, които носеха на краля ключовете, положени върху сребърен поднос или кадифена възглавница.
	Така минаха покрай Бордо, Поатие, Сент. Объркана от суматохата, Анжелик едва ги разпозна.
	Тя също отиваше към Париж.
	— Щом като не ви казват каквото и да било, правете се, че нищо не се е случило — я бе посъветвал Пегилен.
	Той трепваше при най-малкия шум и непрекъснато повтаряше „Шшт!“.
	— Съпругът ви имаше намерение да се върне в Париж. Идете и вие. Там всичко ще се изясни. Може би е някакво недоразумение.
	— А вие, Пегилен, какво знаете?
	— Нищо, нищо. Не зная нищо.
	Той я погледна с тревога и се оттегли. Отиде да разсмива краля.
	Анжелик поиска от Андихос и Сербало да я придружат. Изпрати в Тулуза част от екипажа си, като задържа само една каляска и една кола. При нея останаха Марго, малката прислужничка — бавачка на Флоримон, трима лакеи и двамата кочияши. В последния момент коафьорът Бине и малкият цигулар Джовани я помолиха да вземе и тях.
	— Ако господин графът ни чака в Париж и ме няма, ще се разсърди много, уверявам ви — казваше Франсоа Бине.
	— О, как искам да видя Париж! — повтаряше малкият Джовани. — Ако успея да се срещна с Жан Батист Люли, прочутият придворен музикант, сигурен съм, че с няколко съвета ще ме направи велик артист.
	— Добре, велики артисте, качвай се — отстъпи Анжелик.
	Тя се усмихваше и изглеждаше спокойна. Непрекъснато си повтаряше думите на Пегилен:
	— Това е недоразумение.
	Наистина, като се изключи фактът, че граф дьо Пейрак бе изчезнал, нищо не се бе променило. Никой не споменаваше нищо.
	Голямата Дама не пропускаше случай да поговори приятелски с младата жена. Ако знаеше каквото и да било, тя не би могла да се преструва, защото бе много наивна и не таеше никакво притворство.
	Преди да напусне Сен–Жан–льо–Люз, Анжелик напразно се опита да се срещне с магистър дьо Фонтеняк. Той бе заминал за Тулуза.
	На моменти си мислеше, че това е лош сън, подхранваше фалшиви надежди. Може би Жофре е в Тулуза?…
	В покрайнините на Дакс, докато пресичаха горещите пясъчни Ланди, един зловещ инцидент я върна към реалността. Жителите на крайпътното село помолиха няколко гвардейци да им помогнат в хайката, която били организирали срещу ужасно черно чудовище, което безчинствало в околността.
	Андихос се приближи с коня си до каляската на Анжелик и тихо й каза, че навярно става дума за Куаси–Ба.
	Тя поиска да се види с хората. Те бяха овчари, покачени на кокили — удобен начин да се минава през подвижните пясъци на дюните. Но те само потвърдиха страховете на младата жена.
	Два дни преди това хората бяха чули викове и изстрели на пътя. Когато пристигнали, видели каляска, нападната от конник с черно лице, който размахвал извита турска сабя. За щастие хората от каляската имали пистолет. Изглежда черният бил ранен и избягал.
	— Кои бяха хората от каляската? — попита Анжелик.
	— Не знаем — отговориха те. — Пердетата бяха спуснати. Ескортът бе само от двама души. Дадоха ни пари да погребем този, на когото чудовището бе отрязало главата.
	— Отрязало главата! — повтори Анжелик ужасена.
	— Точно така, госпожо, наложи се да я търсим в канавката, където се бе търколила.

	* * *

	Следващата нощ по-голямата част от екипажите бяха принудени да се установят в селищата около Бордо.
	Към полунощ на Анжелик се стори, че чува насън зловещия глас на Куаси–Ба.
	— Гаспожо! Гаспожо!
	Тя се размърда и се събуди. Леглото й бе разположено в единствената стая на ферма, чиито обитатели се бяха преместили в конюшнята. Люлката на Флоримон бе близо до огнището. Марго и малката прислужница спяха на сламен дюшек.
	Анжелик видя, че Марго става и облича полата си.
	— Къде отиваш?
	— Това е Куаси–Ба, сигурна съм.
	Анжелик бързо скочи от леглото.
	Двете жени предпазливо отвориха паянтовата врата. За щастие бе много тъмно.
	— Куаси–Ба, ела! — шепнешком казаха те.
	Нещо се размърда и голяма, залитаща фигура се препъна на прага. Сложиха Куаси–Ба да седне на пейката. На светлината на свещта се виждаше сивата му, измършавяла кожа. Дрехите му бяха изцапани с кръв. От три дни той се скиташе ранен из Ландите.
	Марго изрови от сандъците шише коняк и го накара да изпие голяма глътка. Едва тогава той проговори.
	— Само една глава, господарке, само една успях да отрежа.
	— Уверявам те, това е напълно достатъчно — каза Анжелик с усмивка.
	— Загубих си коня и голямата сабя.
	— Ще ти дам други. Не говори. Важното е, че ни откри. Когато господарят те види, ще ти каже: „Добре, Куаси–Ба“.
	— Ще видим ли господаря, гаспожо?
	— Ще го видим, обещавам ти.
	Докато говореше, тя разкъса един чаршаф, за да направи превръзка. Опасяваше се, че куршумът е заседнал в ключицата, но откри втора рана под мишницата, което доказваше, че е излязъл. Тя проми раните и енергично ги превърза.
	— Какво ще правим с този човек, госпожо? — уплашено попита Марго.
	— Ще остане при нас, по дяволите! Ще заеме мястото си в колата.
	— Но какво ще кажат хората?
	— Кои хора? Да не мислите, че тези, които са около нас, се интересуват от моя негър! Да се нахранят добре, да намерят добри коне, да се настанят удобно — това са единствените им грижи. Той ще остане под брезента, а в Париж, у дома, всичко бързо ще се уреди.
	Тя повтори енергично, по-скоро за да увери себе си:
	— Разбираш ли, Марго, това е само едно недоразумение.

	* * *

	Каляската пресичаше гората Рамбуйе. Анжелик дремеше, жегата бе ужасна. Флоримон спеше на коленете на Марго. Чу се глух гърмеж и всички трепнаха. Колата се удари в нещо. За миг на Анжелик се стори, че са повлечени от дълбок порой. Сред облак прах, с ужасно пращене, каляската се преобърна. Почти премазан от прислужничката, Флоримон ревеше. Чу се цвилене на коне, викове на хора, плющене на камшици.
	Същият глух гърмеж отекна и в прозореца на каляската. Проблясна малка звездичка, подобна на шарките от скреж през зимата, с тъмна точица по средата.
	Анжелик се опитваше да се изправи в обърнатата каляска и да вземе Флоримон. Някой изтръгна вратата и в отвора се показа разтревоженото лице на Лозюн.
	— Има ли ранени?
	Във вълнението си той произнасяше думите с южняшки акцент.
	— Всички викат, значи са живи — отвърна Анжелик.
	Парче стъкло бе одраскало ръката й, но нямаше нищо страшно. Тя подаде детето на херцога. Появи се и дьо Лувини, на кон. Той протегна ръка към Анжелик и й помогна да излезе от колата. Стъпила на земята, тя взе в прегръдките си Флоримон и се опита да го успокои. Пронизителните писъци на детето заглушаваха глъчката. Беше невъзможно да се разговаря.
	Докато галеше детето, Анжелик видя как зад нейната каляска спряха екипажите на херцог дьо Лозюн, на сестра му Шарлот, графиня дьо Ножан, и как от двете коли на братята Грамон дами, приятели и прислужници тичаха към мястото на инцидента.
	— Какво стана? — попита Анжелик, когато Флоримон млъкна за миг и й позволи да каже нещо.
	Кочияшът изглеждаше уплашен. Не беше човек, на когото може да се разчита. Самохвалко и бъбривец, той вечно си тананикаше и имаше слабост към бутилката.
	— Пил си и си заспал, нали?
	— Не, госпожо, уверявам ви. Наистина, беше ми топло, но държах здраво поводите. Изведнъж двама мъже изскочиха зад дърветата. Единият носеше пистолет. Стреля във въздуха и уплаши конете, а те се изправиха на задните си крака и се дръпнаха назад. В този момент каляската се обърна в дупката. Единият от мъжете държеше конете за юздата. Удрях го с камшика колкото можех. Другият зареди пистолета си, приближи се и през прозореца стреля в каляската. Но в този момент пристигна каруцата и тези господа на коне, и двамата избягаха.
	— Невероятна история — каза Лозюн. — Гората се пази, охранявана е. Сержантите прогониха всички нехранимайковци, за да не смущават преминаването на краля. Какви изглеждаха тези вагабонти?
	— Не зная, господине. Сигурен съм, че не бяха разбойници. Бяха добре облечени, избръснати. Имаха порядъчен вид.
	— Може би изгонени прислужници са решили да направят някой удар? — предположи дьо Гиш.
	Тежка каляска се изкачи покрай струпалите се хора и коли и спря. Госпожица дьо Монпансие показа глава през вратата:
	— Пак вие, гасконците, вдигате цялата тази врява. Нима искате да изплашите птиците от Ил дьо Франс с гласищата си?
	Лозюн изтича до нея. Като се покланяше непрекъснато, той й разказа за инцидента с госпожа дьо Пейрак. Обясни й, че е необходимо време, за да вдигнат и поправят каляската.
	— Нека дойде при нас, нека се качи! — провикна се Госпожицата. — Скъпи Пегилен, помогнете й. Елате скъпа, имаме цяла свободна пейка. При нас ще се чувствате добре с бебето. Бедното ангелче! Бедното съкровище!
	Тя помогна на Анжелик да се качи и да се настани.
	— Скъпа, вие сте ранена! Щом пристигнем на следващото място за почивка, ще повикам лекаря си.
	Младата жена констатира с известно смущение, че в дъното на каляската седи не друг, а кралицата майка.
	— Извинете ме, Ваше Величество.
	— Няма за какво да се извинявате — отвърна добронамерено Анна Австрийска. — Госпожицата направи добре, че ви покани да пътувате с нашата кола. Пейката е удобна, ще можете да си починете след преживяното. Във всеки случай това, което ми разказаха за двамата въоръжени мъже ме притеснява.
	— Боже мой, може би са искали да нападнат краля или кралицата? — възкликна Госпожицата и сплете ръце.
	— Техните коли са заобиколени от стражи. Мисля, че няма от какво да се страхуват. Въпреки това, ще поговоря с лейтенанта от полицията.
	Едва сега Анжелик си даде сметка за преживяното. Пребледняла, тя затвори очи и опря глава на тапицираната облегалка. Мъжът бе стрелял в упор, през прозореца. Цяло чудо бе, че никой от пътуващите не пострада. Тя притисна Флоримон към себе си. Стори й се отслабнал под тънките дрешки и почувства угризения. Детето се умори от безкрайните пътувания. Откакто го бяха разделили с дойката и негъра, то плачеше непрекъснато и отказваше млякото, което Марго вземаше от селото. Момченцето въздъхна в съня си. По дългите му мигли имаше засъхнали сълзи. Бузите му бяха бледи, а малката му, закръглена червена устичка приличаше на череша. Анжелик извади кърпичка и нежно попи капчиците пот по изпъкналото бяло челце.
	Голямата Дама шумно въздъхна.
	— Ще се сварим в тази жега!
	— Преди малко под дърветата беше по-добре — отбеляза Анна Австрийска, която размахваше голямото си ветрило от мидена черупка. — Но тук гората е много рядка.
	Настъпи тишина. Госпожица дьо Монпансие избърса носа си и изтри очите си. Устните й трепереха.
	— Вие сте жестока, госпожо! Натяквате ми нещо, което от известно време ми къса сърцето. Знам, че тази гора е моя. За да покрие разходите си, покойният ми баща накара да изсекат толкова дървета, че не остана почти нищо. Загубих най-малко сто хиляди екю. За тях бих могла да получа хубави диаманти и красиви перли.
	— Вашият баща никога не е влагал много разум в постъпките си.
	— Тези корени, стърчащи от земята, са ужасна гледка. Ако не бях във вашата каляска, можех да помисля, че съм наказана за атентат срещу кралската особа. Знае се, че е прието да се режат ниско дърветата в горите на тези, които са извършили подобно злодеяние.
	— Много малко беше необходимо, за да се стигне дотам — отбеляза кралицата майка.
	Госпожицата почервеня до уши.
	— Ваше Величество, вие толкова ме уверявахте, че сте забравили всичко. Не смея да гадая за какво намеквате.
	— Признавам, не би трябвало да говоря така. Но нали знаете, разумът прощава, а сърцето — не. Впрочем винаги съм ви обичала. Имаше период, когато ви бях сърдита. Може би щях да ви простя аферата в Орлеан, но не и вратата Сент–Антоан и топа на Бастилията. Ако ви бях хванала, щях да ви удуша.
	— Заслужавам го, щом съм ви разгневила. Моето нещастие бе, че се събрах с хора, които злоупотребиха с чувството ми за чест и дълг и ме накараха да действам по този начин.
	— Трудно е да се разбере докъде се простират честта и дългът.
	Двете жени въздъхнаха едновременно. Като ги слушаше, Анжелик си помисли, че разправиите на големите не се отличават от тези на обикновените хора. Разликата бе, че там, където долу се разменяха юмруци, горе гърмяха топове. Там, където долу цареше неизказана омраза между съседи, горе съществуваше мрачно минало, примесено с опасни интриги. Твърдиш, че си забравил, усмихваш се на народа, приемаш господин дьо Конде, за да угодиш на испанците, подмазваш се на господин Фуке, за да получиш пари, но споменът се таи в дъното на сърцето.
	Ако писмата от малкото сандъче, забравено в кулата на замъка дьо Плеси, видеха бял свят, щяха ли да запалят големия пожар, чиито пламъци тлееха и очакваха само един повей на вятъра?
	Анжелик имаше чувството, че крие сандъчето дълбоко в себе си и сега то тежи като олово върху живота й. Продължаваше да стои със затворени очи. Страхуваше се, че ако ги отвори, в тях могат да се видят странни картини: принц дьо Конде се навежда над шишето с отрова, чете писмото, което току-що е подписал „За господин Фуке… Задължавам се да бъда винаги на неговите заповеди, да служа само на него“.
	Почувства се самотна. Нямаше на кого да се довери. Познанствата й в двора не значеха нищо. Всички жадуваха за покровителство и биха се отрекли от нея, ако разберяха, че е изпаднала в немилост. Бернар д’Андихос бе предан, но лекомислен. Още с влизането в Париж тя нямаше да го види повече. Заедно с любовницата си, госпожица дьо Монмор, той щеше да обикаля баловете в двора и щеше да прекарва нощите по кръчмите и бордеите в компанията на гасконците.
	Всъщност това беше без значение. Важното бе да пристигне в Париж. Там ще стъпи здраво на краката си. Граф дьо Пейрак имаше много хубава къща в квартала Сен–Пол и тя ще се настани в нея. После ще започне да действа, за да разбере какво е станало със съпруга й.

	* * *

	— Ще пристигнем в Париж преди обяд — съобщи Андихос, когато Анжелик се настани с Флоримон в наетата от него каляска. Оказа се, че нейната е много повредена.
	— Може би ще заваря съпруга си там и всичко ще се изясни — каза Анжелик. — Защо увесихте нос, маркизе?
	— Защото вчера за малко не ви убиха. Ако каляската не се бе обърнала, вторият изстрел щеше да ви улучи. Куршумът е влязъл през стъклото. Намерих го в калъфа на задната седалка, в дъното, точно на мястото, където би трябвало да е главата ви.
	— Както виждате, шансът е на наша страна. Това сигурно е добро предзнаменование за по-нататъшния ход на нещата.
	Пресичаха предградията, а Анжелик помисли, че вече са в Париж. Когато прекрачиха вратата Сент–Оноре, тя бе неприятно изненадана от тесните, кални улици. Градският шум бе различен от този в Тулуза. Стори й се по-остър и по-рязък. Виковете на търговците и лакеите, които вървяха пред носачите на паланкини, се открояваха на фона на глухо бучене, напомнящо за идваща буря. Въздухът бе зноен и неприятен.
	Каляската на Анжелик, придружена от Бернар д’Андихос на кон, следвана от колата с багажа и двама лакеи, успя за два часа да стигне до Сен–Пол.
	Най-после навлезе в улица дьо Ботрей и забави ход.

	* * *

	Екипажът спря пред голяма пътна врата от светло дърво, с чукчета и брави от обработен бронз. Зад белокаменната ограда се виждаше дворът, а също и хотелът, построен в стила на епохата, от широки дялани камъни, с високи прозорци със светли стъкла, с капандури по покрива, покрит с нови плочи, блестящи на слънцето.
	Един лакей отвори вратата на каляската.
	— Тук е, госпожо — каза маркиз д’Андихос.
	Той стоеше на коня и смаяно гледаше към преддверието.
	Анжелик скочи на земята и изтича до малката къщичка, където живееше швейцарецът, пазач на хотела.
	Тя гневно удари звънеца. Недопустимо бе да стоят така пред затворената врата. Звънецът отекна сякаш в пустиня. Стъклата на къщичката бяха мръсни. Всичко изглеждаше безжизнено.
	Едва тогава Анжелик обърна внимание на вратата, която Андихос продължаваше да гледа като ударен от гръм.
	Тя се приближи.
	Плетеница от червени въженца бе закачена напряко с малки печати от восък. Върху нея се белееше лист хартия, прикрепен също с восъчни печати.
	Тя прочете:
C>
	Кралски съд
	Париж
	1 юли 1660
C$
	Смаяна, Анжелик гледаше без да разбира нищо. В този момент вратичката на малката къща се отвори и надникна разтревоженото лице на прислужник с измачкана ливрея. При вида на каляската той бързо хлопна вратата, после явно размисли, показа се отново и излезе с колеблива стъпка.
	— Вие ли сте портиерът на хотела? — попита младата жена.
	— Да… да, госпожо. Аз съм Батист… и познах… каляската… на моя… моя господар.
	— Престани да пелтечиш! — извика тя и тропна с крак. — Кажи ми къде е граф дьо Пейрак?
	Прислужникът тревожно се огледа. Липсата на съседи го успокои. Той се приближи още, вдигна очи към Анжелик и изведнъж падна на колене пред нея, като не спираше да се оглежда страхливо.
	— Бедна моя господарке! — извика той — Бедният ми господар… О, какво нещастие!
	— Говори! Какво става?
	Тя го разтърсваше за раменете, полудяла от уплаха.
	— Стани, идиот! Не чувам какво казваш. Къде е мъжът ми? Мъртъв ли е?
	Прислужникът мъчително стана и промълви:
	— Казват, че е в Бастилията. Хотелът е запечатан. Аз отговарям с живота си. Госпожо, опитайте се да избягате оттук, докато е време.
	Като чу Бастилията, вместо да се отчае, Анжелик почти се успокои след ужаса, който бе изпитала.
	От затвора се излиза. Тя знаеше, че най-ужасният затвор в Париж е на архиепископството, разположен под нивото на Сена, където през зимата човек можеше да се удави. След него се нареждаха Шатле и Големият приют. Те бяха предназначени за простолюдието. Бастилията бе затвор за аристократи. Въпреки мрачните легенди, които се разказваха за килиите и осемте кули, всеизвестно бе, че пребиваването зад стените на Бастилията не вреди на честта.
	Анжелик въздъхна тихичко и се опита да погледне трезво на положението.
	— Мисля, че е по-добре да не оставаме тук — каза тя на Андихос.
	— Да, госпожо, тръгвайте веднага — настоя прислужникът.
	— Трябва да реша къде да отида. Имам сестра, която живее в Париж. Не зная адреса й, но съпругът й е кралски прокурор, магистър Фало. Мисля, че след женитбата му го наричат Фало дьо Сансе.
	— В Съдебната палата могат да ни осведомят за адреса му.
	Каляската и останалият екипаж поеха отново по улиците на Париж. Анжелик нямаше желание да гледа навън. Този град, който я посрещаше така враждебно, не я привличаше. Флоримон плачеше — никнеха му зъбки. Марго напразно му разтриваше венците с мехлем от мед и счукан копър.
	Успяха да намерят адреса на кралския прокурор. Той живееше както повечето магистрати недалеч от Съдебната палата, на Ил дьо ла Сите, в енорията Сен–Ландри.
	Улицата се наричаше Анфер* и това се стори на Анжелик като зловещо предзнаменование. Къщите бяха в средновековен стил — сиви, с островърхи покриви, с малко прозорци, със скулптури и капчуци.
	[* Ад (фр.) — Б.р.]
	Домът, пред който спряха, бе мрачен като останалите, въпреки че имаше по три високи прозореца на всеки етаж. На партера се намираше кантората. На вратата висеше табела „Магистър Фало дьо Сансе. Кралски прокурор“.
	Двама писари се прозяваха на прага. Щом Анжелик слезе от каляската, те се втурнаха към нея и я засипаха с порой от думи на непонятен жаргон. Накрая се разбра, че хвалеха кантората на магистър Фало като единствено място в Париж, където можеш да получиш компетентни съвети, ако желаеш да спечелиш някакво дело.
	— Не съм дошла за това — каза Анжелик. — Искам да се видя с госпожа Фало.
	Разочаровани, те посочиха вратата вляво, която водеше към жилището на прокурора.
	С известно вълнение Анжелик потропа с бронзовото чукче и зачака.
	Една слугиня с бяло боне, спретнато облечена, я въведе във вестибюла. Почти веднага в горната част на стълбите се появи Ортанс. Бе видяла каляската през прозореца. Анжелик имаше чувството, че сестра й бе готова да я прегърне, но после се отказа и я погледна сдържано. Преддверието бе толкова мрачно, че едва се виждаха. Целунаха се хладно.
	Ортанс изглеждаше по-слаба и по-висока от преди.
	— Клетата ми сестра! — каза тя.
	— Защо ме наричаш така? — попита Анжелик.
	Госпожа Фало посочи с жест слугинята и заведе Анжелик в стаята си — просторно помещение, което служеше и за салон. Имаше много фотьойли, табуретки, столове и пейки, наредени около легло с красиви завеси и покривка от жълта дамаска. Анжелик неволно се запита дали сестра й приема приятелките си излегната в леглото, както правеха персийките.
	Някога сестра й минаваше за духовита и обичаше да остроумничи.
	И тук беше мрачно поради цветните стъкла на прозорците, но в жегата това не беше неприятно. Снопчета зелена трева, разхвърляни тук–там, освежаваха подовата настилка. Миришеше приятно на поле.
	— Хубаво е при теб — каза Анжелик.
	Ортанс не промени навъсената си физиономия.
	— Не се опитвай да хитруваш с превзети маниери. Знам всичко.
	— В такъв случай имаш късмет, защото да ти призная, аз съм в пълно неведение.
	— Какво неблагоразумие да се появиш така в центъра на Париж! — укорително каза Ортанс и вдигна нагоре очи.
	— Слушай, Ортанс, не започвай пак да зяпаш по тавана. Не зная дали твоят съпруг е като мен, но доколкото си спомням, винаги когато си правела това, си отнасяла по един шамар. Сега ще ти кажа каквото зная, после и ти ще ми кажеш.
	Тя разказа как граф дьо Пейрак бе изчезнал внезапно в Сен–Жан–дьо–Люз, където били за сватбата на краля. Думите на някои приятели я карали да мисли, че той е бил отвлечен и отведен в Париж. Тя също пристигнала в столицата. Заварила своя хотел запечатан и разбрала, че съпругът й най-вероятно е в Бастилията.
	Ортанс отбеляза строго:
	— Тогава ти прекрасно разбираш колко компрометиращо е появяването ти посред бял ден в дома на висш кралски чиновник. И все пак дойде у нас.
	— Наистина е странно — отговори Анжелик. — Но първата ми мисъл бе, че моето семейство може да ми помогне.
	— Мисля, че това е единственият случай, когато си спомняш за семейството си. Сигурна съм, че нямаше да ме посетиш, ако се бе настанила в луксозната си нова къща в Сен–Пол. Защо не потърси гостоприемство при блестящите приятели на богатия си хубав съпруг, при принцовете, херцозите и маркизите, а дойде тук да ни причиняваш неприятности?
	Анжелик имаше желание да си тръгне и да тръшне вратата, но й се стори, че чува плача на Флоримон откъм улицата, и се овладя.
	— Слушай, Ортанс, аз не си правя никакви илюзии. Като любяща и предана сестра ти ми показваш вратата. Но аз водя със себе си дете на четиринадесет месеца. Трябва да го изкъпя, преоблека и нахраня. Късно е. Ако сега тръгна да търся подслон, ще се наложи да спя на улицата. Приеми ме само за тази нощ.
	— Дори една нощ може да коства много на сигурността на семейството ми.
	— Нима имам толкова лоша репутация?
	Госпожа Фало присви тънките си устни, малките й живи очи заблестяха.
	— Твоята репутация не е безупречна. Колкото до тази на съпруга ти, тя е направо ужасна.
	Видът й бе толкова драматичен, че Анжелик не се въздържа и се усмихна.
	— Уверявам те, че имам най-добрия съпруг. Ако го познаваше, щеше да разбереш.
	— Опазил ме Господ! Бих умряла от страх. Ако това, което са ми казвали, е вярно, не разбирам как си могла да живееш толкова години под неговия покрив. Сигурно те е омагьосал.
	Тя помисли и добави:
	— Ти още от малка имаше подчертано предразположение към всички видове пороци.
	— Много си любезна, скъпа. Още от малка ти имаше подчертано предразположение към злословие и лошотия.
	— Сега пък започна да ме обиждаш в собствената ми къща.
	— Защо не искаш да ми повярваш? Казвам ти, че моят мъж е в Бастилията по някакво недоразумение.
	— Ако е в Бастилията, значи има правосъдие.
	— Ако има правосъдие, той бързо ще бъде освободен.
	— Госпожи, позволете ми да се намеся, вие говорите така добре за правосъдието — се чу зад тях сериозен глас.
	В стаята бе влязъл мъж на около тридесет години. Имаше вид на човек, при когото всичко е добре пресметнато. Под кестенявата перука пълното му, гладко избръснато лице излъчваше подобно на чертите на духовник строгост и загриженост. Държеше главата си леко наклонена — професионален навик на човек, свикнал да слуша изповеди. Носеше удобен, черен костюм, скромно украсен с черен галон и рогови копчета, и безупречно, семпло жабо.
	Анжелик се досети, че това е зет й, прокурорът. За да го предразположи, тя се поклони. Той се приближи и тържествено я целуна по бузата, както бе прието между членовете на едно семейство.
	— Госпожо, не бива да се съмнявате. Има правосъдие и справедливост. За да ви докажа това, ви приемам в къщата си.
	Ортанс подскочи като попарена котка.
	— Гастон, вие сте луд! Откакто сме женени, непрекъснато повтаряте, че кариерата ви е над всичко и че зависи изключително от краля…
	— И от правосъдието, скъпа — прекъсна я кротко, но строго магистърът.
	— Това не пречи от няколко дни да слушам само за опасенията ви, че сестра ми ще потърси подслон у нас. Вие самият казахте, че това би било гибелно за нас, като се има предвид арестуването на мъжа й.
	— Млъкнете, госпожо. Не ме карайте да съжалявам, че съм издал професионална тайна, споделяйки с вас нещо, което случайно съм научил.
	Анжелик реши, че не е необходимо да проявява честолюбие.
	— Научили сте нещо? Господине, умолявам ви, кажете ми какво знаете. От много дни живея в пълна несигурност.
	— Не мислете, че искам да се скрия зад фалшива дискретност, госпожо. Не желая да ви успокоявам напразно. Признавам, че знам твърде малко. Научих за арестуването на граф дьо Пейрак от официалната справка на двореца и бях потресен. Ще ви доверя нещо, което не бива да разпространявате, докато не ви кажа. Това е във ваш интерес и в интерес на мъжа ви, макар да е съвсем нищожна информация. Съпругът ви е арестуван чрез писмо с печат, трета категория, тоест чрез писмо, наречено „от страна на краля“. С него кралят поканва обвинения офицер или благородник да се яви тайно, придружен само от кралски комисар, на определено място. Що се отнася до вашия съпруг, той е бил заведен най-напред във Фор Левек и после със заповед, подписана от Сегие, е закаран в Бастилията.
	— Благодаря ви! Това, което казахте, звучи успокоително. Много от затворените в Бастилията са излезли оттам реабилитирани, след като се е изяснило, че са жертва на клевета.
	— Виждам, че сте смела жена — каза магистър Фало и одобрително вдигна брадичка, — но не искам да ви създавам илюзията, че нещата ще се уредят лесно. Научих, че в заповедта, подписана от краля, се уточнява да не се нанася в регистрите нито името, нито обвинението на задържания.
	— В такъв случай кралят явно не желае да засегне един от своите верни поданици, без да е проверил добре в какво го обвиняват. Той желае да го оневини без излишен шум…
	— Или да го забрави.
	— Как така да го забрави? — повтори Анжелик, пронизана от внезапна тръпка.
	— Много хора лежат забравени в затворите, така сигурно далечни, сякаш са в гроба — обясни магистър Фало и присви очи. Погледът му се зарея някъде навън. — Вие сте права, няма нищо срамно да бъдеш затворен в Бастилията. Там са били хора с качества, потомствени аристократи, и това не им е навредило. Но искам да подчертая — да бъдеш анонимен затворник, вкаран тайно в Бастилията, означава, че работата е извънредно сериозна.
	Анжелик за момент замълча. Внезапно усети умора. Стомахът й се свиваше от глад. А може би от страх? Тя повдигна очи към магистъра, у когото се надяваше да види съюзник.
	— Господине, след като имахте добрината да ме информирате, кажете ми какво да правя?
	— Не става дума за добрина, госпожо, а за справедливост. Воден от чувството си за справедливост ви приемам в своя дом. Щом искате съвет, ще ви посоча компетентен човек. Аз самият се явявам заинтересовано лице и участието ми в тази работа би се изтълкувало пристрастно, независимо че не сме поддържали семейните си отношения.
	Ортанс, която проявяваше видимо нетърпение, се намеси с писклив глас:
	— Кажете й, че когато имаше замъците и парите на куция си съпруг, тя въобще не се интересуваше от нас. Не мислите ли, че господин граф дьо Пейрак, който беше в парламента на Тулуза, не можеше да ви помогне, като ви препоръча на някои от големите магистри в Париж?
	— Жофре познаваше малко хора от столицата.
	— Да — каза Ортанс, като имитираше сестра си. — Той познаваше само губернатора на Лангдок и Беарн, кардинал Мазарини, кралицата майка и краля.
	— Преувеличаваш.
	— Бяхте ли поканени на сватбата на краля, да или не?
	Анжелик не отговори и излезе от салона. Нямаше причина да продължава да спори. Трябваше да вземе Флоримон, щом като зет й беше съгласен. Като слизаше по стълбите, тя с изненада установи, че й е весело. Колко бързо двете с Ортанс намериха познатия път към вечните си разправии. Родът Монтлу не беше умрял. По-добре да си скубят косите, отколкото да се чувстват чужди.


	На улицата Франсоа Бине седеше на стъпалото на каляската и държеше в ръце спящото бебе. Младият бръснар й обясни, че не могъл да гледа как детето страда. Дал му едно свое лекарство, приготвено от опиум и стрита мента. Той го имал у себе си, защото, както е известно, всички от неговия занаят са по малко и хирурзи, и аптекари.
	Анжелик му благодари. Попита къде са Марго и прислужничката. Разбра, че отегчени от дългото чакане, се изкушили от поканата на един слуга от обществената баня, който пеел на улицата.
P>
	Под лика на света Жана
	да се изкъпе може всяка дама.
	Ще бъдете обслужени добре,
	готово всичко е, вървете…
P$
	Като всички хугеноти, Маргьорит имаше силно влечение към водата — нещо, което Анжелик одобряваше. „С какво удоволствие бих се изкъпала“, помисли си тя.
	Лакеите и двамата кочияши, седнали на сянка, пиеха бяло вино и ядяха солена херинга.
	Анжелик погледна прашната си, изцапана рокля, малкия Флоримон, оплескан до ушите с мед. Каква жалка картина!
	Изглежда Ортанс бе на друго мнение. Съпругата на бедния прокурор, слязла също на улицата, подхвърли с насмешка:
	— За жена, принудена да спи на улицата, не си никак зле: каляска, фургон, шест коня, неколцина лакеи и две прислужнички, които са на баня.
	— Имам легло, да заповядам ли да го качат горе?
	— Безполезно е. Имаме достатъчно постели, за да те настаним. Но не ми е възможно да приема цялата ти прислуга.
	— Имаш ли някоя таванска стая за Марго и момичето? Мъжете ще отидат в хана.
	Със стиснати устни, Ортанс гледаше ужасена тези южняци, които никак не се притесняваха от жената на прокурора. Те продължаваха да се хранят и да я гледат нахално с черните си като въглени очи.
	— Твоите хора имат вид на бандити — каза тя приглушено.
	— Надценяваш ги, нямат такива качества. Любимото им нещо е да спят на слънце.

	* * *

	Настаниха Анжелик в голяма стая на втория етаж. За момент тя изостави грижите си. Потопи се във ведрото и се обля с хладка вода. Успя дори да си измие косата, после се среса доколкото можа сама пред стоманеното огледало, окачено над камината. В малко легло с чисти чаршафи Флоримон продължаваше да спи благодарение на лекарството на коафьора.
	Анжелик си сложи само пудра, защото се опасяваше, че зет й не харесва жените, които употребяват червило. Затрудни я изборът на рокля. Най-скромната изглеждаше великолепна пред тоалета на Ортанс, украсен само с няколко кадифени ширита и с панделки на корсажа.
	Най-накрая се спря на една домашна дреха с цвят на кафе, с много дискретна златна бродерия. На мястото на изящната дантелена яка сложи фишу от черен сатен. Вече довършваше тоалета си, когато се появи Марго и се извини за закъснението.
	Опитната ръка на прислужницата оправи косите на господарката и им придаде обичайната елегантна форма. Когато Марго поиска да ги парфюмира, Анжелик я спря:
	— Недей! Не трябва да съм прекалено изискана. Искам да вдъхна доверие на своя зет, прокурора.
	— Уви, докъде стигнахме! Толкова хубави господа са били в краката ви. Сега се мъчите да се харесате на един прокурор.
	От партера долетя пронизителен писък и прекъсна разговора им. Те се втурнаха на площадката.
	Откъм стълбището се чуваха виковете на жена, изпаднала в истерия. Анжелик бързо слезе и отиде във вестибюла, където на прага се бяха скупчили прислужниците. Всички изглеждаха много учудени. Жената продължаваше да крещи, но виковете сега бяха приглушени, изглежда идваха от високия шкаф от фалшив абанос, който се намираше в преддверието.
	Дотича Ортанс, отвори шкафа и успя да измъкне отвътре едрата прислужница, която бе посрещнала Анжелик, и две деца на осем и на четири години, увиснали на полата й. Госпожа Фало удари плесница на момичето, после попита какво я е прихванало.
	— Там! Там! — бръщолевеше нещастницата и сочеше с пръст.
	Анжелик погледна в указаната посока и видя Куаси–Ба, който срамежливо бе застанал зад прислугата.
	Ортанс се стъписа за момент, но бързо се овладя и каза сухо:
	— Това е негър, мавър. Какво сте се развикали. Не сте ли виждали мавър?
	— Н… не, госпожо.
	— Няма човек в Париж, който да не е виждал негър. Личи си, че идвате от село. Глупачка!
	Тя се приближи до Анжелик и подхвърли:
	— Поздравявам те, скъпа. Успя да внесеш смут в дома ми, дори да вкараш дивак от островите. Вероятно прислужницата ще напусне веднага. А аз я намерих толкова трудно!
	— Куаси–Ба — извика Анжелик, — госпожицата и децата се страхуват от теб. Покажи им как умееш да ги забавляваш!
	— Ето, госпожо.
	С един скок негърът се впусна напред. Прислужницата изкрещя отново и се притисна към стената, сякаш искаше да потъне в нея. Куаси–Ба се преметна няколко пъти, извади от джоба си цветни топки и започна да жонглира с изненадваща сръчност. Изглежда раната не му пречеше. Като видя, че децата се усмихват, той взе китарата на малкия Джовани, седна по турски на земята и запя с нежния си кадифен глас.
	Анжелик отиде при останалата прислуга.
	— Ще ви дам пари да се настаните и нахраните в хана — каза тя.
	Кочияшът излезе напред и като мачкаше шапката си с червени пера, която бе част от богатото облекло на хората на граф дьо Пейрак, каза:
	— Ако обичате, госпожо, бихме желали да получим цялата си заплата. Вече сме в Париж. Това е град, в който се харчи много.
	Младата жена се поколеба за секунди, после отстъпи. Помоли Марго да й донесе ковчежето и преброи на всекиго това, което му дължеше. Мъжете благодариха и се поклониха. Малкият Джовани каза, че ще дойде на другия ден, за да е на разположение на госпожа графинята. Останалите се оттеглиха мълчаливо. Когато прекрачваха прага, от стъпалата Марго им извика нещо на диалекта на Лангдок, но те не отговориха.
	— Какво им каза? — попита разсеяно Анжелик.
	— Че ако не се явят утре, господарят ще им направи магия.
	— Мислиш ли, че няма да дойдат?
	— Страхувам се, че няма.
	Анжелик уморено прокара ръка по челото си.
	— Не бива да им казваш, че ще им направи магия. Подобни думи не правят господаря ти по-силен, те му вредят. Вземи ковчежето, занеси го горе и се погрижи за млякото на Флоримон, за да може да яде, когато се събуди.
	— Госпожо — чу се тънко гласче до Анжелик, — баща ми ме помоли да ви кажа, че масата е сложена и ви очакваме в трапезарията за молитвата.
	Това беше осемгодишното момче, което бе видяла преди малко в шкафа.
	— Още ли се страхуваш от Куаси–Ба? — попита тя.
	— Не, госпожо. Много съм доволен, че се запознах с черния човек. Всичките ми приятели ще ми завиждат.
	— Как се казваш?
	— Мартин.
	Прозорците на трапезарията бяха отворени. Отвън влизаше светлина и нямаше нужда от свещи. Прозрачен розов здрач се стелеше над покривите. В този час камбаните на енорията започваха да бият за молитва. Ниски, тържествени тонове се открояваха и като че ли отнасяха надалеч молитвата на самия град.
	— Имате много хубави камбани в енорията — отбеляза Анжелик, за да разведри атмосферата, след като всички казаха молитвата и се приготвиха да се хранят.
	— Това са камбаните на Нотр–Дам — отговори магистър Фало. — Нашата енория е Сен–Ландри, но катедралата е съвсем близо. Като застанете на прозореца, можете да видите двете големи кули и върха на абсидата.
	На другия край на масата седеше сериозен и мълчалив един старец — чичото на магистър Фало, бивш министър.
	Преди да започнат да се хранят, той и племенникът му пуснаха важно в чашите си по един и същи начин парче от рог на еднорог кон. Това подсети Анжелик, че сутринта тя пропусна да вземе таблетката отрова, към която Жофре държеше да привикне.
	Слугинята носеше супата. Бялата колосана покривка бе грижливо изгладена.
	Сребърните съдове на семейство Фало бяха хубави, но липсваха вилици. Употребата им не беше разпространена. Жофре бе научил Анжелик да си служи с вилица и тя си спомняше как в деня на сватбата в Тулуза се бе почувствала съвсем несръчна с малката вила в ръка. Сервираха риба, яйца и млечни ястия. Анжелик подозираше, че сестра й е накарала да донесат две–три блюда от някоя гостилница, за да допълни трапезата.
	— Не е нужно да променяш нищо в обичайното си меню заради мен.
	— Да не мислиш, че семейството на прокурора се храни само с варена ръж и супа от зеле? — отговори кисело Ортанс.
	Вечерта, въпреки умората, Анжелик дълго не можа да заспи. Слушаше шумовете, които долитаха от влажните улици на непознатия град.
	Мина търговец на вафли, като тракаше чаша със зарове. Някъде, където стояха до късно, го повикаха и безделниците се позабавляваха да играят на зарове и да залагат сладкишите от кошницата му.
	Малко по-късно се чу звънчето на глашатая на мъртъвците:
P>
	Чуйте, вие всички, които спите,
	Молете се на Бога за умрелите…
P$
	Анжелик потрепери и зарови лице във възглавницата. Искаше да почувства до себе си дългото, слабо и топло тяло на Жофре. Колко й липсваха веселият му нрав, прямотата, великолепният му, винаги мек глас, галещите ръце.
	Кога ще бъдат отново заедно? Колко биха били щастливи! Ще се гуши в прегръдките му, ще иска той да я целува, да я притиска силно… Тя заспа, прегърнала възглавницата от грубо платно, ухаеща на лавандула.


>>	4

	Анжелик вдигна плътния дървен капак и се помъчи да отвори прозореца, който бе целият в ромбоидни стъкла, свързани с оловни рамки. Накрая успя. Само парижани можеха да спят на затворен прозорец в тази жега. Тя дишаше с пълни гърди свежия утринен въздух, после застана неподвижно, изненадана и очарована.
	Стаята й не гледаше към улица Анфер, беше в другия край на къщата. Под прозореца се разстилаше широка река, гладка и блестяща като сабя, опръскана със злато от изгряващото слънце, осеяна с лодки и тежки рибарски кораби.
	На отсрещния бряг, като блестящо тебеширено петно в пастелния пейзаж, обвит в лека мъгла, се виждаше кораб-перачница, покрит с издуто бяло платно. Викове на жени и удари на бухалки достигаха до Анжелик, смесени с подвикванията на моряците и с цвиленето на конете, които отиваха на водопой.
	Усещаше се силна кисело–сладка воня. Анжелик се наведе и видя, че дървените подпори на старата къща, забити в песъчливия бряг, са обвити в тиня и остатъци от гнили плодове, около които жужаха орляци оси.
	Вдясно, в ъгъла на острова, имаше малко пристанище, пълно с кораби. Разтоварваха кошове с портокали, череши, грозде и праскови. Хубави, парцаливи момчета, изправени на края на лодките, ръфаха портокали и хвърляха корите, които ситните вълнички отнасяха покрай къщите; после събличаха скъсаните си дрехи и се гмурваха във водата. Тясно дървено мостче, боядисано в яркочервено, свързваше Сите с малкия остров.
	Отсреща, встрани от перачницата, започваше дълга плажна ивица, пред която бяха закотвени търговски корабчета. Виждаше се как там подреждат бъчви, натрупват чували, разтоварват огромни купи сено за конюшните.
	Въоръжени с дълги пръти, моряците улавяха дървените салове, плуващи по реката, и ги насочваха към брега, където скитници търкаляха дънери и ги нареждаха на купчини.
	Цялото това оживление бе обляно в изключително мека светлина с цвят на иглика, която превръщаше всяка сцена в нежна, замъглена картина, изпълнена с блянове, раздвижена внезапно от блясъка на някое отражение или от бялото боне на крещяща чайка, която минаваше с нисък полет.
	— Сена — промълви Анжелик.
	Сена, това беше Париж.

	* * *

	На вратата се почука и влезе слугинята на Ортанс с кана в ръка.
	— Госпожо, ето мляко за бебето. Тази сутрин много рано отидох на пазара Пиер-о–Ле. Селянките току-що бяха дошли. Млякото в гюмовете бе още хладко.
	— Колко сте добра, момичето ми. Не трябваше да си създавате толкова грижи. Можеше да изпратите малката, която е с мен, и да й дадете каната да я донесе.
	— Исках да видя дали сладурчето се е събудило. Толкова обичам бебетата. Жалко, че госпожата дава нейните на дойка. Тя роди преди шест месеца и аз занесох бебето в село Шайо. Сега ми се къса сърцето при мисълта, че може да умре. Дойката нямаше мляко и сигурно го храни с попара от хляб, вода и вино.
	Тя беше закръглена, с опънати бузи и сини, наивни очи. Внезапно Анжелик изпита симпатия към нея.
	— Как се казваш, моето момиче?
	— Името ми е Барб, госпожо.
	— Знаеш ли, Барб, когато се роди бебето, аз го кърмих и сега се надявам, че ще бъде здраво.
	— Нищо не може да замени майчините грижи — отбеляза поучително Барб.
	Флоримон се събуди. Той се вкопчи с двете си ръце в преградките на малкото легло и седна. Черните му блестящи очи гледаха втренчено непознатото лице.
	— Малко съкровище, сладуранче. Добър ден, малък бебчо! — запя момичето и взе в прегръдките си затопленото от съня телце. После занесе детето до прозореца, за да му покаже лодките, чайките и кошовете с портокали.
	— Как се казва малкото пристанище? — попита Анжелик.
	— Сен–Ландри, това е пристанището на плодовете, а по-нататък е Червеният мост, който води до остров Сен–Луис. Отсреща също разтоварват много. Има пристанище за сено, за жито, за вино. От стоките се интересуват най-вече господата от кметството — хубавата сграда, която виждате ей там, зад брега.
	— А големият площад отпред?
	— Това е Гревският площад.
	Барб присви очи, за да вижда по-добре.
	— Има хора на площада. Сигурно бесят някого.
	— Бесят някого?! — ужасена повтори Анжелик.
	— Там извършват екзекуциите. От моята капандура, която е точно отгоре, не пропускам нито една, въпреки че е малко далеч. Така е по-добре, защото имам чувствително сърце. Най-често бесят, но видях как отсякоха с брадва две глави и как изгориха на клада един магьосник.
	Анжелик потрепери и се обърна. Гледката от прозореца не й изглеждаше вече толкова весела.

	* * *

	Анжелик възнамеряваше да отиде в Тюйлери. Облече се елегантно и помоли Марго да вземе наметалото й и да я придружи. Малката прислужница щеше да стои при Флоримон, а Барб щеше да се грижи за двамата. Анжелик бе доволна, че прислужничката на къщата е на нейна страна. Това бе важно за Ортанс, която имаше твърде малко помощници: Барб, едно момиче за съдовете и един мъж за тежката работа. Той носеше вода, дърва за огъня през зимата, занимаваше се със свещите, миеше пода.
	— Положението не е блестящо — каза Марго със стиснати устни. — Тези нехранимайковци, лакеите, избягаха и сега няма кой да кара каляската, да се грижи за конете.
	Анжелик първоначално се стъписа, но скоро се окопити.
	— Може би така е по-добре. Имам в себе си само четири хиляди франка. Мисля да изпратя господин д’Андихос в Тулуза, да ми донесе пари. Дотогава по-добре да не плащаме на никого. Ще продам конете и каляската на собственика на обществената конюшня, а ние ще вървим пеша. Толкова искам да разгледам магазините!
	— Госпожата не си дава сметка каква кал е по улиците на някои места можеш да затънеш до глезените в мръсотия.
	— Сестра ми каза, че като си сложим дървени обувки на краката, ще вървим съвсем удобно. Хайде, Марго, не мърмори, ще разгледаме Париж, не е ли чудесно?
	Долу, във вестибюла, чакаха Франсоа Бине и малкият музикант.
	— Благодаря ви за вашата вярност — каза развълнувано Анжелик. — Мисля, че трябва да се разделим. Нямам възможност да ви задържа. Бине, искаш ли да те препоръчам на госпожица дьо Монпансие? Като се има предвид какъв успех пожъна пред нея в Сен–Жан–дьо–Люз, сигурна съм, че ще ти намери работа или ще те препоръча на някого.
	За нейно голямо учудване младежът не прие предложението.
	— Благодаря ви за добрината, госпожо, но мисля да постъпя на работа при някой бръснар.
	— Ти? — възрази Анжелик. — Ти, най-добрият коафьор на Тулуза?
	— За съжаление, не бих могъл да намеря по-подходяща работа в този град, където съсловията са много затворени и не допускат външни хора.
	— Но в двора…
	— За да достигнеш реномето на големите, се изисква много време. Не е хубаво да блеснеш изведнъж, особено когато става дума за скромен занаятчия като мен. Достатъчен е съвсем незначителен повод, дума, отровен намек, и можеш да се сгромолясаш от върховете на величието в мизерия, по-голяма от тази, от която си излязъл. Благосклонността на принцовете е променлива. Известността може да ме погуби.
	Анжелик го изгледа внимателно:
	— Искаш да им дадеш време да забравят, че си работил при господин дьо Пейрак?
	Той сведе глава.
	— Аз самият няма да го забравя никога. Щом моят господар се наложи над неприятелите си, едничката ми грижа ще бъде да му служа вярно. Сега обаче съм прост бръснар.
	— Имаш право, Бине! — каза Анжелик с усмивка. — Обичам откровеността ти. Не е необходимо да те въвличаме в немилостта, в която сме изпаднали. Ето сто екю и ти желая късмет.
	Младият мъж се поклони, взе сандъчето си и отстъпи към вратата, като продължаваше да се покланя.
	— А ти, Джовани, искаш ли да те свържа с господин Люли?
	— Да, господарке.
	— А ти, Куаси–Ба, какво искаш да правиш?
	— Искам да се разходя с теб, госпожо.
	Анжелик се усмихна.
	— Добре, елате и двамата. Отиваме в Тюйлери.
	В този момент се отвори една врата и господин Фало показа хубавата си кестенява перука.
	— Точно исках да ви помоля да ми отделите малко време и ето че чух гласа ви.
	Анжелик направи знак на хората си да я почакат.
	— Аз съм на ваше разположение, господине.
	Тя го последва в кантората, където работеха писари и секретари. Атмосферата в стаята не беше много приятна. За това допринасяха блудкавата миризма на мастило, скърцането на гъшите пера, оскъдното осветление, облеклото на присъстващите. По стените висяха черни чанти, пълни с папки.
	Господин Фало покани Анжелик в съседния кабинет. Там седеше един мъж, който при влизането им се изправи. Прокурорът го представи:
	— Господин Дегре, адвокат. Господинът ще бъде на ваше разположение. Той ще ви помага във всичко, свързано с вашия съпруг.
	Анжелик гледаше потресена новодошлия. По съвсем друг начин си представяше тя адвоката на граф дьо Пейрак. Трудно би било да се намери по-вехто наметало, по-похабена риза, по-мизерна шапка. Прокурорът, който му говореше с уважение, до него изглеждаше луксозно облечен. Бедното момче дори не носеше перука и дългите му коси като че ли бяха от същата кафява, твърда вълна като дрехите. Въпреки крещящата си бедност той излъчваше самоувереност.
	— Госпожо — заяви той веднага, — да не говорим условно, в бъдеще време. Аз съм на ваше разположение. Не се страхувайте да споделите с мен всичко, което знаете.
	— Бога ми — отговори хладно Анжелик, — аз не знам нищо или почти нищо.
	— Още по-добре. По този начин няма опасност да тръгнем от фалшива презумпция.
	— Все пак има нещо сигурно — намеси се господин Фало. — Писмото, подписано от краля.
	— Точно така. Кралят. Трябва да започнем от краля.
	Младият адвокат хвана с ръка брадичката си и смръщи вежди.
	— Не е много благоприятно да се започва от толкова високо.
	— Имам намерение да се видя с госпожица дьо Монпансие, братовчедката на краля — каза Анжелик. — Струва ми се, че тя може да ми даде по-точни сведения, особено ако става дума за интрига на двора, както подозирам. Тя би могла да ми помогне да стигна до Негово Величество.
	— Госпожица дьо Монпансие, пуф! — възкликна презрително адвокатът. — Тази върлина е много непохватна. Не забравяйте, госпожо, че е участвала във Фрондата и е заповядала да стрелят срещу войниците на братовчед й. По този повод тя винаги ще си остане подозрителна за двора. Освен това кралят я ревнува малко заради огромните й богатства. Тя бързо ще си даде сметка, че няма интерес да протежира някого, изпаднал в немилост.
	— Вярвам в това, което се говори — че Голямата Дама има добро сърце.
	— Дано да е така. Като дете на Париж нямам никакво доверие на сърцата на подобни хора. Те хранят народа с плодовете на разногласията си, плодове горчиви и гнили, като тези, които плуват под вашата къща, господин прокурор. Щом смятате, че е добре, госпожо, предприемете тази стъпка. Препоръчвам ви обаче да разговаряте с Госпожицата и с останалите с лекота, без да се задълбочавате върху несправедливостта, която ви е причинена.
	„Това адвокатче с пробити обувки ще ме учи как да разговарям с хората от двора!“, си помисли възмутена Анжелик.
	Тя взе кесията си и извади няколко екю.
	— Ето ви аванс за евентуалните разходи.
	— Благодаря ви, госпожо! — отговори адвокатът, като погледна доволен парите. После ги пусна във висящата на колана му кожена кесия, която изглеждаше съвсем празна.
	Той се поклони любезно и излезе.
	Едно огромно датско куче с бяла козина на широки кафяви петна, което чакаше търпеливо на ъгъла, се изправи и тръгна след адвоката. Той се отдалечи с ръце в джобовете, като си подсвиркваше весело.
	— Този човек не ми вдъхва никакво доверие — каза Анжелик на зет си. — Намирам, че е смешен, неспособен самохвалко.
	— Той е чудесно момче, но е много беден… както повечето свои колеги. Голяма част от адвокатите на Париж нямат работа. При него се случи добре, че наследи мястото на баща си, иначе нямаше да може да го купи. Препоръчах ви го, защото уважавам неговата интелигентност, а и той няма да ви коства много. С малката сума, която му дадохте, би могъл да направи чудеса.
	— Не бива да поставяте въпроса за парите. Ако се наложи, съпругът ми ще може да разчита на помощта на най-видните адвокати.
	Господин Фало изгледа Анжелик малко високомерно и лукаво.
	— Нима имате неизчерпаемо богатство?
	— В себе си не, но ще изпратя маркиз д’Андихос в Тулуза. Той ще се срещне с нашия банкер и ще го натовари да продаде някои земи, ако имаме нужда от налични пари.
	— Не се ли страхувате, че имотите ви в Тулуза са запечатани, също както хотела в Париж?
	Анжелик го погледна с ужас.
	— Това е невъзможно! — смаяно промълви тя. — Защо ще го правят? Защо се нахвърлят върху нас? Не сме причинили никому зло.
	Прокурорът отговори с вид на благочестив проповедник:
	— Уви, госпожо. Много хора произнасят тези думи в кантората ми. Като ги слуша човек, остава с впечатлението, че никой никога не би причинил някому зло. А съдебни процеси има винаги…
	„И работа за прокурорите“ помисли си Анжелик.
	Силно обезпокоена, тя не обърна никакво внимание на улиците Коломб, Мармузет и Лантерн, по които минаха, за да стигнат до Съдебната палата. Оттам по кея Орлож се озоваха на Пон–Ньоф, в края на острова. На моста оживлението бе много голямо и впечатли силно прислужниците. Около бронзовата статуя на добрия крал Анри IV бяха струпани малки дюкянчета на колела, чуваха се безброй гласове, възхваляващи най-разнообразни стоки. Тук предлагаха чудотворен пластир; там вадеха безболезнено зъби; още по-нататък продаваха препарат за чистене на дрехи; книги, играчки, колиета от кости на костенурка за лекуване на болки в стомаха. Скърцаха тромпети, ръмжаха музикални кутии. На една естрада биеха барабани и акробат жонглираше с маши. Някакъв блед мъж, облечен в износен костюм, тикна в ръцете на Анжелик листче хартия и поиска десет су. Тя му ги даде машинално, постави листчето в джоба си и заповяда на зяпащите си спътници да побързат.
	Анжелик нямаше настроение да се разхожда. Още повече че на всяка крачка я спираха просяци. Те изскачаха внезапно, показваха някоя лепкава рана, ампутиран крайник, увит в кървава превръзка. Или пък парцаливи жени държаха деца със сополиви лица, накацани от мухи. Тези хора се появяваха от сянката на някоя врата, иззад някой магазин или просто ставаха от земята. Отначало хленчеха жалостиво, после надаваха заканителни викове.
	Отвратена, останала без дребни пари, Анжелик заповяда на Куаси–Ба да ги разгони. Негърът моментално оголи канибалските си зъби и протегна ръце към дрипавия човек, който се приближаваше подпрян на патерици. Просякът избяга с учудваща бързина.
	— Ето какво печели човек, като върви пеш — мърмореше обидена Марго.

	* * *

	Анжелик въздъхна с облекчение, когато стигнаха покритата с бръшлян кула дьо Боа, останала от порутената стена на стария Париж. Малко по-нататък се издигаше павилионът дьо Флор, а също и галерията, която се свързваше под прав ъгъл със замъка Тюйлери.
	Въздухът беше по-свеж. Откъм Сена подухваше лек ветрец и разпръскваше вонящите изпарения на града.
	Най-после стигнаха до Тюйлери. От двете страни на богато украсената сграда имаше фенери, а в края й — голям купол. Това бе лятна резиденция, пълна с прелест и изящество, защото бе построена за жена — прочутата италианка Катерина Медичи.
	Казаха им да почакат. Голямата Дама беше отишла в Люксембург, за да уреди преместването си, защото братът на краля бе решил да я измести от Тюйлери, където тя от години отсядаше. Той се бе настанил с цялата си свита в едно от крилата на двореца. Госпожицата бе разменила с него много любезности, бе го нарекла мързеливец, но в края на краищата бе отстъпила — както винаги. Наистина беше прекалено добра.

	* * *

	Останала сама, Анжелик седна до прозореца и се загледа в прекрасната градина. Зад лехи от цветни мозайки блестяха белите букети на цъфнали бадемови дървета, а още по-надалеч се зеленееха пасбищата.
	На брега на Сена се намираше гълъбарникът на Луи XIII, където отглеждаха и ловните соколи.
	Вдясно бяха прочутите кралски конюшни и манежът. Чуваше се трополенето на конете, виковете на пажовете и ездачите.
	Анжелик вдишваше полския въздух и наблюдаваше малките вятърни мелници по далечните хълмове Шайо, Раси и Рул.
	Към обяд настана суматоха и госпожица дьо Монпансие се появи забързана с ветрило в ръка.
	— Моя малка приятелко! — каза тя на Анжелик. — Идвате тъкмо навреме. Сега, когато виждам около себе си само глупави физиономии, достойни за шамари, вашата очарователна муцунка ми действа освежаващо. Точно така, освежаващо… Ще ни донесат ли най-после сладолед и лимонада?
	Тя се отпусна на фотьойла и пое дъх.
	— Нека да ви разкажа. Тази сутрин за малко не удуших Малкия господин — това би ми се удало съвсем лесно. Той ме гони от двореца, в който съм живяла от дете. Още по-точно, в който съм царувала. Вижте, точно оттук изпратих прислужниците си и музикантите да се бият със саби срещу хората на Мазарини ей там долу. Самият Мазарини искаше да избяга от гнева на народа, но не можа веднага да напусне Париж. Малко остана да го убият и да хвърлят тялото му в реката.
	Анжелик се чудеше как да прекъсне дърдоренето на Госпожицата и да отвори дума за това, което й тежеше на сърцето. Спомни си младия адвокат и скептичното му отношение към добротата на големите. Най-после събра кураж и каза:
	— Извинете, Ваше Височество. Зная, че сте в течение на всичко, което става в двора. Разбрахте ли, че съпругът ми е в Бастилията?
	Принцесата изглеждаше искрено изненадана и загрижено попита:
	— В Бастилията? Но какво е направил?
	— Точно това не знам. Надявам се Ваша Светлост да ми помогне да разбера.
	Тя разказа за събитията в Сен–Жан–дьо–Люз и за мистериозното изчезване на граф дьо Пейрак. Запечатването на хотела в квартал Сен–Пол доказваше, че това е работа на правосъдието, но никой нищо не говореше.
	— Хайде да помислим — каза госпожица дьо Монпансие. — Като всички други, и вашият съпруг имаше неприятели. Кой според вас е могъл да му навреди?
	— Съпругът ми не беше в добри отношения с архиепископа на Тулуза. Но не вярвам, че той би могъл да каже нещо, което да мотивира намесата на краля.
	— Да не би граф дьо Пейрак да е засегнал някого от приближените на краля? Много добре си спомням един случай. Господин дьо Пейрак прояви изключителна дързост, когато баща ми се представи в Тулуза като губернатор на Лангдок. Баща ми не му се разсърди, впрочем той умря. Не може да се каже, че беше ревнив по характер, въпреки че непрекъснато заговорничеше. Аз наследих тази негова страст, признавам, и кралят не ме гледа с добро око. Той е толкова чувствителен… А може би господин дьо Пейрак е засегнал самия крал?
	— Съпругът ми не обича да ласкае. Обаче уважава краля и когато го прие в Тулуза, направи всичко възможно да му се хареса.
	— Какъв великолепен празник беше! — оживи се Госпожицата и плесна с ръце. — Малките птички, които излизаха от голям захарен блок. Но точно така, аз вече казах, че кралят бе засегнат! Също като у господин Фуке дьо Во ле Виконт… Тези господа не си дават сметка, че кралят не може да понесе да бъде смазан от блясъка на поданиците си и дори ако се усмихва, усмивката му е много кисела.
	— Не мога да повярвам, че Негово Величество е толкова дребнав.
	— Кралят изглежда кротък и честен. Но всъщност никога не забравя, че потомствените принцове се бориха против него. Аз също бях от тях, не зная защо. С една дума, Негово Величество не вярва на тези, които вдигат глава малко по-високо.
	— Моят съпруг никога не се е опитвал да съзаклятничи срещу краля. Той винаги е бил честен поданик и дори сам плащаше една четвърт от всички данъци на Лангдок.
	— Как пламенно го защитавате! Признавам, че външният му вид ме плашеше малко, но след като поговорих с него в Сен–Жан–дьо–Люз, започнах да разбирам откъде идва успехът му при жените. Не плачете, скъпа, ще ви върнат вашия голям куц съблазнител. Ако трябва, аз ще отрупам с въпроси самия кардинал, независимо какво може да ми докара това.


>>	5

	Анжелик се раздели с Голямата Дама малко по-спокойна. Уговориха се Госпожицата да повика Анжелик веднага щом разбере нещо съществено. За да достави удоволствие на приятелката си, принцесата се съгласи да поеме грижата за малкия Джовани. Той щеше да остане при нея, докато тя го представи на Батист Люли, кралския музикант.
	— Във всеки случай нищо не може да се направи преди идването на краля в Париж — заключи тя. — Сега всички празнуват. Кралицата майка е в Лувъра, но кралят и кралицата трябва да останат във Венсен. Това не оправя нещата. Бъдете търпелива! Няма да ви забравя и ще ви повикам когато трябва.

	* * *

	След като се разделиха, Анжелик се поразходи из замъка с надеждата да срещне Пегилен дьо Лозюн, който бе редовен посетител на Госпожицата. Не го видя, но попадна на Сербало. Той беше угрижен и също не знаеше какво да мисли за арестуването на граф дьо Пейрак. Всичко, което можеше да каже, бе, че изобщо не се говори за това, сякаш никой нищо не знае.
	— Скоро ще разберем — каза Анжелик, която вярваше на тази стара клюкарка Голямата Дама.
	В този момент нищо не бе за младата жена по-мъчително от мълчанието около арестуването на съпруга й. Ако се говореше за това, нещата щяха да се изяснят.
	Анжелик попита за маркиз д’Андихос. Сербало каза, че преди малко отишъл в Пре–о–Клер за един дуел.
	— Ще се бие на дуел? — уплашено извика Анжелик.
	— Не той. Лозюн и д’Юмиер имат да уреждат сметки помежду си.
	— Придружете ме, искам да ги видя.
	Когато слизаше по стълбите, я спря жена с големи черни очи. Тя позна херцогиня дьо Соасон от рода Манчини — Олимпия, племенница на кардинала.
	— Госпожо дьо Пейрак, щастлива съм, че ви виждам — каза красивата дама. — Очарована съм от вашия телохранител, черен като абанос. Още в Сен–Жан–дьо–Люз реших да ви го поискам. Ще ми го отстъпите ли? Ще ви платя добре.
	— Куаси–Ба не е за продан — възрази Анжелик. — Вярно, че съпругът ми го е купил съвсем малък в Нарбона, но той никога не го е смятал за роб и му плаща както и на останалите прислужници.
	— Аз също ще му плащам, и то много добре.
	— Съжалявам, госпожо, трябва да ви откажа. Куаси–Ба ми е необходим и съпругът ми ще бъде недоволен, ако не го завари при завръщането си.
	— Жалко, толкова се надявах — каза разочаровано госпожа дьо Соасон.
	Тя изгледа още веднъж с възхищение черния гигант, който стоеше неподвижен зад Анжелик.
	— Интересно как изпъква красотата, нежността и бялата кожа на жената, придружавана от такъв телохранител. Какво ще кажете, скъпи?
	Тогава Анжелик забеляза маркиз дьо Вард, който се приближаваше. Но тя нямаше никакво желание да се срещне с господина, който се бе отнесъл така грубо с нея. Само от спомена устните й започнаха да парят.
	Анжелик се сбогува набързо с госпожа дьо Соасон и слезе в градината.
	— Имам чувството, че красивата Олимпия гледа похотливо вашия негър — отбеляза Сербало. — Вард, официалният й любовник, явно не я задоволява. Тя умира от любопитство да разбере как прави любов един мавър.
	— Побързайте, вместо да говорите такива ужасни неща. Аз умирам от любопитство да разбера дали в момента Лозюн и д’Юмиер се бият.
	Как я изморяваха тези лекомислени хора с празни глави и без сърца. Имаше чувството, че тича като насън след нещо, което непрекъснато се изплъзва, че напразно се мъчи да събере в едно разпилените части. Всичко бягаше, изчезваше пред нея.
	Анжелик и спътникът й стигнаха до кея, когато някой ги повика и те спряха.
	Един висок господин, когото тя не познаваше, се приближи и поиска да говори с нея.
	— Добре, но казвайте бързо.
	Мъжът се дръпна настрани.
	— Госпожо, изпраща ме Филип д’Орлеан, братът на краля. Господинът иска да ви каже нещо във връзка с господин дьо Пейрак.
	— Господи! — промълви Анжелик. Сърцето й лудо заби.
	Ще узнае ли най-накрая нещо сигурно? Тя никак не обичаше брата на краля, този дребен мъж с тъжни, студени очи. Но си спомни с какво възхищение говореше той за граф дьо Пейрак, въпреки че думите му бяха малко двусмислени. Какво ли бе научил за затворника от Бастилията?
	— Негово Височество ще ви очаква тази вечер към пет часа — продължи тихо господинът. — Ще влезете през Тюйлери и ще отидете в Павилиона дьо Флор, където са апартаментите му. Не казвайте на никого.
	— Ще дойда с прислужницата си.
	— Както желаете.
	Той се поклони и се отдалечи, като тракаше с шпорите си.
	— Кой е този господин? — попита Анжелик.
	— Благородникът дьо Лорен — отвърна Сербало. — Новият фаворит на Господина. Дьо Гиш изпадна в немилост. Нямаше достатъчно вкус към перверзната любов, а и винаги е харесвал жените. Впрочем и Малкият господин не ги мрази толкова. Говорят, че след пристигането на краля ще го оженят, и знаете ли за кого? За принцеса Анриет Английска, дъщерята на бедния Чарлз I, когото англичаните обезглавиха.
	Анжелик слушаше с половин ухо. Бе започнала да огладнява. Младата жена никога не губеше апетита си. Малко се срамуваше от това, особено при сегашните обстоятелства. Какво ли ядеше бедният Жофре в тъмния затвор, той, който бе толкова изтънчен.
	Тя се огледа с надеждата да види някой продавач на вафли или топли банички и да си вземе нещо за ядене.
	Намираха се от другата страна на Сена, до старата врата и Нелеката кула до нея. Отдавна вече не съществуваше Пре–о–Клер, където студентите някога лудуваха. Между абатството Сен–Жермен–дьо–Пре и бившия ров имаше пуст терен с малка горичка, където докачливите младежи можеха да защитят честта си далеч от недискретните погледи на стражите.
	Като се приближиха, Анжелик и Сербало чуха викове и видяха Лозюн и маркиз д’Юмиер, облечени като за дуел, да се нахвърлят разгърдени срещу Андихос. И двамата разказваха, че били принудени да се бият, но всеки един от тях тайно помолил Андихос да дойде на поляната да ги раздели в името на приятелството. Но Бернар предателски се скрил в храстите и умирал от смях, като гледал как двамата „неприятели“ протакат нещата. Едната сабя била по-дълга, обувките били много тесни и т.н., т.н. Накрая, когато той се появил да ги сдобри, те се нахвърлили върху него.
	— Независимо че не сме от най-смелите, имахме достатъчно време да се избием! — викаше малкият Лозюн.
	Анжелик също укори Андихос:
	— Мислите ли, че съпругът ми ви е издържал в продължение на петнайсет години, за да се занимавате с глупости докато той е в затвора? Нетърпим сте като всички южняци!
	Тя го дръпна настрани, заби нокти в ръката му и му заповяда да замине веднага за Тулуза и в най-кратък срок да й донесе пари. Той смутено призна, че е проиграл всичко, което имал, предишната вечер у принцеса Анриет. Анжелик му даде петстотин франка и каза на Куаси–Ба да го придружи.
	Когато си тръгнаха, забелязаха, че Лозюн и д’Юмиер се бяха изнизали заедно със свидетелите.
	Тя сложи ръка на челото си.
	— Трябва да се върна в Тюйлери към пет часа — обърна се Анжелик към Марго. — Да отидем в някоя кръчма да хапнем и пийнем нещо.
	— Кръчма! — повтори прислужницата с възмущение. — Госпожо, това не е място за вас.
	— Мислиш ли, че затворът е подходящо място за съпруга ми! Жадна съм и съм гладна. Ти също. Не се превземай, да вървим да си починем.
	Тя хвана Марго за ръка и се притисна към нея. Анжелик беше по-дребна от прислужницата и може би затова в продължение на години се отнасяше към нея с известно страхопочитание. Сега вече я познаваше добре. Жизнена, темпераментна, докачлива, Маргьорит, наричана Марго, бе дълбоко привързана към семейството на Пейрак.
	— Може би ти също искаш да напуснеш — каза ненадейно Анжелик. — Нямам никаква представа как ще се развият нещата. Видя колко бързо се уплашиха прислужниците, и навярно са прави.
	— Никога не съм желала да следвам примера на слугите — каза презрително Марго. Очите й горяха като въглени.
	Тя помълча и добави:
	— За мен животът се върти около един-единствен спомен. Бях в коша на селянина католик заедно с графа. Той го носеше в Тулуза при родителите му. Това стана след като изклаха хората от нашето село и убиха майка ми, която бе негова дойка. Бях едва четиригодишна, но си спомням всички подробности. Той беше целият в рани и стенеше. Аз изтривах несръчно кръвта от малкото му личице и за да не умре от жажда, му слагах разтопен сняг на устните. Сега, както и тогава, не ще го напусна никога, дори ако трябва да умра върху сламата на някоя тъмница…
	Анжелик не каза нищо, само се притисна по-силно към прислужницата и сложи глава на рамото й.
	Откриха една кръчма близо до Нелската кула, пред моста над бившия ров на крепостта. Собственичката им приготви фрикасе.
	Вътре имаше малко хора. Няколко войника с любопитство наблюдаваха богато облечената дама, седнала на грубата маса.
	През отворената врата се виждаше зловещата кула с малък фенер отстрани. Оттам някога бяха хвърляли в реката телата на мъжете, прекарали нощта с блестящата Маргарита Бургонска, кралицата на Франция, която, маскирана, сама си избирала любовниците по улиците на Париж.
	Сега кметството бе предоставило кулата на перачките. Те простираха бельото по бойниците и амбразурите.
	Мястото беше спокойно. Минаваха малко хора. Наблизо започваше полето. Лодкарите изкарваха ладиите си на тинестия бряг. Деца ловяха риба в рововете…

	* * *

	Когато започна да се здрачава, Анжелик прекоси отново реката, за да отиде в Тюйлери. По алеите на градината имаше много хора. Свежият въздух привличаше не само благородниците, но и семействата на богатите буржоа, които имаха достъп до парка.
	В Павилиона дьо Флор, благородникът дьо Лорен дойде лично да посрещне гостенката и я настани на една пейка в преддверието. Негово Височество трябваше да дойде всеки момент. Анжелик и Марго останаха сами.
	По коридорите беше оживено. Това място свързваше Тюйлери с Лувъра. Анжелик забеляза много лица, които бе виждала в Сен–Жан–дьо–Люз. Тя се сгуши в ъгъла, защото не искаше да я познаят. Впрочем, малко хора им обръщаха внимание. Някои бързаха за вечеря при Госпожицата. Други се уговаряха да играят на тридесет и едно у госпожица Анриет. Имаше и такива, които се оплакваха, че са принудени да се върнат в замъка Венсен, където се бе установил кралят до пристигането си в Париж.
	Постепенно коридорите потънаха в мрак. Появиха се лакеи и поставиха факли в конзолите между прозорците.
	— Госпожо — каза внезапно Марго, — да си тръгваме. Навън стана тъмно. Ако се забавим, няма да можем да намерим пътя или ще станем жертва на някой разбойник.
	— Няма да мръдна оттук, докато не видя Господина. Ако се наложи, ще прекарам нощта на пейката.
	Прислужничката не настоя. Но след малко заговори тихо:
	— Госпожо, страхувам се, че искат да ни убият.
	Анжелик подскочи.
	— Ти си луда. Откъде ти дойде това на ум?
	— Не е трудно. Само преди четири дни се опитаха.
	— Какво искаш да кажеш?
	— В гората Рамбуйе. Тогава искаха да убият не краля и кралицата, а вас, госпожо. И ако колата не се бе обърнала, куршумът, изстрелян от упор в стъклото, щеше да попадне точно в главата ви.
	— Ти си въобразяваш странни неща. Това бяха слуги, готови да нападнат всяка кола…
	— Сигурно! Защо тогава този, който стреля срещу вас, беше бившият ви домоуправител Клеман Тонел?
	Анжелик се огледа. Преддверието бе пусто, правите пламъци на факлите не хвърляха никаква сянка.
	— Убедена ли си в това, което казваш?
	— Гарантирам с живота си. Разпознах го въпреки нахлупената до очите му шапка. Сигурно са се спрели на него, защото ви познава добре и не би могъл да направи грешка.
	— Кой се е спрял на него?
	— Знам ли? — отговори Марго и повдигна рамене. — Но има още нещо, в което съм сигурна: този човек е шпионин. Никога не ми е вдъхвал доверие. Първо, той не беше от нашата къща. Второ, никога не се смееше. И трето, сякаш непрекъснато дебнеше, и дори когато си вършеше работата, ушите му бяха широко отворени… Защо поискаха да ви убият, не мога да ви обясня, както и причината, поради която съпругът ви е в затвора. Но човек трябва да е сляп, глух и глупав на всичкото отгоре, за да не проумее, че вие имате неприятели, които са се заклели да ви погубят.
	Анжелик потрепери и се загърна плътно с широкото си наметало от кафява коприна.
	— Не виждам никаква причина за това. Защо искат да ме убият?
	За секунда пред очите й изникна сандъчето с отровата. Тази тайна! Тя я беше споделила само с Жофре. Възможно ли е някой да се занимава с толкова стара история.
	— Да тръгваме, госпожо — настоя припряно Марго.
	В този момент шум от стъпки отекна в галерията. Анжелик потрепери нервно. Някой се приближаваше. Младата жена позна благородника дьо Лорен с три свещи в ръка.
	Пламъците осветяваха красивото му, приветливо усмихнато лице, но тази усмивка не можеше да скрие лицемерното му, жестоко изражение.
	— Негово кралско Височество се извинява — каза той и се поклони. — Тази вечер срещата няма да се състои. Желаете ли да се видите утре вечер по същото време?
	Анжелик бе ужасно разочарована. Тя се съгласи.
	Благородникът дьо Лорен обясни, че вратите на Тюйлери са затворени и той ще ги изпрати до другия край на голямата галерия. Там ще излязат през градината, наречена „Градина на инфантата“, която е на няколко крачки от Пон–Ньоф.
	Благородникът дьо Лорен държеше високо факлата си. Дървените токове на обувките му отекваха зловещо по плочките. Анжелик гледаше как се отразяват сенките им по тъмните стъкла и си помисли, че приличат на погребален кортеж. От време на време се разминаваха с някой пазач. Отваряха се врати, появяваха се смеещи се двойки. Видяха блестящо осветен салон, където дворът се забавляваше. Някъде наблизо свиреше оркестър от цигулки, носеше се лека, нежна мелодия.
	Най-накрая изглежда пристигнаха. Благородникът дьо Лорен спря.
	— Ето стълбата, която води в градината. Вдясно от вас има малка врата, ще слезете няколко стъпала и ще бъдете вън от двореца.
	Анжелик не посмя да каже, че са без кола, а и благородникът не попита. Той се поклони с чувството на човек, който си е свършил работата, и се отдалечи.
	Анжелик хвана отново ръката на прислужничката.
	— Да побързаме, Марго, не съм страхлива, но тази среднощна разходка никак не ми харесва.
	Те бързо заслизаха по каменните стълби.

	* * *

	Този път малката обувка спаси Анжелик. След толкова продължително ходене през целия ден тънката кожена каишка не издържа. Анжелик изостана от спътницата си, наведе се и се опита да я оправи. Марго продължи да слиза.
	Изведнъж ужасен вик долетя от тъмнината, смъртен вик на жена.
	— Помощ, госпожо, умирам… Бягайте! Бягайте!
	После гласът секна. Последва дълго стенание, накрая всичко стихна.
	Скована от ужас, Анжелик напразно се взираше в тъмната бездна, към която водеха бледите очертания на стъпалата. Тя извика:
	— Марго! Марго!
	Гласът й отекна в дълбоката тишина. Откъм градината се носеше дъх на портокалови дръвчета, примесен със свежото ухание на нощта. Бе съвсем тихо.
	Обхваната от паника, Анжелик се втурна нагоре по стълбите и се озова в голяма осветена галерия. Там зърна един офицер. Завтече се към него.
	— Господине! Господине! Помощ! Убиха прислужницата ми.
	Тя със закъснение разпозна маркиз дьо Вард, но в уплахата той й се стори самото провидение.
	— Виж ти, „жената в златно“ — отбеляза той с подигравателен тон. — Жената с бързите реакции.
	— Господине, не е време за шеги. Убиха прислужницата ми.
	— Е, и? Би трябвало да се разплача ли?
	Анжелик кършеше ръце.
	— Моля ви! Трябва да направим нещо, да хванем разбойниците, които се крият под стълбите. А може би е само ранена?
	Той я погледна, като продължаваше да се усмихва подигравателно.
	— Решително изглеждате по-малко нагла от първия път, когато се срещнахме. А вълнението ви прави още по-красива.
	Бе готова да се хвърли върху него, да го удари, да го нарече подъл страхливец, но той извади сабята си и каза все така нехайно:
	— Я да видим.
	Тя го последва, като се опитваше да не трепери, и заслиза близо до него по първите стъпала.
	Маркизът се наведе над перилата.
	— Нищо не се вижда, но се усеща. Вонята на простолюдието не може да се сбърка: чесън, евтин тютюн и долнопробно кръчмарско вино. Навярно се четирима–петима.
	Той стисна китката й и рече:
	— Чуйте!
	Плясък от падащ предмет, последван от шума на пръските вода, отекна в мрачната тишина.
	— Ето. Хвърлиха тялото в Сена.
	Обърнат към нея, той я изучаваше с присвити очи:
	— Мястото е класическо. Оттатък има малка вратичка, която често забравят отворена, понякога нарочно. Твърде удобно за някои, които искат да поставят там платени убийци. Сена е на две крачки. Чиста работа. Напрегнете слуха си и ще чуете как шушукат. Сигурно са забелязали, че не са убили лицето, което са им посочили. Значи имате опасни неприятели, красавице.
	Анжелик стискаше зъбите си, за да не тракат. Накрая успя да продума:
	— Какво ще правите?
	— Засега нищо. Нямам никакво желание да меря шпагата си с ръждясалите рапири на тези вагабонти. Но след час пазачи ще дойдат на стража на това място. Убийците ще офейкат, освен ако не се оставят да ги сгащят. Така или иначе, тогава ще можете да минете без да се боите. Докато чакате…
	Като я стискаше все така за китката, той я замъкна в галерията. Анжелик го следваше машинално, главата й тежеше.
	— Марго е мъртва… Искали са да ме убият… За втори път… И не знам защо, защо… Марго е мъртва.
	Вард я беше довел в нещо като малка ниша, с масичка и табуретки, която явно бе служила за преддверие на съседно помещение. Той бавно прибра шпагата си в калъфа, разкопча колана си и го постави на масичката. После приближи до Анжелик.
	Изведнъж тя разбра какво я очаква и го отблъсна с ужас.
	— Значи така, господине. Току-що присъствах на убийството на една жена, към която бях много привързана, а вие си мислите, че бих се съгласила…
	— Не ме интересува дали сте съгласна или не. Това, което се върти в женските глави, ми е безразлично. Интересува ме това, което е под талията. Любовта е формалност. Не знаете ли, че по този начин красивите дами плащат, за да минат през кулоарите на Лувъра?
	Тя се опита да го уязви.
	— Наистина, забравих, че: „Който говори за Вард, спокойно може да казва само Простака“.
	Маркизът стисна до кръв ръката й.
	— Малка уличница! Ако не бяхте толкова красива, щях да ви изоставя с удоволствие на тези храбреци, които ви чакат под стълбите. Ще бъде жалко да извият вратлето на такова хубаво пиленце. Хайде, бъдете разумна.
	Тя не го виждаше, но отгатваше самодоволната и жестока усмивка върху красивото му лице. Светлорусата му перука се очертаваше на бледата светлина, идваща от галерията.
	— Не ме докосвайте — каза тя задъхана, — или ще викам.
	— И да викате, никой няма да ви чуе. Мястото е доста пусто. Само господата с ръждясалите рапири могат да се развълнуват от вашите викове. Не правете скандали, скъпа. Желая ви, ще ви имам. От доста време го искам, сега случайността ми помогна. Или предпочитате да ви оставя да си тръгнете сама.
	— Ще потърся помощ другаде.
	— Кой ще ви помогне в този дворец, където всичко, както изглежда, е било добре подготвено, за да ви погуби. Кой ви изпроводи до тези прословути стълби?
	— Благородникът дьо Лорен.
	— Виж ти! Значи в дъното на тази история е Малкият господин! Това не е първият случай, в който той премахва някоя неудобна „съперница“. Виждате, че във ваш интерес е да мълчите…
	Тя не отговори, но когато той се приближи отново, не помръдна.
	Бавно, с нахално спокойствие той повдигна дългата тафтяна пола, която шумолеше, и тя усети хладните му ръце, които галеха сладострастно бедрата й.
	— Очарователна — прошепна той.
	Анжелик не беше на себе си от унижение и страх. Безумни мисли се въртяха като вихър през съзнанието й и преминаваха в абсурдни образи: благородникът дьо Лорен с факлата, Бастилията, викът на Марго, сандъчето с отровата и писмата. После всичко изчезна и тя бе обхваната от естествената паника на жената, познала само един мъж. Новият допир я плашеше и смущаваше. Тя се сви и се опита да избегне прегръдката. Понечи да извика, но не можа да издаде никакъв звук. Парализирана, трепереща, тя се остави да бъде обладана, като почти не съзнаваше какво става…
	Внезапно ярка светлина нахлу в убежището им. Някакъв случайно минаващ благородник отдръпна бързо факлата си и отмина, викайки със смях: „Нищо не видях“. Явно такива представления бяха обичайни за обитателите на Лувъра.
	Подобна дреболия не можеше да смути маркиз дьо Вард. В тъмнината, където диханията им се сливаха, Анжелик отчаяно се питаше кога най-после ужасното насилие ще свърши. Отвратена, объркана, съкрушена, почти в несвяст, тя се отдаваше против волята си на мъжката прегръдка, която я смазваше. Постепенно допирът с непознатата мъжка плът, любовните ласки, за които всъщност нейното тяло бе създадено, й причиниха усещане, срещу което тя не се възпротиви. Когато го осъзна, беше твърде късно. Искрата на удоволствието се запали, тя усети позната слабост, във вените й пропълзя чувственото вълнение, което скоро щеше да избухне в разкъсващ огън.
	Младият мъж разбра, засмя се приглушено и удвои старанието и вниманието си.
	Тогава тя се разбунтува срещу себе си, отказа да приеме очевидното, извръщаше глава и тихо стенеше: „Не, не“. Но борбата само ускоряваше поражението й и твърде скоро тя се отдаде победена.
	Едва се бяха отделили един от друг, когато Анжелик бе завладяна от ужасен срам. Тя зарови лице в ръцете си. Искаше й се да умре, да не види никога светлината.
	Мълчалив, все още задъхан, офицерът наместваше колана си.
	— Пазачите трябва вече да са дошли — рече той. — Ела!
	Тя не помръдваше, той я хвана за ръката и я издърпа навън. Анжелик се освободи, но го последва безмълвна. Срамът я изгаряше като огън. Никога не би могла да погледне Жофре в очите, да целуне Флоримон. Вард беше разрушил всичко, опустошил бе душата й. Беше загубила единственото, което й оставаше: чистата съвест пред своята любов.
	В подножието на стълбите един от стражите с бяла плисирана яка и къса наметка, обшита с червено и жълто, си подсвиркваше, подпрян на алебардата, близо до поставен на земята фенер.
	При вида на своя капитан той застана мирно.
	— Има ли безделници наоколо? — попита маркизът.
	— Никого не съм виждал, господине. Но преди да застъпя, нещо лошо се е случило насам.
	Той повдигна фенера и показа голяма локва кръв на земята.
	— Вратата на Градината на инфантата беше отворена към кейовете. Проследих кръвта дотам. Предполагам, че са хвърлили тялото във водата…
	— Добре, отваряй си очите!
	Нощта беше безлунна. Откъм водата се носеше воня на тиня. Чуваше се бръмченето на комарите и тихото шумолене на Сена. Анжелик спря на края на кея и тихо извика:
	— Марго!
	Имаше желание да изчезне в този мрак, да потъне на свой ред в черната бездна на нощта.
	Гласът на маркиз дьо Вард запита сухо:
	— Къде живееш?
	— Забранявам ви да ми говорите на ти! — извика тя, внезапно обхваната от гняв.
	— Винаги говоря на ти на жените, които съм имал.
	— Не ме е грижа за вашите привички. Оставете ме!
	— О, преди малко не беше толкова наперена. Дори имах впечатлението, че ти харесвам.
	— Преди малко си беше за преди малко. Сега е различно. Сега ви мразя.
	Тя повтори няколко пъти: „Мразя ви!“ със стиснати зъби и го заплю.
	После си тръгна, залитайки по прашния кей.
	Тъмнината беше непрогледна. Тук–там някой фенер едва осветяваше табелата на дюкянче или входа на богаташка къща. Анжелик помнеше, че Пон–Ньоф се намира вдясно. Тя лесно откри белия парапет, но точно когато се изкачи по моста, някаква човешка дрипа се изпречи на пътя й. По отвратителната миризма, от която й се повдигна, тя разбра, че това е един от просяците, които толкова я бяха изплашили през деня. Отстъпи назад и нададе пронизителен вик. Зад себе си чу забързани стъпки и резкия глас на маркиз дьо Вард:
	— Назад, скитнико, или ще те изкормя!
	— Милост, благородни господарю! Аз съм беден слепец.
	— Толкова сляп, че бързо би ми свил кесията.
	С върха на сабята си Вард ръгна в корема безформеното същество, което пъргаво отскочи и изчезна, като охкаше.
	— Този път ще ми кажете ли къде живеете? — твърдо попита офицерът.
	Анжелик едва–едва промълви адреса на своя зет. Нощният Париж я ужасяваше. Невидими сенки гъмжаха като гадини в блато. Зад стените се носеха гласове, приглушени шушукания и подигравателен кикот. От време на време се чуваха кресливи песни и през отворената врата на някоя кръчма или бордей, всред пушека на лулите, около масите се забелязваха мускетари и голата плът на някое момиче върху коленете им. И пак продължаваше плетеницата от малки улички, безкрайният мрачен лабиринт.
	Дьо Вард често се озърташе. От група хора край един фонтан се бе отделил един тип, който ги следваше с тиха, гъвкава крачка.
	— Далече ли сме още?
	— Почти стигнахме — рече Анжелик, която разпозна капчуците, водосточните тръби и островърхите покриви на къщите на улица Анфер.
	— Толкова по-добре, защото чувствам, че ще бъда принуден да намушкам няколко търбуха. Чуйте ме добре, малката, не се връщайте никога в Лувъра. Скрийте се, нека ви забравят.
	— Ако се скрия, няма да мога да измъкна мъжа си от затвора.
	Той се засмя подигравателно:
	— Ваша воля, вярна и добродетелна съпруго!
	Анжелик почувства как кръвта се качва в главата й. Имаше желание да го ухапе, да го удуши.
	Още един силует изскочи бързо от малката уличка.
	Маркизът притисна до стената младата жена и застана пред нея с извадена шпага.
	Големият фенер, закачен пред къщата на метр Фало дьо Сансе, хвърляше светло кръгло петно. Анжелик гледаше с широко отворени от ужас очи двамата мъже, облечени в дрипи. Единият държеше бастун, а другият — кухненски нож.
	— Вашите кесии! — рече първият с прегракнал глас.
	— Ще получите нещо, господа, и това ще бъдат няколко добри удара с шпагата.
	Вкопчена в бронзовото чукче, Анжелик тропаше с всички сили. Най-после вратата се открехна. Тя се втурна вътре, отнасяйки представата за маркиз дьо Вард, чиято дълга шпага държеше на разстояние двамата разбойници, ръмжащи и кръвожадни като вълци.


>>	6

	Вратата бе отворила Ортанс. Мършавият й врат стърчеше над нощницата от грубо платно. Със свещ в ръката, тя следваше сестра си по стълбището и нареждаше със съскащ глас.
	Винаги го беше казвала. Повлекана, развратница — това беше Анжелик от най-ранната си възраст. Авантюристка. Сметкаджийка, която мисли само за богатството на мъжа си и има на всичкото отгоре лицемерието да казва, че го обича. В същото време води разпуснат живот сред най-долното общество на Париж.
	Анжелик почти не я слушаше. Напрягаше слуха си, дебнеше шумовете от улицата, чу ясно звънтене на стомана, после вик на умиращ човек, последван от отчаян бяг.
	— Слушай! — прошепна тя и нервно стисна ръката на Ортанс.
	— Какво има?
	— Този вик! Сигурно някой е ранен.
	— Е, и? Нощта е за скитниците и побойниците. На никоя уважавана жена не би й дошло на ум да се разхожда из Париж след залез-слънце.
	Тя повдигна свещта и освети лицето на Анжелик.
	— Само се погледни! Пфу! Имаш вид на куртизанка, която току-що е правила любов.
	Анжелик изтръгна свещника от ръцете й.
	— А ти, ти имаш вид на превзета лицемерка, която отдавна не я е правила. Върви си при прокурора, който в леглото знае само да хърка.

	* * *

	Анжелик седя дълго пред прозореца. Не се решаваше да се отпусне и да заспи. Не плачеше. Преживяваше отново различните етапи на този ужасен ден. Струваше й се, че цял век е изминал от момента, в който Барб беше влязла в стаята и бе казала: „Донесох мляко за бебето“.
	След това убиха Марго и Анжелик предаде Жофре.
	„Поне това да не бе ми доставило такова удоволствие“ повтаряше си тя.
	Очевидно тялото й бе жадно за ласки, това я ужасяваше. Откакто беше с Жофре, изцяло завладяна от него, не си беше дала сметка до каква степен думите му: „Вие сте създадена за любов“, бяха верни.
	Няколко банални случки от детството й я бяха накарали да се счита за студена, пълна със задръжки и несигурни реакции. Жофре я бе освободил от тези сковаващи вериги, бе събудил в нея вкуса към удоволствието, към което се стремеше чистата й и неподправена натура. Дори понякога самият той се безпокоеше от това.
	Спомни си един летен следобед, когато излегната напряко на леглото, тя примираше под ласките му. Изведнъж той спря и попита рязко:
	— Ще ме предадеш ли?
	— Не, никога. Обичам само теб.
	— Ако го направиш, ще те убия!
	„Е, добре, нека ме убие!“, помисли Анжелик и се изправи. „Аз го обичам и ще умра от неговите ръце“.
	Облегната на прозореца, вперила поглед в нощта, тя повтори: „Обичам те“.
	В стаята се долавяше лекото дишане на бебето. Анжелик успя да поспи един час, но с първите лъчи на зората стана. Закри косите си с голям шал, слезе безшумно по стълбите и излезе.
	Навън сред слугините, жените на занаятчиите и търговците, тя пое към Нотр–Дам за първото богослужение.
	По улиците, където мъглата над Сена розовееше от първите слънчеви лъчи като покрита с фееричен воал, все още се усещаше спареният мирис на нощта. Скитници и джебчии се прибираха в свърталищата си, а просяците, безделниците, сакатите и хромите заемаха местата си по ъглите. Гуреливите им очи не изпускаха благочестивите и почтени жени, които отиваха да се помолят на Бога, преди да се отдадат на ежедневните си задължения. Занаятчиите отваряха капаците на дюкянчетата си.
	Момчета перукери с пудра и гребен в ръка тичаха при клиентите си, за да натъкмят перуките на господин съветника или на господин прокурора.

	* * *

	Анжелик навлезе сред мрачните сводове на катедралата. Църковните служители тътреха износените си обувки и се суетяха около чашите за причастие, около олтарите и съдовете за светена вода; почистваха свещниците.
	Анжелик влезе в първата изповедалня. С туптящи слепоочия тя се покая за извършеното прелюбодеяние.
	След като получи опрощение, остана до края на службата. Преди да си тръгне, поръча да се отслужи три пъти заупокой на душата на Маргьорит.
	Когато се озова в преддверието, Анжелик се почувства по-добре. Времето на скрупулите бе отминало. Сега щеше да събере цялата си смелост, да се бори и да измъкне Жофре от затвора.
	От един дребен търговец тя купи вафли, току-що извадени от фурната, и се огледа. Оживлението в преддверието бе достигнало връхната си точка. Каляски докарваха на богослужението богати дами.
	Пред вратите на болницата Отел Дийо монахини изнасяха мъртъвците от последната нощ, старателно завити в плащаници. Една погребална кола ги събираше и отнасяше в гробището Сен–з–Иносан.
	Макар че площадът бе ограден със стена, той не бе по-малко оживен и живописен от времето, когато бе най-посещаваното място в Париж.
	Пекарите идваха редовно да продават на по-ниски цени хляба от предишната седмица. Зяпачите се събираха около Великия постник — огромната статуя, с която парижани от векове бяха свикнали. Никой не знаеше какво изобразява този паметник: мъж, който държеше в едната си ръка книга, а в другата тояга, около която се виеха змии.
	Това беше най-известната личност на Париж. Приписваха му способността да говори от името на народа по време на бунтове. Разпространяваха се безброй пасквили, подписани от Великия постник на Нотр–Дам:
C>
	Чуйте гласа на наставника,
	наричан от народа Постника,
	който според Историята живя
	хиляди години без хляб и вода.
C$
	На този площад бяха идвали в продължение на векове всички престъпници, по риза и с въженца в ръка, за публично опрощение на греховете при Нотр–Дам, малко преди да бъдат изгорени или обесени.
	Анжелик потрепери, като си представи шествието на тези зловещи призраци.
	Колко бяха идвали да коленичат там, сред жестоките викове на тълпата, пред невиждащия поглед на каменните светци?
	Тя разтърси глава, за да прогони злокобните мисли, и бе готова да поеме към къщата на прокурора, когато един проповедник в градски дрехи я заговори:
	— Моите почитания, госпожо дьо Пейрак. Точно се канех да дойда при госпожа Фало да поговорим.
	— Аз съм на ваше разположение, господин абат, но не си спомням името ви.
	— Наистина ли?
	Абатът повдигна широкополата си шапка и заедно с нея късата перука от сивкав косъм. Анжелик с изумление разпозна адвоката Дегре.
	— Вие? Защо сте така предрешен?
	Младият мъж отново си сложи шапката и перуката. После подхвърли шепнешком:
	— Защото вчера имаха нужда от свещеник в Бастилията.
	Той изрови от диплите на дрехата си малка рогова кутийка с накълцан тютюн, смръкна, кихна, избърса носа си и попита Анжелик:
	— Как мислите? Приличам ли на свещеник?
	— Разбира се. Дори аз се заблудих. Но… кажете ми, успяхте ли да се вмъкнете в Бастилията?
	— Тихо! Да вървим при господин прокурора. Там ще поговорим на спокойствие.
	По пътя Анжелик едва овладяваше нетърпението си. Знаеше ли нещо адвокатът? Беше ли видял Жофре?
	Той вървеше тържествено до нея, със скромната походка на викарий, изпълнен с благочестие.
	— Често ли във вашата професия се случва да се предрешвате така? — попита Анжелик.
	— В професията не. Дори честта ми на адвокат би се противопоставила на подобен маскарад. Но трябва да се живее. Когато се уморя да се усуквам около свой клиент по стълбите на съдебната палата, за да хвана някоя пледоария, за която ще получа три франка, предлагам услугите си на полицията. Ако това се разбере, ще пострадам, но винаги мога да твърдя, че се осведомявам за клиентите си.
	— Не е ли малко рисковано да се облечете като духовник? — попита Анжелик. — Може да бъдете въвлечен в някое светотатство?
	— Аз не причестявам, а изповядвам. Тези дрехи вдъхват доверие. Имам вид на млад, наивен, току-що завършил викарий. Разказват ми какво ли не. О, да! Признавам, че това не е блестяща кариера. Не е като тази на вашия зет Фало, с когото бяхме състуденти в Сорбоната. Той ще стигне далеч. Докато аз се правя на пъргав млад абат край някоя благодетелна девойка, този сериозен магистрат ще прекара цялата сутрин на колене в Палатата, да слуша пледоарията на метр Талон в някой процес за наследство.
	— Защо на колене?
	— Такава е юридическата традиция на Анри IV. Прокурорът представя доказателства. Адвокатът пледира въз основа на тях. Той е по-високопоставен от прокурора. Последният трябва да е на колене, докато другият говори. Но адвокатът е с празен стомах, а прокурорът — с издут търбух. Света Дево! Той е спечелил хляба си от дванадесетте степени на процедурата.
	— Това ми се струва доста сложно.
	— Опитайте се да запомните тези подробности. Те могат да имат значение, ако някога успеем да възбудим процес за вашия съпруг.
	— Мислите ли, че ще стигнем дотам?
	— Трябва да стигнем дотам — повтори сериозно адвокатът. — Това е единственият шанс за спасение.
	В кабинета на метр Фало той свали перуката си и прокара ръка през острите си коси. Лицето му, по природа весело и оживено, имаше угрижен вид. Анжелик седна на малката масичка и започна машинално да върти в ръката си едно от гъшите пера на прокурора. Не се осмеляваше да разпитва Дегре. Накрая не издържа и попита:
	— Видяхте ли го?
	— Кого?
	— Съпруга ми.
	— О, не. И дума не може да става. Той е в най-строга изолация. Губернаторът на Бастилията отговаря лично с главата си, никакви контакти, никакви писма.
	— Добре ли се отнасят с него?
	— Засега, да. Има легло, два стола и яде същата храна като губернатора. Успях да науча, че често пеел, че пишел по стените на килията математически формули, като използвал и най-малкото парченце гипс, и започнал да опитомява два огромни паяка.
	— О, Жофре! — прошепна Анжелик с усмивка, но очите й бяха пълни със сълзи.
	Той все още живееше, не беше се превърнал в невиждащо и нечуващо привидение, стените на Бастилията не бяха толкова дебели, за да задушат неговата жизненост.
	Тя вдигна поглед към Дегре.
	— Благодаря, метр!
	Адвокатът избягна погледа й.
	— Не ми благодарете. Работата е изключително трудна. За тези няколко сведения, трябва да призная, изхарчих целия аванс, който ми дадохте.
	— Парите нямат значение. Кажете колко ще ви трябват, за да продължите разследванията си.
	Младият мъж продължаваше да гледа настрани, като че ли въпреки цялото си красноречие се чувстваше притеснен.
	— Откровено казано — рече той рязко, — питам се дали да не ви върна парите. Струва ми се, че малко прибързано се заех с това дело, което е прекалено сложно.
	— Отказвате да защитавате съпруга ми? — извика Анжелик.
	Предишния ден тя бе изпитала съмнение към човека на закона, който въпреки блестящите си дипломи, видимо беше един вечно гладен голтак.
	Но сега, когато той искаше да я изостави, Анжелик изпадна в паника.
	Дегре поклати глава и каза:
	— За да го защитавам, трябва да го обвинят.
	— И в какво го обвиняват?
	— Официално в нищо. Той не съществува.
	— Но тогава нищо не могат да му направят.
	— Могат да го забравят завинаги, госпожо. В подземията на Бастилията има хора, затворени от тридесет-четиридесет години. Те вече не си спомнят как се казват, нито какво са извършили. Затова ви казах: единственият шанс за спасение е да се възбуди процес. Но дори тогава процесът вероятно ще бъде закрит, без право на адвокат. Така ще се окаже, че безполезно сте похарчили парите си.
	Тя се изправи и го изгледа втренчено.
	— Страх ли ви е?
	— Не, но си задавам много въпроси. Например за себе си — не е ли за предпочитане да си остана адвокат без работа, отколкото да се намесвам в скандал? За вас — не е ли по-добре да се скриете в някоя глуха провинция с детето и с парите, които имате, вместо да рискувате живота си? За съпруга ви не е ли за предпочитане да постои някоя и друга година в затвора, вместо да бъде въвлечен в съдебен процес… за магьосничество и светотатство?
	Анжелик въздъхна с облекчение.
	— Магьосничество и светотатство!… В това ли го обвиняват?
	— Това е бил поводът за арестуването му.
	— Но това е несериозно. То е последица от приумиците на архиепископа на Тулуза.
	Тя разказа подробно на младия магистрат основните моменти от конфликта между архиепископа и граф дьо Пейрак; как графът изобретил начин за добиване на злато от скалите, архиепископът му завидял за богатството и решил да изкопчи от него тайната, която, в края на краищата, била една промишлена формула.
	— Не става дума за никакво магьосничество, а за научна дейност — завърши Анжелик.
	Адвокатът направи гримаса.
	— Госпожо, професионално съм некомпетентен в тази материя. Ако подобни действия са в основата на обвинението, трябва да се наберат свидетели, да се направи демонстрация пред съда и да се докаже, че не става дума за магия.
	— Съпругът ми не е набожен, но посещава неделната служба, пости и се причестява на големите празници. Щедър е към църквата. Впрочем, приматът на Тулуза се плашеше от неговото влияние и те бяха във война от години.
	— За нещастие, да си архиепископ на Тулуза значи доста нещо. В известен смисъл този висш духовник има повече власт от архиепископа на Париж, и дори повече от кардинала. Помислете, той е единственият, който все още защитава делото на духовния инквизиторски съд във Франция. За нас, съвременните хора, подобна история изглежда съшита с бели конци. Светата Инквизиция е на път да изчезне. Тя е запазила своята жизненост само в някои области на Южна Франция, където протестантската ерес е по-разпространена именно в Тулуза и Лион. В края на краищата, не толкова суровият архиепископ и прилагането на законите на Светата Инквизиция ме плашат в този особен случай. Вземете, прочетете това.
	Той извади от протрита плюшена чанта малък лист хартия, в чийто ъгъл бе отбелязана думата „копие“.
	Анжелик прочете.
C>
#	Присъда
	От Филибор Вено, главен прокурор на духовния съд на епископството на Тулуза, ищец по обвинението в магия и магьосничество срещу господин Жофре дьо Пейрак, граф дьо Моран, ответник.
	Като прецени, че гореспоменатият Жофре дьо Пейрак е достатъчно изобличен, че се отказва от Бога и се е отдал на дявола, и че е призовавал многократно демоните и се е съвещавал с тях, като е извършил многобройни и различни видове магьосничество…
	За тези и подобни случаи делото е прехвърлено на светския съдия, за да може графът да бъде съден за своите престъпления.
	Връчено на 26 юни 1660 г. от Ф. Вено. Гореспоменатият дьо Пейрак не е обжалвал и по този начин е потвърдил, че волята Божия е изпълнена!
C$
	Дегре обясни:
	— На по-ясен език това означава, че църковният съд, след като е осъдил вашия съпруг без дознание, тоест без съгласието на обвиняемия, и предварително е решил, че е виновен, е прехвърлил случая на светското правосъдие на краля.
	— И вие мислите, че кралят ще повярва на подобни глупости? Те са резултат единствено от завистта на архиепископа, който би искал да властва върху цялата провинция и който се влияе от фантасмагориите на някакъв си закостенял монах като Конан Беше, който сигурно на всичко отгоре е луд.
	— Съдя само по фактите — отсече адвокатът. — Впрочем, това доказва, че архиепископът държи непременно да остане в сянка в цялата история. Забележете, дори името му не е споменато в този документ, а няма никакво съмнение, че той е възбудил първия процес при затворени врати. За сметка на това, кралското писмо за задържане носеше подписа на краля й този на Сегие, председателя на съда. Сегие е честен, но слабохарактерен. Той се придържа строго към съдебните формалности. Първостепенно значение за него имат заповедите на краля.
	— Впрочем, ако процесът бъде възбуден, нали все пак преценката на съдебните заседатели ще бъде решаваща?
	— Да — потвърди колебливо Дегре. — Но кой ще назначи съдебните заседатели?
	— И какво рискува, според вас, моят съпруг в такъв процес?
	— Разпити и изтезания, а после кладата, госпожо.
	Анжелик почувства, че й прилошава, имаше желание да повърне.
	— Но все пак — каза тя, — не могат да осъдят човек от неговия ранг въз основа на глупави небивалици!
	— Те са само повод. Искате ли да чуете моето мнение, госпожо? Архиепископът на Тулуза никога не е имал намерение да прехвърля делото на вашия съпруг в светския съд. Без съмнение, той се е надявал, че една присъда на духовната институция ще бъде достатъчна да пречупи гордостта на графа и да го направи покорен. Но монсеньорът, създал тази интрига, е бил надминат в собствените си предвиждания, и знаете ли защо?
	— Не.
	— Защото има нещо друго — отговори Франсоа Дегре, като вдигна пръст. — Сигурно вашият съпруг е имал високопоставени неприятели и завистници, които са се заклели да го погубят. Интригата на архиепископа на Тулуза им е послужила за превъзходен трамплин. Някога отравяха неприятелите си тайно. Сега обожават да вършат това чрез съдебните формалности: обвинение, съд, присъда. Така съвестта им е чиста. Ако процесът на вашия съпруг се състои, той ще се базира на обвинението в магьосничество, но истинският мотив за осъждането му няма да узнаем никога.
	Анжелик мигом си представи кутийката с отрова. Трябваше ли да каже на Дегре? Тя се поколеба. Ако говореше за това, би могла да даде повод за неоснователни подозрения, които да объркат още повече заплетените следи.
	Тя попита несигурно:
	— От какво естество би могло да бъде това нещо, което подозирате?
	— Нямам никаква представа. Това, което мога със сигурност да кажа, е, че след като си напъхах носа в тази история, доста често ми се случва да отстъпвам от страх пред високопоставените личности, замесени в нея. Накратко, ще повторя твърдението си от онзи ден: следите започват от краля. Щом е подписал писмото, значи го одобрява.
	— Като си помисля — промълви Анжелик, — че точно той го помоли да пее за него и го засипа с хвалебствени слова. А вече е знаел, че ще го арестуват.
	— Без съмнение, нашият крал е завършил висша школа по лукавство. Винаги той и само той би могъл да отмени такава заповед за арестуване. Телие и най-вече Сегие не стават за това. Нямат достатъчно власт. Понеже кралят отсъства, трябва да се опита чрез кралицата — майка, която има голямо влияние върху сина си, или чрез неговия йезуитски проповедник, или дори чрез кардинала.
	— Срещнах се с Голямата Дама — рече Анжелик. — Тя обеща да разпита в обкръжението си и да ме осведоми. Но каза, че не можем да се надяваме много преди тържествата за завръщането… на краля… в Париж.
	Анжелик едва можа да завърши изречението. От няколко минути, откакто адвокатът й каза за кладата, тя се чувстваше все по-зле. Капчици пот избиха по слепоочията й, струваше й се, че ще припадне. Едва чуваше думите на Дегре.
	— На същото мнение съм. Преди тържествата нищо не можем да направим. Най-добре ще е за вас да изчакате търпеливо тук. Аз ще се опитам да доразбера някои неща.
	Като в мъгла Анжелик стана и протегна ръце напред. Хладната й нежна буза докосна грубата духовническа дреха.
	— Значи не се отказвате да го защитавате?
	Младият човек замълча, после мрачно отговори:
	— В края на краищата, никога не съм се страхувал за кожата си. Рискувал съм я десетки пъти в глупави сбивания по кръчмите. Мога да я рискувам още един път за справедливото дело. Само би трябвало да ми дадете пари, защото съм беден като църковна мишка, а вехтошарят, който ми заема костюмите, е закоравял мошеник.
	Силните му думи ободриха Анжелик. Този младеж беше много по-сериозен, отколкото тя си мислеше в началото. Зад непринуденото му държание се криеше задълбочено познаване на тънкостите на занаята и той явно се заемаше много съвестно с делата, които му възлагаха.
	Анжелик се съмняваше, че другите млади адвокати са такива. Обикновено тези, които имаха щедри бащи, само се перчеха и не вършеха нищо.
	Тя се посъвзе и му брои сто франка. След бързо сбогуване Франсоа Дегре се отдалечи, като все пак хвърли един загадъчен поглед на бледото лице, чиито зелени очи блестяха подобни на скъпоценни камъни в полумрака на кабинета.
	Анжелик се добра до стаята си, като се държеше здраво за парапета. Тази слабост се дължеше явно на преживяното предишната нощ. Ще се отпусне и ще се опита да поспи, дори ако трябва да понесе язвителните забележки на Ортанс. Но едва влязла в стаята, пак й прилоша и тя едва успя да стигне до легена.
	„Какво ми е?“ се запита уплашена.
	Ами ако Марго казваше истината? Ако наистина искаха да я убият? Инцидентът с каляската, нападението в Лувъра? Сега не се ли опитват да я отровят?
	Изведнъж лицето й се проясни и усмивка грейна на устните й.
	„Колко съм глупава! Та аз просто съм бременна.“
	Тя си спомни, че при тръгването от Тулуза вече се питаше дали не очаква второ дете. Сега това без съмнение се потвърждаваше.
	„Жофре ще бъде безкрайно щастлив, когато излезе от затвора“ каза си тя.


>>	7

	През следващите дни Анжелик се опита да се успокои. Трябваше да се изчака триумфалното влизане на краля в Париж. Говореше се за края на юни, но приготовленията за празненството налагаха ден след ден отлагане на датата. Тълпата провинциалисти, дошли в Париж за това велико събитие, започна да нервничи. Анжелик се зае да продаде каляската си, конете и няколко бижута. Тя споделяше скромното съществуване на буржоазния квартал. Помагаше в кухнята, играеше с Флоримон, който бе много жизнен и обикаляше къщата, препъвайки се в дългата си дреха. Малките му братовчеди го обожаваха. Разглезен от тях, от Барб и от бавачката, той изглеждаше щастлив и зачерви бузите. Анжелик му избродира червена шапчица, изпод която очарователното му личице предизвикваше възхищението на цялото семейство. Дори Ортанс се развесели и отбеляза, че едно дете на тази възраст е наистина много сладко. Тя, уви, никога не бе имала средства да плаща на бавачка вкъщи, така че познаваше децата си едва от четиригодишни. В края на краищата, не всеки можеше да се омъжи за куц благородник, обезобразен, забогатял от тъмни сделки със сатаната, и по-добре беше да си жена на прокурор, отколкото да изгубиш душата си.
	Анжелик се правеше, че не чува. За да докаже доброжелателността си, тя ходеше всяка сутрин на църква, в не особено веселата компания на зет си и сестра си. Тя започна да опознава Сите, завладяно от съдийското съсловие.
	Около Съдебната палата, Нотр Дам, енорийските църкви „Сент–Анян“ и „Сен–Ландри“, по кейовете сновяха пристави, прокурори, съдии, съветници. Облечени в черно, с нагръдниците, мантията, понякога и с тогата, те ходеха напред–назад с чанти, претъпкани с документи, които наричаха „полезни, необходими книжа“. Задръстваха стълбищата на палатата и съседните улички. Кабаре „Дьо–ла–Тет–Ноар“ беше любимото им място. Там, пред димящите чинии с рагу и тумбестите бутилки с вино, лъщяха пияните червендалести лица на магистратите.
	На другия край на острова, Пон–Ньоф отделяше един крещящо различен Париж, по повод на който тези господа на правосъдието гръмко се възмущаваха, че процъфтява зад гърба им.
	Когато изпращаха за покупки някой лакей в тази част на града и го питаха кога ще се върне, той отговаряше: „Зависи от песничките, които се тананикат днес на Пон–Ньоф“.
	Сред прелестната бъркотия на дюкянчетата, наред с песничките се раждаха и множество стихове, пасквили и памфлети. На Пон–Ньоф се знаеше всичко. И знатните се плашеха от мръсните листове хартия, които вятърът на Сена разнасяше по уличките.
	Една вечер, след като се бяха нахранили при метр Фало и докато се наслаждаваха кой на дюлевото, кой на ягодовото вино, Анжелик машинално извади от джоба си лист хартия. Тя го погледна удивена, после се сети, че го беше купила за десет су от някакъв злочестник на Пон–Ньоф сутринта на отиването си до Тюйлери.
	Тя прочете полугласно:
P>
	И после да влезем в двореца
	за да видим, че Рабле
	далеч не се е подиграл
	и направо се е пошегувал.
	Ще видим там префинени лъжци,
	най-величавите безсрамници.
	Нека видим голямата тълпа…
P$
	Възмутени викове я прекъснаха. Старият чичо на метр Фало се задави с виното си. С неподозирана за Анжелик пъргавина достопочтеният й зет изтръгна листчето от ръцете й, смачка го на топка и го хвърли през прозореца.
	— Какъв позор! — извика той. — Как смеете да внасяте подобни боклуци в нашия дом! Обзалагам се, че сте го купили от тези мизерни поетчета на Пон–Ньоф.
	— Вярно е. Напъхаха го в ръката ми и поискаха десет су. Не посмях да откажа.
	— Безочието на тези хора надминава всички очаквания. Перото им не щади дори неприкосновеното съсловие на правосъдието. И забележете, затварят ги в Бастилията, след като и най-мрачният затвор на Шатле би бил твърде малко за тях.
	Съпругът на Ортанс не бе на себе си от възмущение. А Анжелик никога не бе предполагала, че е способен така да се развълнува.
	— Памфлети, пасквили, песнички — това ни съсипва. Никого не щадят — нито краля, нито двора. При това хулите ни най-малко не ги смущават.
	— По мое време — обади се старият чичо — пасмината на драскачите едва–едва съществуваше, а сега е същинска напаст, позор за нашата столица.
	Той говореше рядко, отваряше уста само за да поиска чашка дюлево вино или табакерата си. Това необикновено дълго изречение издаваше доколко четенето на памфлета го бе развълнувало.
	— Никоя почтена жена не прекосява Пон–Ньоф пеша — отсече Ортанс.
	Метр Фало се беше надвесил през прозореца.
	— Водата отнесе това позорно оскърбление. Но бях любопитен да видя дали е подписано от Калния поет.
	— Без съмнение. Подобна язвителност не може да заблуди никого.
	— Калният поет… — промърмори мрачно метр Фало. — Човекът, който критикува цялото общество, роденият бунтар, професионалният паразит! Веднъж го забелязах на един панаирджийски театър, бълваше сред тълпата какви ли не жлъчни брътвежи. Нарича се Клод Льо Пти. Като си помисля, че тази върлина от кожа и кости, с лице бяло като ряпа, кара принцове и дори краля да скърцат със зъби, считам за особено обезкуражаващо да се живее в подобни времена. Кога най-после полицията ще разчисти тези шарлатани?
	Всички въздишаха още няколко минути, после случаят бе приключен.

	* * *

	Влизането на краля в Париж вълнуваше умовете и сърцата на всички. То стана повод за известно сближаване между двете сестри. Един ден Ортанс влезе при Анжелик с най-пленителната усмивка, на която бе способна.
	— Представи си какво се случи! — възкликна тя. — Помниш ли моята стара приятелка от пансиона, Атенаис дьо Тоне–Шарант, с която бяхме много близки в Поатие?
	— Не, съвсем не.
	— Няма значение. Ето че сега е в Париж, и нали си е била винаги нахална, вече е успяла да се добере до няколко високопоставени персони. Накратко, за деня на посрещането тя се е уредила в хотел „Дьо Бове“, който се намира точно на улица Сент–Антоан, откъдето ще започне шествието на празничния кортеж. Разбира се, ние ще бъдем на таванските прозорци, но това няма да ни попречи на гледката, дори напротив.
	— Защо казваш „ние“?
	— Защото тя ни покани да се възползваме от тази чудесна възможност. Ще бъде със сестра си и брат си, и с още една приятелка, също от Поатие. Ще бъдем цяла група от Поатие. Много приятно, нали?
	— Ако разчиташ на моята каляска, съжалявам, но трябва да те разочаровам, продадох я.
	— Знам, знам. О, каретата е без значение. Атенаис ще докара своята. Малко е разнебитена, тъй като семейството е разорено и най-вече защото Атенаис е голяма прахосница. Майка й я е пратила в Париж с една прислужница, един лакей и тази стара бричка със заповед в най-кратък срок да си намери съпруг. О, тя ще успее, доста се старае! Но сега… за влизането на краля… намекна ми, че е зле с тоалетите. Разбираш нали, тази госпожа дьо Бове, която ни предоставя едно от таванските си прозорчета, не е коя да е. Разправят дори, че кралицата майка, кардиналът и други важни особи ще вечерят при нея след процесията. Следователно ще бъдем, така да се каже, в предните ложи. Не трябва в никакъв случай да ни вземат за прислужнички или беднячки и да ни прогонят.
	Анжелик отвори мълчаливо един от големите си сандъци.
	— Погледни дали тук има нещо, което би й подхождало, избери и за себе си. Ти си по-висока от мен, но лесно ще удължиш някоя пола с дантели или волан.
	Ортанс приближи със светнали очи. Не можеше да прикрие възхищението си, докато Анжелик разстилаше по леглото великолепните си тоалети. При вида на златистата рокля тя тихичко извика от изумление.
	— Мисля, че не би подхождала особено на нашето таванско прозорче — предупреди Анжелик.
	— Е, ти нали си присъствала на сватбата на краля, сега можеш да се държиш пренебрежително.
	— Напротив, уверявам те, че съм много щастлива. Никой не очаква с по-голямо нетърпение от мен завръщането на краля в Париж. Но тази рокля искам да запазя, за да я продам, ако Андихос не ми донесе пари, за което вече се опасявам. Всички останали са на твое разположение. Освен това престоят ми при теб те вкарва в повече разходи.
	Накрая, след дълги колебания, Ортанс избра една рокля от светлосин сатен за своята приятелка. За себе си взе ябълковозелен тоалет от две части, който подчертаваше не особено изразените й черти на брюнетка.
	Сутринта на двадесет и шести август Анжелик оглеждаше кльощавия силует на сестра си, омекотен от кринолините на полата, матовия й тен, откроил се на искрящо зеления цвят, редките й, но пухкави и фини, естествено кестеняви коси, и заключи, поклащайки глава:
	— Знаеш ли, Ортанс, наистина мисля, че щеше да си почти красива, ако не беше злобният ти характер.
	За голяма нейна изненада Ортанс не се разсърди. Тя само въздъхна, като продължаваше да се оглежда в голямото стоманено огледало.
	— И аз така мисля — рече тя. — Какво да се прави, никога не съм имала вкус към посредствеността, а съм познала само нея. Обичам да общувам, да се срещам с изискани хора, блестящо облечени, обожавам театъра. Но е много трудно да избягаш от домакинските задължения. Тази зима успях да отида на приемите, които даваше един писател сатирик, поетът Скарон. Ужасен човечец, сакат, злобен, но какъв блестящ ум, скъпа! За нещастие Скарон скоро почина. Наложи се да се върна към посредствеността.
	— В този момент никой не би те съжалявал. Уверявам те, изглеждаш чудесно.
	— Сигурно е, че същата рокля, облечена от „истинска“ жена на прокурор, няма да произведе същото впечатление. Потеклото не се купува. То е в кръвта.
	Наведени над кутиите със скъпоценности, те избираха подходящите бижута, пренасяха се в атмосферата на отбраното общество, вдишваха от високомерието на неговата класа. Забравиха мрачната стая, безвкусните мебели, блудкавите тапети от Бергам, изработвани в Нормандия по поръчка на дребната буржоазия.
	От ранни зори на големия ден господин прокурорът замина за Венсен, където се събираха държавните служители, натоварени да поздравят и приветстват краля.
	Топовете гърмяха в съзвучие с църковните камбани. Градската полиция в празнични униформи, накичена с пики, алебарди, мускети, завардваше улиците, които зяпачите изпълваха със страхотна врява, раздаваше брошури, в които се съобщаваше програмата на тържеството, пътя на кралския кортеж, описанието на триумфалните арки.
	Към осем часа доста олющената карета на Атенаис дьо Тоне–Шарант спря пред къщата. Госпожицата беше красиво свежо момиче със златисти коси, розови страни и седефено чело, чиято прелест изпъкваше още повече от тъмните лунички. Синята рокля отиваше великолепно на сапфирените й очи, малко кръгли, но живи и одухотворени.
	И през ум не й мина да благодари на Анжелик, при положение че освен роклята младата жена й бе преотстъпила прекрасна диамантена огърлица.
	Всичко бе заслуга на госпожица дьо Тоне–Шарант дьо Мортьомар и за останалите бе чест да й служат. Въпреки затрудненията на семейството си, тя считаше, че благородническото й потекло струва цяло състояние. Сестра й и брат й изглежда мислеха по същия начин. И тримата преливаха от жизненост, хапливо вдъхновение, ентусиазъм и амбиция, които правят хората приятни, но и опасни за общуване.
	Беше весело пътуване. Каретата скрибуцаше и се друсаше по претъпканите улици, покрай украсените с цветя и разноцветни платове фасади на къщите. Към тълпата, която ставаше все по-гъста, се присъединяваха конниците, върволици от карети си пробиваха път към арката Сент–Антоан, където трябваше да се съсредоточат основните части от кортежа.
	— Ще трябва да заобиколим, за да вземем бедната Франсоаз — рече Атенаис. — А това никак няма да е лесно.
	— О, Господ да ни пази от госпожата на недъгавия Скарон! — възкликна брат й.
	Седнал до Анжелик, той безцеремонно се притискаше към нея. Тя го помоли да се отмести, защото я притеснява.
	— Обещах на Франсоаз да я заведа — подхвана отново Атенаис. — Тя е добро момиче, а и няма много развлечения след като се отърва от господин недъгавия си съпруг. Питам се дали вече не съжалява за това.
	— Света Дево, колкото и отвратителен да беше, той печелеше пари. Кралицата майка му беше отпуснала специална издръжка.
	— Беше ли вече парализиран, когато се ожени за нея? — попита Ортанс. — Тази двойка винаги ми е била интересна.
	— Разбира се. Беше недъгав. Прибра момичето, за да има кой да го гледа. Тя беше петнадесетгодишно сираче и се съгласи.
	— Вярвате ли, че се е решила и на друго? — попита малката сестра.
	— Знае ли човек?… Скарон постоянно натякваше на всекиго, който бе готов да го слуша, че болестта изцяло го е парализирала, с изключение на езика и едно друго нещо, сещате се кое. Няма съмнение, че тя е понаучила от него някои изкусни номера. Той си беше голям развратник. Бога ми, толкова народ идваше у тях, а отгоре на всичкото имаше и един строен красив благородник, който трябваше да я забавлява. Ставало е дума за Виларсо, нали?
	— Трябва да призная — рече Ортанс, — че госпожа Скарон е красива, но винаги се е държала много сдържано. Седеше до инвалидния стол на съпруга си, помагаше му да сяда, поднасяше му билков чай. Освен това е начетена и се изразява твърде добре.
	Вдовицата чакаше на тротоара пред една скромна къща.
	— Господи, каква рокля! — изсъска Атенаис, като сложи ръка пред устата си. — Полата й е протрита!
	— Защо не ми казахте? — попита Анжелик. — Можех да й дам нещо.
	— Бога ми, не се сетих. Качвайте се, Франсоаз.
	Младата жена седна в един ъгъл, след като грациозно поздрави всички. Имаше красиви кафяви очи, които често потъваха зад дългите й, леко оцветени в тъмнолилаво клепачи. Родена в Ниор, живяла в Америка, тя се бе завърнала сираче във Франция.
	Най-после се добраха до улица Сент–Антоан, която им се стори чиста, права и не особено задръстена. Оставиха каретата в съседната уличка. Хотел „Дьо Бове“ приличаше на кошер. Тъмночервен кадифен балдахин, обточен със златни и сребърни ширити и ресни, украсяваше централния балкон. Персийски килими обкичваха фасадата.
	На прага едноока дама, натруфена като ковчег за свети мощи, с юмруци на кръста, подвикваше и даваше наставления.
	— Какво прави там тази ужасна жена? — попита Анжелик, когато групата им приближи хотела.
	Ортанс й направи знак да мълчи, но Атенаис се обади зад ветрилото си.
	— Това е собственицата, скъпа моя, Катрин дьо Бове, наричана Като Еднооката. Тя е бивша камериерка на Анна Австрийска, която й възложила да поотрака нашия млад крал, когато бил почти на петнадесет години. Ето тайната на нейното богатство.
	Анжелик не можа да сдържи смеха си.
	— Остава да повярваме, че богатият й опит е заменил очарованието…
	— Една поговорка гласи, че няма грозни жени за юношите и монасите — подхвърли младият Мортьомар.
	Въпреки иронията, те се поклониха достатъчно дълбоко пред бившата камериерка.
	Тя им хвърли язвителен поглед с единственото си око.
	— Я гледай, тези от Поатие! Агънца мои, не ме бавете повече. Бягайте горе преди моите прислужнички да са заели хубавите места. А тази коя е? — попита тя, като сочеше с кривия си показалец към Анжелик.
	Госпожица дьо Тоне–Шарант я представи:
	— Една приятелка, графиня дьо Пейрак дьо Моран.
	— Виж ти, виж ти! Хе, хе! — многозначително се изсмя старата дама.
	— Сигурна съм, че знае нещо за теб — прошепна Ортанс по стълбите. — Наивно е да вярваме, че в крайна сметка скандалът няма да избухне. Не трябваше да те вземам със себе си. Най-добре да се прибереш вкъщи.
	— Но тогава ми върни роклята — каза Анжелик и протегна ръка към корсажа на сестра си.
	— Спокойно, глупачке! — сопна се Ортанс, като побърза да се отскубне.
	Атенаис дьо Тоне–Шарант авторитетно беше превзела прозореца на една слугинска стая и се настаняваше заедно с приятелите си.
	— Прекрасно се вижда! — извика тя. — Ето, там е арката Сент–Антоан, през която ще влезе кралят.
	Анжелик също се надвеси. Изведнъж пребледня.
	Това, което видя под синьото, премрежено от маранята небе, не бе нито огромният булевард, по който се подреждаше тълпата, нито портата Сент–Антоан с белокаменната й триумфална арка, а извисената като отвесни мрачни скали огромна маса на една крепост.
	Полугласно тя попита сестра си:
	— Кой е този голям укрепен замък близо до портата Сент–Антоан?
	— Бастилията — прошепна Ортанс зад ветрилото си.
	Анжелик не можеше да откъсне очи. Осем кули, изпъстрени с малки стражеви наблюдателници; слепи фасади, крепостни стени, входове с решетки, подвижни мостове, ровове — самотен остров на страданието, изгубен сред океана на безразличния град, затворен свят, безчувствен към живота, до който дори няма да достигнат ликуващите викове на днешния ден. Бастилията!…
	Сред ослепителен блясък кралят ще премине пред свирепата пазителка на своята власт.
	Никакъв звук няма да проникне сред мрака на килиите, където отчаяни люде губеха надежда години наред, цял живот, цяла вечност.
	Очакването продължаваше. Най-после виковете на нетърпеливата тълпа известиха началото на шествието.
	Първите групи се появиха изпод сянката на арката Сент–Антоан. Те бяха представителите на четирите монашески ордена: корделиери, доминиканци, августинци и кармелити, начело с кръстовете си и приносителите на вощеници. Черните, бледокафявите и белите шаячни раса бяха истинско предизвикателство към великолепието на слънцето, което за да си отмъсти, безжалостно напичаше.
	Следваше бялото духовенство, с кръстовете и хоругвите си, и свещеници в стихари с квадратни шапчици.
	После столичните корпуси дефилираха с вдигнати тромпети, като редуваха благоговейните песнопения с радостно тръбене.
	Тристата градски стрелци бяха последвани от губернатора господин дьо Бюрновил и неговата гвардия.
	След това се появи превото на парижките търговци, който сред великолепен ескорт от лакеи, облечени в зелено кадифе, яздеше начело на общинските, градските и кварталните съветници, пред собствениците и управителите на сдруженията на търговците на платове, бакалски стоки, галантерия, кожи и вина.
	Народът бурно аплодираше своите търговци.
	Възгласите поохладняха, когато се зададе конната стража, последвана от хората на Шатле, приставите и двамата прокурори по граждански и наказателни дела.
	Като разпозна обичайните си палачи, простолюдието замълча.
	Враждебно отношение посрещна и служителите на Върховния съд, висшите данъчни чиновници и счетоводителите, символизиращи омразния данък.
	Председателят на Върховния съд и хората му преминаха величествено в широки яркочервени тоги с хермелинови маншети и черни съдийски шапки от кадифе със златисти галони.
	Неусетно стана два часа следобед. Малки облачета напразно се опитваха да изплуват в лазурното небе, мигом стопявани от палещото слънце. Тълпата се потеше и вдигаше пара. Вече изпадаше в транс, приковала поглед към предградията.
	Викове известиха, че току-що някой видял кралицата майка да се появява под балдахина на хотел „Дьо Бове“. Това беше знак, че кралят и кралицата наближават.
	Анжелик беше прегърнала през раменете госпожа Скарон и Атенаис дьо Тоне–Шарант. Трите, надвесени през прозореца на последния етаж на хотела, не пропускаха и най-незначителната подробност от представлението. Ортанс, младият Мортьомар и малката му сестра бяха намерили място на друг прозорец.
	Отдалеч се различаваше групата на Негово Високопреосвещенство монсеньор Мазарини.
	Кардиналът–министър демонстрираше своето великолепие с помощта на покритите с помпони от кадифе и злато седемдесет и две мулета, които бяха начело на процесията, следвани от пажове и благородници, облечени в най-величествени одежди. Каляската му, истинско произведение на ювелирното изкуство, искреше под слънцето.
	Той спря пред хотел „Дьо Бове“ и поздравен с дълбок поклон от Като Еднооката, се присъедини на балкона към кралицата майка и зълва й, екскралицата на Англия, съпругата на обезглавения Чарлз I.
	Тълпата спонтанно аплодираше Мазарини. Не че го обичаха повече, но той беше подписал мира в Пиренеите и в дъното на сърцето си народът на Франция му беше признателен, че го е предпазил от собственото му безумие — да заточи краля си, този крал, когото сега очакваха с френетично възхищение и обожание.
	Следваха благородниците и техните свити.
	Сега Анжелик можа да разпознае доста личности. Тя посочи на приятелките си маркиз д’Юмиер и херцог дьо Лозюн, начело на стотината благородници. Лозюн, безцеремонен, както винаги дяволит, раздаваше целувки на дамите. Разнежена, тълпата реагираше с гръмки смехове.
	Как обичаше тя тези млади господари, така доблестни, така изискани! Тук забравяха тяхното прахосничество, високомерие, побоищата и наглия разврат по кръчмите. Спомняха си само техните подвизи и любовни авантюри. Извикваха имената им на висок глас: Сент–Енян, облечен в златисти дрехи, красив и строен; дьо Гиш, с лице като южно цвете, яхнал буен кон, под чиито подскоци излизаха искри от каменната настилка; Бриен с триетажна шапка с пера, които ограждаха лицето му като пърхащи крила на приказни бели и розови птици.
	Анжелик отстъпи назад и прехапа устни, когато премина маркиз дьо Вард с надменното си фино лице под русата перука, начело на сто гвардейци, стегнати във високите си плисирани яки.
	Остри звуци на тромпети нарушиха ритмичния ход на шествието.
	Кралят наближаваше, понесен от водовъртежа на врявата.
	Той беше там!… Красив като слънцето!
	Колко величествен беше кралят на Франция! Най-после истински крал! Нито презрян като Шарл IX или Анри III, нито прекалено обикновен като Анри IV, нито прекалено суров като Луи XIII.
	Върху червеникавокафяв кон, той напредваше бавно, ескортиран от своя главен шамбелан, първия си благородник, главния интендант на конюшните и капитана на личната си гвардия.
	Беше отказал балдахина, избродиран специално в негова чест. Искаше народът да го вижда.
	Луи XIV премина, без да подозира ролята, която тези три жени, събрани от най-удивителната случайност, щяха да играят в живота му: Атенаис дьо Тоне–Шарант дьо Мортьомар, Анжелик дьо Пейрак, Франсоаз Скарон, по баща д’Обиние.
	Анжелик усети как Франсоаз потръпна.
	— О, колко е красив! — промълви вдовицата.
	При вида на величествения мъж, който се отдалечаваше сред буря от възторжени викове, вероятно бедната вдовица Скарон си припомняше похотливото джудже, чиято слугиня и играчка е била в продължение на осем години.
	Атенаис, с уголемени от възбуда сини очи, прошепна:
	— Наистина е красив в тази сребриста дреха. Но мисля, че би изглеждал още по-добре без дрехи, дори без риза. Кралицата има голям късмет с такъв мъж в леглото.
	Анжелик мълчеше.
	„Той, мислеше тя, държи в ръцете си нашата съдба. Бог ни пази, той е твърде великодушен, той е твърде високо!“.
	Вик, дошъл от тълпата, отклони погледа й.
	— Принцът! Да живее принцът! — крещяха отвсякъде.
	Анжелик потрепери.
	Слаб, изтощен, но с гордо вдигнато лице с огнени очи и орлов нос, принц дьо Конде влизаше в Париж. Връщаше се от Фландрия, където го бе отвел продължителният му протест срещу кралската власт. Нямаше скрупули, не се разкайваше и въпреки това народът на Париж отсъждаше така: предателят е забравен, победителят от Рокроа и Ленс е приветстван!
	До него господин братът на краля в облаци от дантели, приличаше повече от всякога на предрешена жена.
	Накрая се появи и младата кралица в теглена от шест коня римска колесница от позлатено сребро, с изкусно инкрустирани със златни лилии и скъпоценни камъни попони.
	Като Еднооката сякаш дебнеше някого в долната част на стълбата. Когато скромната малка група от Поатие, сред която бе и Анжелик, се появи на площадката, тя подвикна с дрезгав глас:
	— Е? Нагледахте ли се до насита?
	Те потвърдиха с пламтящи от въодушевление бузи и благодариха.
	— Добре. Идете да хапнете сладкиши.
	Тя сгъна широкото си ветрило и леко потупа по рамото Анжелик.
	— Вие, красавице, елате за малко.
	Изненадана, младата жена последва госпожа дьо Бове през претъпканите с народ салони. Накрая се озоваха в малък пуст будоар.
	— Ох! — рече старата дама, като си вееше с ветрилото. — Не е лесно да се усамотиш.
	Тя изучаваше внимателно Анжелик. Полузатвореният клепач върху празната очна орбита придаваше на лицето й мошенически вид, подчертан от беззъбата усмивка и от червеникавата пудра по брадичката й.
	— Мисля, че ще стане — каза тя след продължително мълчание. — Какво ще кажете, красавице, за голям замък в околностите на Париж с управител, прислуга, лакеи, камериерки, шест каляски, конюшни и сто хиляди франка рента?
	— На мен ли предлагат всичко това? — попита Анжелик с усмивка.
	— На вас.
	— И кой?
	— Някой, който ви желае доброто.
	— Съмнявам се. Какво още?
	Старата дама се приближи със заговорнически вид.
	— Един богат благородник, който умира от любов по вашите красиви очи.
	— Вижте, госпожо — рече Анжелик, като се стараеше да запази сериозното си изражение, за да не засегне добрата дама. — Твърде съм признателна на този господин, който и да е той, но се страхувам, че някой се опитва да злоупотреби с наивността ми, като ми прави такива вълшебни предложения. Този благородник ме познава твърде зле, ако счита, че само изброяването на тези прелести може да ме накара да му принадлежа.
	— Толкова добро ли е положението ви в Париж, та се правите на важна? Подочух, че всичките ви имоти и средства са под запрещение и сте продали каляската и конете си.
	Живото й око на граблива сврака дебнеше лицето на младата жена.
	— Виждам, че сте добре осведомена, госпожо, но откровено казано, още нямам намерение да продавам тялото си.
	— Кой ви говори за това, малка глупачке! — процеди старицата.
	— Доколкото разбрах…
	— Ако щете си вземете любовник, ако предпочитате не си взимайте. Или живейте като монахиня, ако това ви харесва. От вас се иска само да приемете предложението.
	— Но… в замяна на какво? — изумена попита Анжелик.
	Старата дама се приближи още и хвана свойски двете й ръце.
	— Ето, съвсем просто е — започна тя с поучителния глас на добра баба. — Настанявате се като у дома си в този прекрасен замък. Посещавате кралския двор. Ще ходите в Сен–Жермен, във Фонтенбло. Това е забавно, нали? Да участваш в празненствата на двора, да бъдеш заобиколена с внимание, глезена, ласкана?… Естествено, ако държите непременно на фамилното си име, ще се наричате пак госпожа дьо Пейрак… Но може би ще предпочетете да го смените. Бихте могли например да станете госпожа дьо Сансе?… Звучи много добре… Ще ви оглеждат, когато минавате, и ще си шепнат: „Това е красивата госпожа дьо Сансе“. Хе–хе, забавно, нали?
	— Да, но бих искала да ви попитам — не се сдържа Анжелик. — Наистина ли смятате, че съм толкова глупава, за да повярвам, че някакъв си благородник ще ме отрупа с богатства, без да поиска нищо в замяна?
	— Ха–ха! И все пак нещата стоят почти така. Всичко, което се иска от вас, е да мислите вече само за тоалетите, украшенията и развлеченията си. Толкова ли е трудно това за едно красиво момиче? Разбирате ли ме? — наблегна на думите си госпожа Бове и дори леко стисна ръката на събеседницата си.
	Анжелик гледаше в лицето тази жена с вид на зла магьосница, чиято космата брадичка бе покрита с дебел слой бяла пудра.
	— Разбирате ли ме? — повтори й настойчиво дъртушата. — Да не мислите повече за нищо! Да забравите…
	„Искат от мен да забравя Жофре — рече си Анжелик, — дори да не се сещам вече, че съм негова жена. Да се откажа да го защитавам, да го зачеркна напълно от живота си, сякаш никога не е съществувал…“
	И отново в съзнанието й изплува споменът за сандъчето с отрова. Сега отпаднаха и последните й съмнения: причината за всичките й неволи се криеше там. Кой можеше да има интерес от нейното мълчание? Някои от най-високопоставените хора в кралството, като господин Фуке, принц Конде и останалите благородници, свидетелството за чиято измяна от дълги години лежеше грижливо сгънато в санталовото сандъче.
	Анжелик съвсем хладнокръвно тръсна глава:
	— Много съжалявам, госпожо, но аз очевидно съм твърде несхватлива, защото не разбрах нито дума от онова, което ми казахте.
	— Е, добре, тогава размислете, мила моя. Размислете и после ще ме уведомите за решението си. Само че не бива много да се бавите. Чакам отговора ви до няколко дни, разбрахме ли се? Хайде, хайде, красавице, нали в крайна сметка така ще е по-добре за вас, отколкото… — И като се наведе над Анжелик, прошепна в ухото й: — … отколкото да загубите живота си?


>>	8

	— Как мислите, господин Дегре, с каква цел един неизвестен благородник ми предлага замък и рента от сто хиляди ливри?
	— Бога ми! — възкликна адвокатът. — Мисля, че и самият аз бих имал същата цел, ако ви предложех рента от сто хиляди ливри.
	Анжелик го погледна с неразбиращи очи, но когато срещна дръзкия поглед на младия човек, леко се изчерви. Дотогава изобщо не й бе хрумвало да види адвоката си в тази съвсем различна светлина. С известно смущение тя едва сега отбеляза, че под износените му дрехи навярно се крие силно и добре сложено тяло. С дългия си нос и неравните си зъби, младият мъж несъмнено не беше красавец, но имаше много изразителни черти. Господин Фало казваше за него, че освен таланта и ерудицията си, Дегре не притежава нищо друго, което би му позволило да стане уважаван магистрат. Рядко се срещаше с колегите си и както през студентските си години, не преставаше да посещава долнопробните кръчми. Ето защо му възлагаха някои дела, чието разследване изискваше да се ходи на места, където достопочтените господа от улица Сен–Ландри биха се поколебали да стъпят, от страх да не погубят там душите си.
	— Не — каза Анжелик, — съвсем не е това, което си мислите. Ще ви поставя въпроса другояче: защо на два пъти се опитаха да ме убият, което е още по-сигурен начин да ме накарат да мълча?
	Лицето на адвоката отведнъж помръкна.
	— О, точно това очаквах да чуя — рече той и като изостави подчертано небрежната поза, с която дотогава седеше на края на масата в тесния кабинет на прокурора Фало, се настани точно срещу Анжелик, но вече с много сериозен вид.
	— Госпожо — подзе той, — аз може би не ви вдъхвам голямо доверие като юрист. В дадения случай обаче смятам, че вашият уважаем зет никак не е сбъркал, насочвайки ви към мен, тъй като случаят със съпруга ви изисква по-скоро частен полицай, в какъвто съм се превърнал по силата на обстоятелствата, отколкото вещ познавач на правото и съдопроизводството. Но, честно казано, аз не бих могъл да изясня това заплетено положение, ако не ми кажете всичко, което ви е известно по него, за да се ориентирам правилно в обстановката. Накратко, ето въпроса, който изгарям от желание да ви задам…
	Той стана отново, отвори рязко вратата и погледна зад нея, сетне повдигна завесата, която закриваше множество полици с папки, и като се върна при Анжелик, я запита полугласно:
	— Има ли нещо, което да знаете само вие и съпругът ви и което може да вдъхва страх на един от най-могъщите хора в кралството? Имам предвид господин Фуке.
	Анжелик побеля цялата, дори устните й станаха безцветни, а в очите й, втренчени в адвоката, се четеше объркване.
	— Ясно, виждам, че има нещо — продължи все така да шепне Дегре. — Засега чакам донесението на един писар, когото съм настанил при Мазарини, за да го шпионира. Но друг мой човек ме наведе вече на следата на някакъв слуга, на име Клеман Тонел, който някога е бил момче за всичко на принц Конде…
	— И домоуправител у нас, в Тулуза.
	— Точно така. Този лакей е тясно свързан и с господин Фуке. Всъщност той работи само за него, което не му пречи от време на време да измъква тлъсти сумички от господин принца, бившия си господар, и то най-вероятно с шантаж. А сега, позволете да ви задам друг въпрос: чрез кого получихте предложението да заживеете в охолство и разкош?
	— Чрез госпожа дьо Бове.
	— А, Като` Еднооката… Вече е ясно. Така може да действа само Фуке. Той доста скъпо плаща на тази стара проклетница, за да научава от нея всички тайни на двора. По-рано тя беше на заплата при господин Мазарини, но кардиналът не се показа толкова щедър като главния интендант. Ще добавя, че открих следата и на друго високопоставено лице, което се е зарекло да погуби съпруга ви и вас самата.
	— И кое е то?
	— Братът на краля.
	— Вие сте луд! — почти му изкрещя в отговор Анжелик.
	Младият мъж се смръщи и лицето му прие злобно изражение:
	— Може би си мислите, че просто съм си сложил в джоба вашите хиляда и петстотин ливри? Аз наистина правя впечатление на несериозен човек, госпожо, но ако сведенията ми струват скъпо, то е защото са винаги точни. Братът на краля е този, който ви устрои капан в Лувъра и нареди да бъдете убита. Научих за този несполучлив опит от самия нехранимайко, който пробол с кама вашата прислужница Марго, а за да му изтръгна това признание, ми се наложи да платя не по-малко от десет пинта вино в „Червения петел“.
	Анжелик прокара ръка по челото си. Сетне с глух глас, на пресекулки разказа на Дегре цялата прелюбопитна история, на която бе станала свидетел преди години в замъка Плеси–Белиер.
	— Знаете ли какво е станало с вашия роднина, маркиз дьо Плеси?
	— Не зная нищо за него. Може да е някъде в Париж или пък в армията.
	— Фрондата е вече далечно минало — прошепна мечтателно адвокатът, — но и най-слабият повей би бил достатъчен, за да разпали тлеещия все още въглен. Очевидно има много хора, които се опасяват да не би подобно доказателство за измяната им да види бял свят.
	С един замах той избута в единия край на масата натрупаните по нея книжа и пачи пера.
	— И така, да обобщим нещата: у някои хора се заражда подозрението, че госпожица Анжелик дьо Сансе, тоест вие — сте научила опасна за тях тайна. Принц дьо Конде или Фуке натоварват лакея Клеман да ви шпионира. И той го прави в продължение на години. Докато накрая се убеждава, че подозренията са били основателни: взели сте сандъчето и само вие и вашият съпруг знаете къде е скрито то. Тогава нашият слуга отива при Фуке и му продава сведението си за много злато. От този момент нататък съдбата ви е предрешена — вие трябва да умрете. Всички, които живеят на гърба на господин главния интендант, всички, страхуващи се да не загубят пенсиите си или благоволението на двора, се съюзяват срещу тулузкия благородник, който някой божи ден може да се яви при краля и да му каже: „Ето какво знам!“. Ако се намирахме в Италия, враговете ви биха прибягнали до камата или отровата. Знае се обаче, че граф дьо Пейрак не се страхува от отровата, пък и високопоставените особи във Франция държат да обличат долните си деяния във външно законна форма. Нелепата интрига, скроена от архиепископ дьо Фонтеняк, идва точно навреме: опасният свидетел ще бъде арестуван за магьосничество. Кралят е бързо и ловко заблуден. В същото време е разпалена и завистта му към този прекалено богат сеньор. И вратите на Бастилията се захлопват зад граф дьо Пейрак. Всички въздъхват с облекчение и вече могат да спят спокойно.
	— Не! — възропта яростно Анжелик. — Аз няма да ги оставя да си спят спокойно. Земята ще преобърна наопаки, но ще ги накарам да бъдат справедливи към нас. Ако трябва, ще отида при краля и сама ще му кажа защо имаме толкова врагове.
	— Шшт! — прекъсна я рязко Дегре. — Не се горещете много. В ръцете си държите барут, но се пазете да не го възпламените и така да хвръкнете първа във въздуха. Кой може да ви гарантира, че кралят или самият Мазарини не са в течение на тази история?
	— Но как така! — възрази Анжелик. — Нали самите те бяха набелязаните жертви на заговора: изменниците трябваше да убият кардинала и по възможност краля и по-малкия му брат.
	— Знам, хубавице, всичко знам — рече адвокатът.
	И с жест, просещ сякаш извинение за непочтителното си обръщение, продължи:
	— Съгласен съм, че доводите ви са съвсем логични, госпожо. Но виждате ли, интригите и чувствата на големците представляват същинско кълбо от пепелянки. Този, който се опита да го размотае, рискува да загуби живота си. Напълно е възможно кардинал Мазарини да е бил уведомен за всичко от своите шпиони, които той така ловко постоянно размества. Но какво значение има сега миналото за кардинала, ако се е измъкнал победоносно от него? Започнал е да води преговори с испанците за завръщането на принц Конде. В такъв случай, сега ли е най-подходящият момент да се добавя още едно престъпление към черния списък от злодеяния, които се налага да бъдат покрити със забрава? Ето защо господин кардиналът е предпочел да си направи оглушки. Някои хора искат да арестуват сеньора от Тулуза? Е, добре, нека го арестуват. Впрочем, идеята е повече от сполучлива. Кралят охотно се вслушва във всичко, което му говори господин кардиналът, а и бездруго богатството на съпруга ви е събудило подозренията и завистта на монарха. Същинска детска игра ще бъде да го накарат да подпише заповедта за затварянето на графа в Бастилията…
	— А братът на краля?
	— Братът на краля ли? И той отдавна е престанал да се тормози от мисълта, че когато е бил дете, господин Фуке е искал да го убие. Единствено настоящето е от значение за него, а това настояще му е осигурено именно от господин Фуке, който го обсипва със злато, търси му фаворити. Точно на него, който никога не е бил глезен от майка си, нито от брат си. Затова сега трепери да не би някой да злепостави покровителя му. Въобще, нещата са щели да си вървят по мед и масло, ако не сте се били намесили вие. Всички са се надявали, че веднъж лишена от поддръжката на мъжа си, ще изчезнете… без шум… без следа. А къде ще се денете — това изобщо не ги интересува. Никой не знае какво точно става с жените, чиито мъже изпадат в немилост. Като съпруги на благородници те проявяват, длъжни са да проявяват необходимата в случая тактичност и се изпаряват яко дим. Може би отиват в манастир. Може би променят името си. Само вие не следвате общото правило. Заявявате открито, че искате правосъдие!… А това е нечувана дързост, нали така? Ето защо на два пъти се опитват да ви убият. После, като не намира друг изход, Фуке започва да играе ролята на демона–изкусител…
	Анжелик въздъхна дълбоко.
	— Чувствам се смазана — промълви тя. — Накъдето й да се обърна, виждам само врагове, погледи, изпълнени с ненавист, със завист, с подозрителност, със заплахи…
	— Чуйте, може би още не всичко е загубено — рече Дегре. — Фуке ви предлага почтен изход от положението. Наистина, не ви връщат състоянието на съпруга ви, но все пак ви обезпечават добре. Какво повече ви е нужно?
	— Нужен ми е мъжът ми! — изкрещя яростно Анжелик и скочи от стола си.
	Адвокатът я погледна с насмешка.
	— Вие действително сте много странна личност.
	— А вие, вие сте… един пъзльо! Който умира от страх като всички останали.
	— Да, наистина, животът на един беден писар няма кой знае каква стойност в очите на високопоставените особи.
	— Пазете си го тогава този ваш мизерен живот! Пазете го, за да можете да защитавате бакалите от крадящите ги чираци и да помирявате алчните наследници. Аз нямам нужда от вас.
	Без да отвърне нищо, адвокатът на свой ред стана от стола си и започна бавно да разгъва някакъв лист хартия.
	— Ето пълния отчет за разходите ми. От него ще се убедите, че не съм си присвоил нито су.
	— Все ми е едно дали сте честен човек или крадец.
	— Още един съвет…
	— Не се нуждая повече от вашите съвети. От сега нататък ще се допитвам до зет си.
	— Вашият зет държи да не бъде замесван в това дело. Приютил ви е и прехвърли случая ви на мен, понеже, ако нещата тръгнат на добре, той ще обере лаврите от успеха. Ако ли пък не, ще си измие ръцете с оправданието, че е на служба при краля. Ето защо ви съветвам отново: опитайте да се срещнете с краля.
	Като се поклони ниско на Анжелик, Дегре сложи вехтата си шапка, отправи се към вратата, но само след миг се върна.
	— Ако все пак ви потрябвам, можете да изпратите някого да ме потърси в „Трите дървени чука“, където се отбивам всяка вечер.

	* * *

	Щом адвокатът излезе, Анжелик изведнъж почувства неудържимо желание да заплаче. Вече беше останала съвсем сама. Усещаше, че над главата й са надвиснали черни буреносни облаци, стекли се от всички страни на хоризонта: амбицията на архиепископ дьо Фонтеняк, страхът от Фуке и Конде, мекушавостта на кардинала и съвсем наблизо — подозрителното изчакване на зет й и на сестра й, готови да я изхвърлят на улицата в мига, в който почувстват и най-малката опасност…
	В коридора тя срещна Ортанс, препасала бяла престилка около мършавата си талия. Цялата къща ухаеше на ягоди и портокали. През септември добрите домакини правят своите сладка и конфитюри. Деликатна и сложна работа бе да се въртиш по цял ден край големите медни тави, раздробените буци захар и сълзите на Барб. От три дни в къщата цареше пълен безпорядък.
	Ортанс бе съсредоточила цялото си внимание в носенето на една скъпоценна буца захар, когато в краката й се замота изскочилият от кухнята Флоримон, който на всичко отгоре оживено размахваше сребърната си дрънкалка с три звънчета и две кристални висулки.
	А това бе напълно достатъчен повод, за да се разрази бурята.
	— Ние не само трябваше да се стесним и да се злепоставим пред хората заради вас — разкрещя се Ортанс, — но аз вече не мога да изпълнявам и домакинските си задължения, без някой да ме блъска и да ми проглушава ушите в собствения ми дом. Мигрената не ми дава нито миг покой. И докато аз се претрепвам от работа, госпожата приема адвоката си или търчи по улиците под предлог, че иска да освободи съпруга си, а всъщност жали само за богатството му.
	— Не викай толкова силно — рече й кротко Анжелик. — С удоволствие ще ти помогна да свариш конфитюрите си. Зная много хубави рецепти от Южна Франция.
	Като продължаваше да стиска драгоценната буца захар, Ортанс се изпъчи като някоя трагедийна актриса.
	— Никога! — гневно отсече тя. — Никога няма да ти позволя да се докоснеш до храната, която приготвям за съпруга си и за децата си! Аз не забравям, че мъжът ти е приятел на дявола и като истински магьосник бърка какви ли не отрови. Напълно е възможно прокълнатата му душа да се е вселила у теб. Гастон стана неузнаваем, откакто си дошла при нас.
	— Кой, мъжът ти ли? Та аз дори не го поглеждам.
	— Но затова пък той те гледа… и то много повече, отколкото е редно. Би трябвало да разбереш, че престоят ти у дома се проточи прекалено. Нали каза, че ще останеш само една нощ…
	— Уверявам те, че се боря с всички сили, за да изясня положението.
	— С постъпките си само ще привлечеш вниманието върху себе си и накрая ще вземат да арестуват и теб.
	— Стигнала съм вече дотам, че се питам дали в затвора няма да ми бъде по-добре. Там поне жилището ми ще бъде безплатно и никой няма да ми вдига скандали за щяло и нещяло.
	— Ти просто не знаеш какво говориш, миличка — присмя й се язвително Ортанс. — Дори и там се плаща по десет су на ден, а тъй като тук аз съм единствената ти роднина, ще дойдат да ги искат пак от мен.
	— Сумата не е чак толкова голяма. И е по-малка от тази, която ти давам. Без да се смятат тоалетите и бижутата, които ти подарих…
	— Но когато родиш още едно дете, ще се наложи да плащам по тридесет су на ден за вас…
	Анжелик въздъхна, уморена от безсмисления спор.
	— Ела, Флоримон — рече тя на момченцето. — Виждаш, че досаждаш на леля си Ортанс. Сигурно изпаренията от сладката са я ударили в главата, та говори врели–некипели.
	Детето се втурна към майка си, като отново размаха красивата си блестяща дрънкалка. И така разяри до крайност Ортанс.
	— Врели–некипели ли? А какво ще кажеш за тази дрънкалка! — разкрещя се още по-силно тя. — Никога децата ми не са имали нещо подобно. Оплакваш се, че нямаш пари, а купуваш една толкова скъпа играчка на сина си.
	— Той просто умираше за такава дрънкалка. Пък и не е чак толкова скъпа. Дори кърпачът на обувки, който живее на ъгъла, е купил съвсем същата на сина си.
	— Всички знаят, че хората от простолюдието не умеят да ценят парите. Глезят децата си, но не им дават никакво образование. Преди да купуваш разни ненужни неща, по-добре си помисли, че си напълно разорена и че аз нямам никакво желание да те издържам.
	— Да съм искала подобно нещо от теб? — отвърна Анжелик, силно засегната от думите на сестра си. — Щом се върне д’Андихос, ще отида да живея в някоя странноприемница.
	Ортанс вдигна рамене и със смях, в който прозираше презрително съжаление, й рече:
	— Ти действително си била по-глупава, отколкото си мислех. Нямаш никаква представа нито от законите, нито от начина, по който се прилагат. Бас държа, че твоят маркиз д’Андихос няма да ти донесе нищо!

	* * *

	Мрачното предсказание на Ортанс се потвърди напълно. Когато маркиз д’Андихос се появи, съпроводен от предания Куаси–Ба, той съобщи на Анжелик, че е наложен запор на цялото движимо и недвижимо имущество на граф дьо Пейрак в Тулуза. Маркизът успял да донесе само дадените му в заем от двама богати арендатори на графа хиляда ливри, и то, при условие че ще го запази в пълна тайна.
	Повечето от бижутата на Анжелик, златните и сребърни съдове, както и почти всички скъпи предмети, намиращи се в двореца Ге Савоар, включително и кюлчетата злато и сребро, са били секвестирани и пренесени, една част в кралското наместничество в Тулуза, а друга част — в Монпелие.
	Д’Андихос изглеждаше извънредно притеснен. Обичайно словоохотлив и безгрижен, сега той постоянно се озърташе боязливо. И все пак разказа на Анжелик, че арестуването на граф дьо Пейрак предизвикало силни вълнения в цяла Тулуза. След разнеслия се слух, че за това е виновен архиепископът, около двореца му се събрала многолюдна тълпа, която едва не вдигнала истински бунт. Делегация на тулузките магистрати посетила д’Андихос с молба — ни повече, ни по-малко — да ги оглави при подготовката и въстанието им против кралската власт. Маркизът едва успял да се измъкне незабелязано от града и да се добере до Париж.
	— И какво смятате да правите сега? — попита го Анжелик.
	— Ще остана известно време в Париж. За съжаление, моите средства, както и вашите, са съвсем ограничени. Продадох една стара ферма с гълъбарник. С тези пари може би ще успея да получа някаква длъжност в двора…
	Изпълнени винаги с искряща жизнерадост и самоувереност, сега думите излизаха от устата на маркиза някак жални, дори скръбни, сякаш бяха знамена, сведени в знак на траур.
	„Ох, тези южняци с техните гръмки слова, клетви, кънтящи смехове! Споходи ли ги обаче нещастието, фойерверкът изведнъж угасва“, помисли си Анжелик, а на глас рече:
	— Не искам да ви злепоставям. Благодаря ви за всички ваши услуги, господин д’Андихос. Желая ви сполука в кралския двор.
	Той мълчаливо й целуна ръка и гузно напусна къщата.
	Застанала в коридора, Анжелик гледаше боядисаната дървена врата на прокурорския дом. Колко много слуги се бяха измъкнали вече през тази врата, наистина със сведени очи, но бягащи с облекчение от своята изпаднала в немилост господарка!
	Сякаш за да я опровергае, Куаси–Ба бе седнал покорно в краката й. Тя го погали по бухналите къдрави коси и великанът й отвърна с щастлива усмивка, чисто по детски.
	Получените от маркиз д’Андихос хиляда ливри вдъхнаха все пак малко увереност на Анжелик и през нощта тя реши да напусне дома на сестра си, където атмосферата бе започнала да става непоносима. Щеше да отведе със себе си малката прислужница и Куаси–Ба. В Париж не можеше да няма скромни странноприемници. Останали й бяха още няколко накита и роклята от златно ламе. Но как да разбере каква сума би могла да вземе за тях?
	Бебето, което носеше в утробата си, вече даваше първите признаци на живот, но тя почти не мислеше за него и не изпитваше онзи трепет, с който очакваше Флоримон. Обхваналата я първоначално радост, когато разбра, че е бременна, бързо се смени с тревога, защото си даваше ясна сметка, че появата на второ дете щеше само да умножи струпалите се на главата й беди. Безсилна да промени нещата, тя реши, че вместо да мисли за предстоящото, в момента е по-добре да бъде колкото е възможно по-смела и решителна.
	Следващият ден й вдъхна известна надежда в лицето на един паж на херцогиня дьо Монпансие, който, облечен във великолепна светложълта ливрея, обшита със златни галони и черно кадифе, дойде при Анжелик и й предаде писъмце от своята господарка.
	Дори Ортанс бе силно впечатлена от това посещение.
	Херцогинята канеше Анжелик още същия следобед в Лувъра. Пажът специално подчерта, че господарката му не живее вече в Тюйлери, а в Лувъра.
	Изгаряща от нетърпение да научи причината за тази покана, Анжелик премина в уречения час моста Нотр–Дам и така силно разочарова Куаси–Ба, който не откъсваше поглед от Пон–Ньоф. Но Анжелик не изпитваше никакво желание да се озове сред скупчената на това място тълпа от търговци и просяци, от които нямаше лесно отърваване.
	Помислила си бе да поиска от Ортанс нейната ръчна двуколка, която, теглена от Куаси–Ба, щеше да й позволи да позапази последните си що–годе представителни дрехи, но щом зърна намусената физиономия на сестра си, се отказа да я моли за каквото и да било.
	Роклята на Анжелик, ушита от платове в два цвята — маслиново и светлозелено, бе вече доста тънка за сезона и тя се бе загърнала плътно в коприненото си тъмновиолетово наметало, тъй като влажният вятър от кейовете нахлуваше безпрепятствено и в тесните улички.
	Накрая тя се добра до масивния дворец, чиито покриви и куполи, осеяни с високи комини с гербове, се извисяваха величествено в оловносивото небе.
	Като прекоси вътрешния двор и изкачи голямото мраморно стълбище, Анжелик стигна до апартамента, в който според указанията живееше понастоящем херцогиня дьо Монпансие. Младата жена не можа да се сдържи да не се разтрепери цялата, щом се озова отново сред тези дълги коридори, които й се струваха зловещи въпреки позлатените си тавани, цветните пана и скъпите тапети по стените. Но много, прекалено много мрак се таеше в безбройните потайни кътчета, създадени сякаш специално за засади и покушения. Спомен за някоя кървава, ужасна драма буквално изскачаше от всяко ъгълче на този стар кралски дворец, където свитата на още съвсем младия монарх се опитваше да внесе мъничко радост и веселие.
	Някой си господин дьо Префонтен посрещна Анжелик и я уведоми, че херцогинята се намира при художника си в голямата галерия.
	Предложил сам на младата жена да я заведе дотам, той вървеше съвсем близо до нея, сериозен, странно замислен. Херцогинята толкова много държеше на съветите на този мъж на средна възраст, винаги предпазлив и разсъдлив, че за да я притесни, кралицата майка на два пъти бе поискала бедният човек да бъде изпратен в изгнание.
	Въпреки всичките си грижи и тревоги, Анжелик все пак се помъчи да проведе някакъв разговор с него, докато вървяха заедно. Попита го какви са плановете на херцогинята и дали намеренията й да се настани в Люксембургския дворец скоро щяха да се осъществят.
	Господин дьо Префонтен въздъхна. Принцесата си била наумила да обнови изцяло апартаментите си в този дворец, макар те да били много красиви и в прекрасно състояние. А до довършването на ремонта щяла да пребивава в Лувъра, тъй като не можела да понася съжителството в Тюйлери с херцог Филип д’Орлеан, братът на краля. От друга страна, ако упоритите слухове за предстоящата женитба на херцога с младата Анриет Английска и за настаняването на съпружеската двойка в Пале Роаял се потвърдели, то херцогинята се надявала, че ще може пак да се върне в Тюйлери.
	И като се доближи съвсем до Анжелик, той й прошепна поверително:
	— Трябва да ви призная, че моят дядо и баща ми бяха калвинисти. Самият аз до десетгодишна възраст бях възпитаван в протестантската вяра. А няма на земята хугенот, който би се чувствал добре, когато върви по коридорите на Лувъра. Наистина, почти цял век е изминал от ужасната Вартоломеева нощ, но понякога ми се струва, че и сега виждам локви от кръв по каменния под. Моят дядо многократно ми е описвал трагедията с най-големи подробности. Тогава той е бил двадесет и четири годишен младеж и само по чудо се е измъкнал жив от организираното масово клане на протестантите. Ето вижте… от този прозорец крал Шарл IX е стрелял с аркебуз по сеньорите хугеноти, които се мятали в Сена, опитвайки се да се спасят като я преплуват и се доберат някак до Пре–о–Клер. Дядо ми често описваше Шарл IX. В спомените си той го виждаше огромен, брадясал, оскотял, да крещи неистово: „Убивай! Убивай! Не щади никого!“. Кървавата сеч в Лувъра продължила през цялата нощ. Кинжали застигали нещастните жертви във всяка ниша, зад всяка завеса в двореца, от всичките му прозорци хвърчали тела на полуживи или издъхнали благородници. Вие хугенотка ли сте?
	— Не, господине.
	— В такъв случай не зная защо ви разказвам всичко това — рече замислено господин дьо Префонтен. — Аз самият съм католик, но човек трудно се отърсва от полученото в ранното си детство възпитание. Откакто живея в Лувъра, почти не мога да спя. Едва–що задрямал, изведнъж се събуждам и ми се струва, че чувам как по коридорите се вика: „Убивай! Убивай!“ и как сеньорите протестанти тичат с все сили, преследвани по петите от убийците си… Честно казано, госпожо, аз дори често се питам дали в Лувъра не бродят призраци… Кървави призраци.
	— Тогава за вас би било добре да изпивате преди лягане по чаша отвара от някакви сънотворни треви, господин дьо Префонтен — посъветва спътника си Анжелик, която и бездруго започваше да се чувства все по-зле. Споменът от неуспешното покушение срещу самата нея, което бе струвало живота на Марго, бе още твърде пресен в паметта й, за да сметне злокобните възпоменания на господин дьо Префонтен за плод на болното му въображение.
	Убийството, насилието и предателството, всички най-мръсни престъпления, бяха намерили благодатна почва във вътрешностите на огромния дворец и се бяха установили трайно там.
	Скоро Анжелик се озова в някакъв подземен етаж, разположен точно под голямата галерия. Още от времето на Анри IV тукашните помещения бяха отредени за художниците и за някои занаятчии. В тях на разноски на краля живееха със семействата си скулптори, живописци, часовникари, парфюмери, гравьори на скъпоценни камъни, ковачи на стоманени саби, най-изкусните позлатители, майстори на обкови или инкрустации, на струнни музикални инструменти, на различни прибори за научни изследвания, килимари, печатари, книгописци и книжари. Иззад дебелите лакирани дървени врати достигаше грохотът на големите чукове и на ковашките мехове, тракането на становете и на нищелките в специализираното ателие за изработка на тъкани гоблени и на турски килими, както и глухите удари на печатарските преси.
	Художникът, който рисуваше портрета на херцогиня дьо Монпансие, бе един холандец с руса брада, ясни сини очи и розово като варен свински бут лице. Скромен, но безспорно талантлив, Ван Осел устояваше на капризите на придворните дами благодарение на своята невъзмутимост и на слабото познаване на френския език. Макар повечето от знатните му клиенти да му говореха на „ти“, както бе прието по отношение на слугите или на простите занаятчии, той винаги съумяваше да върши работата си според собствените си разбирания.
	Така например, той бе настоял да изрисува херцогиня дьо Монпансие с една разголена гърда, и то с основание, тъй като гърдите бяха действително най-красивата част от тялото на тази яка девица. При предположение, че портретът е предназначен за някой нов претендент за ръката й, трябваше да се признае, че точно тази закръглена и толкова съблазнителна белоснежна преспа би била най-сполучливото допълнение към голямата й зестра и благородническите й титли.
	Загърната в тъмносиньо плътно кадифе с начупени гънки, покрита с перли и други скъпоценности и с роза в ръка, херцогинята се усмихна на Анжелик.
	— Още само миг и съм на ваше разположение, миличка. Ван Осел, кога най-сетне ще решиш да сложиш край на мъките ми?
	Художникът измърмори нещо под носа си и, по-скоро проформа, положи още няколко светли щриха върху гърдата — единственият обект, над който се трудеше с особено старание.
	Докато една камериерка помагаше на херцогиня дьо Монпансие да се облече, художникът предаде четките си на някакъв малчуган, който очевидно бе негов син и негов чирак. Ван Осел огледа внимателно Анжелик и съпровождащия я Куаси–Ба, сетне свали шапката си и като се поклони дълбоко, рече:
	— Госпожо, искате ли да ви направя един портрет? О, ще стане чудно хубаво! Лъчезарната жена и съвсем черния мавър. Слънцето и нощта…
	Анжелик с усмивка отклони предложението му. Моментът не бе подходящ. Но може би някой ден…
	И тя си представи голямо платно, което щеше да окачи в просторния салон в разкошната къща в квартал Сен–Пол, когато се настанеше там като победителка, с Жофре дьо Пейрак. Тази мисъл й вдъхна известна смелост и вяра в бъдещето.
	В коридора, докато се изкачваха към апартаментите й, херцогинята хвана Анжелик под ръка и със свойствената си непринуденост й заговори направо:
	— Надявах се, миличката ми, че след някои проверки ще мога да ви съобщя добрата новина, като потвърдя, че арестуването на съпруга ви е било обикновено недоразумение, предизвикано нарочно от някой озлобен придворен, търсещ начин да се докара пред краля, или пък че става дума за клевети на просител, комуто граф дьо Пейрак е отказал помощ и с това е предизвикал желание за отмъщение… Но вече започнах да се опасявам, че работата е доста сложна и може да се проточи дълго.
	— Имайте милост, Ваше Височество, кажете ми какво сте научили?
	— Да влезем първо в покоите ми, тъй като тук и стените имат уши.
	Когато седнаха една до друга на удобния диван, херцогинята веднага поде разговора:
	— Всъщност, научих съвсем малко неща и ако оставим настрана обичайните придворни сплетни, трябва да ви призная, че точно тази почти пълна липса на сведения ме безпокои най-много. Хората или нищо не знаят, или предпочитат да не знаят нищо.
	И след известно видимо колебание добави, като снижи глас:
	— Съпругът ви е обвинен в магьосничество.
	За да не огорчи добрата херцогиня, Анжелик се въздържа да й отвърне, че това й е вече известно.
	— Няма нищо страшно в подобно твърдение — продължи херцогиня дьо Монпансие — и нещата биха могли да се уредят без особени затруднения, ако делото на мъжа ви бе предадено на църковен съд, както го изисква предявеното към него обвинение. Няма да скрия от вас, че намирам понякога духовниците за твърде досадни и властолюбиви, но трябва да се признае, че тяхното правосъдие, отнасящо се до собствените им, чисто църковни работи, е най-често разумно и честно. Но важното в случая е това, че макар делото на съпруга ви да има пряко отношение към Църквата, то е било предадено за разглеждане на светското правосъдие. Ето кое ме кара да не храня особени илюзии. Ако има процес, което никак не е сигурно, изходът от делото ще зависи само и единствено от личността на съдиите и заседателите.
	— Искате да кажете, Ваше Височество, че светските съдии могат да проявят пристрастие?
	— Зависи от подбора им.
	— А кой трябва да направи този подбор?
	— Кралят.
	Щом забеляза страха, изписал се по лицето на младата жена, принцесата стана, сложи ръка на рамото й и започна да я успокоява. Всичко щяло да свърши добре, сигурна била в това. Но трябвало въпросът да се изясни докрай. Не можело току-тъй, без основателна причина, да се затваря човек с положението и ранга на граф дьо Пейрак. Тя била разпитала най-подробно парижкия архиепископ, кардинал дьо Конти, който сам бил бивш фрондист и имал доста лошо отношение към Негово Високопреосвещенство тулузкия архиепископ дьо Фонтеняк.
	Та чрез този кардинал, който в никакъв случай не можел да бъде подозиран в снизходителност към действията на своя толкова могъщ съперник в Лангдок, тя била научила, че ако архиепископът на Тулуза действително е стоял в дъното на първоначалното обвинение в магьосничество, то впоследствие отказът му случаят с граф дьо Пейрак да бъде разглеждан от църковен съд и прехвърлянето в кралското правосъдие несъмнено са му били наложени.
	— Тулузкият архиепископ в действителност нямал намерение да тласне нещата толкова далече, и тъй като не вярвал в магьосничеството, поне що се отнася до съпруга ви, би се задоволил с обикновено порицание, произнесено било от църковния съд, било от парламента на Тулуза. Но „неговият“ обвиняем направо му е бил отмъкнат със специална заповед за задържане, подготвена и подписана много преди архиепископът да направи оплакването си.
	После херцогинята обясни, че разпитвайки други свои високопоставени приятели, тя все повече и повече се убеждавала, че Жофре дьо Пейрак е бил насилствено отвлечен, за да не бъде допуснато евентуално разглеждане на случая му от тулузкия парламентарен съд.
	— Научих това от самия господин Масно, уважаван лангдокски магистрат, когото съвсем наскоро са повикали в Париж, без да му съобщават точната причина, но той предполага, че тя е свързана с делото на съпруга ви.
	— Масно ли? — замислено попита Анжелик.
	В паметта й мигновено изплува образът на дребния червендалест и окичен с панделки мъж, който се гневеше по прашния път в Салсин, размахвайки бастуна си и заплашвайки гръмко дръзкия граф дьо Пейрак: „Ще пиша на губернатора на Лангдок… на Кралския съвет…“.
	— О, боже — промълви тя, — та той е неприятел на мъжа ми.
	— Аз сама разговарях с този магистрат — каза херцогиня дьо Монпансие. — Макар да произхожда от простолюдието, той ми се видя доста искрен и достоен мъж. Всъщност, самият той се опасява да не би да го назначат за съдия по делото на граф дьо Пейрак точно защото се знае, че се е спречкал с него. Този човек казва, че изречените под палещото слънце обиди и заплахи нямат никакво отношение към правосъдието и че ще му бъде извънредно неприятно, ако го заставят да участва в някакъв предварително скалъпен процес.
	От всичко, изречено от херцогинята, Анжелик запомни една-единствена дума: процес.
	— Значи все пак възнамеряват да организират процес? Един адвокат, с когото се посъветвах, ме увери, че и това би било известно постижение, най-вече ако можем да издействаме и сформирането на съдебен състав измежду членовете на Парижкия парламент. Тогава присъствието на този Масно, който също е съветник в парламента на Тулуза, би било обосновано.
	Херцогиня дьо Монпансие направи силна гримаса, която още повече загрози не особено красивото й лице.
	— Знайте, детето ми, че съм твърде добре запозната с разните им номера и че знам и зъбите на съдийското съсловие. Така че, повярвайте ми, парламентарният съд с нищо няма да помогне на съпруга ви, защото почти всички съветници в парламента дължат по нещо на Фуке, настоящият главен интендант по финансите, и че те ще изпълнят безпрекословно неговите заповеди, още повече че той е и бивш председател на Парижкия парламент.
	Анжелик потрепери. Фуке! Значи опасната белка пак показваше островърхото си ухо.
	— Защо ми говорите за господин Фуке? — попита с неуверен глас Анжелик. — Кълна ви се, че съпругът ми не е сторил нищо, с което да си навлече ненавистта му. Впрочем, той никога не го е виждал!
	Херцогинята отново поклати глава.
	— Аз лично нямам хора, които да шпионират Фуке. Пък и за разлика от него, този начин на действие не ми е присъщ, макар покойният ми баща да твърдеше, че в това кралство не може да се постъпва другояче. Така че дълбоко съжалявам, най-вече заради съпруга ви, че нямам свой доверен човек, мъж или жена, в обкръжението на господин главния интендант. Но подразбрах от брата на краля, който, както подозирам, също зависи финансово от господин Фуке, че съпругът ви и вие самата знаете някаква тайна, свързана с главния интендант.
	Анжелик почувства, че сърцето й престава да бие. Трябваше ли да се изповяда напълно на своята знатна покровителка? Изкуши се да го стори, но съвсем навреме си спомни, че херцогинята не се отличава с особена тактичност и не умее да държи езика зад зъбите си. Затова си помисли, че би било по-добре да изчака и да се посъветва с Дегре.
	Младата жена въздъхна и като отвърна очи от херцогинята, рече:
	— Какво бих могла да зная аз за този толкова могъщ сеньор, когото изобщо не познавам? Спомням си, естествено, че когато бях дете, в Поату се говореше за някакъв заговор на благородници, в който били замесени господин Фуке, принц дьо Конде и други знатни особи. А скоро след това започна и Фрондата.
	Даже и подобни неща бе опасно да се казват на херцогиня дьо Монпансие… Но принцесата не прозря в тях никакво лукавство и дори потвърди, че баща й също се е занимавал през целия си живот със заговори.
	— Това бе и основният му порок. Впрочем, той бе прекалено добър и мекушав човек, за да се нагърби с управлението на кралството. Но бе станал ненадминат майстор в заговорниченето. Напълно е възможно и той да се е озовал в лагера на Фуке, който по онова време не е бил така известен. Баща ми обаче бе богат, а Фуке е правел тогава първите крачки в кариерата си. И никой не би могъл да каже, че баща ми е заговорничел, за да забогатее.
	— Докато мъжът ми е забогатял без да участва в каквито и да било заговори — отвърна с плаха усмивка Анжелик. — Може би точно това обстоятелство буди подозрения.
	Херцогинята се съгласи с нея. И добави, че точно липсата на най-елементарното доброжелателно отношение към себеподобните е може би един от най-големите недостатъци на придворните. Но че завистта и неприязънта в никакъв случай не биха могли да обяснят подписаната от краля заповед за затварянето на графа в единична килия.
	— Съпругът ви навярно знае още нещо — заяви твърдо херцогинята. — Но каквото и да е то, единствено кралят би могъл да помогне. А той не е човек, когото можеш лесно да придумаш! Мазарини добре го е обучил на флорентинската дипломация. Може да го видите усмихнат и дори просълзен, защото е чувствителна натура… А в същото време да готви кинжала, с който да бъде прободен негов приятел.
	Щом видя, че Анжелик цялата пребледня, нейната покровителка обгърна с ръка раменете й и весело рече:
	— Шегувам се, мила моя, шегувам се както обикновено. Не бива да приемате думите ми толкова сериозно. В кралството ни вече никой не го прави. Затова спирам да разсъждавам и ви питам направо: искате ли да разговаряте с краля?
	Като не можа повече да издържи на толкова резките преходи от отчаяние към надежда, в които ежеминутно я хвърляше херцогинята, Анжелик просто рухна в краката й и се разрида така силно, че разплака и нея.
	Щом се поовладя, херцогиня дьо Монпансие я предупреди, че опасната среща е вече насрочена и че кралят ще приеме госпожа дьо Пейрак след два часа.
	Анжелик не само не се разтревожи, а точно обратното — обзе я странно спокойствие. Значи съдбовният ден бе дошъл.
	Тъй като нямаше време да се връща до Сен–Ландри, тя помоли херцогинята да й разреши да използва нейните пудри и червила, за да може да изглежда колкото е възможно по-добре, а тя, освен че й предостави всичките си атрибути за разкрасяване, й изпрати и една своя камериерка.
	Когато застана пред огледалото на тоалетката, Анжелик се запита дали е все още достатъчно красива, за да спечели благоразположението на краля.
	Наистина талията й доста се беше поразширила, но затова пък лицето, по детски закръглено и пухкаво по-рано, сега се бе издължило и побледняло, а под очите се бяха появили тъмни кръгове. След като прецени внимателно, тя си каза, че в края на краищата издължените черти на лицето и уголемените й от моравите сенки очи не изглеждат чак толкова зле и че патетичното, вълнуващо изражение, което й придават, не е лишено от известно очарование.
	Тя се начерви леко, постави бенка от черно кадифе близо до слепоочието си и остави на камериерката грижата да я среши и оформи прическата й.
	Когато не след дълго се погледна в огледалото и видя зелените си очи да присветват като очи на котка в тъмна нощ, тя промълви:
	— Това не съм аз! И все пак е една много красива жена. О, кралят не може да остане равнодушен. Но за съжаление не съм достатъчно смирена за него. Милостиви боже, вдъхни ми смиреността, която ми е така нужна сега!


>>	9

	С разтуптяно сърце Анжелик се изправи след дълбокия си поклон. Пред нея стоеше кралят. Дебелият вълнен килим бе заглушил шума от високите му лакирани токове.
	Анжелик забеляза, че вратата на малкия кабинет се затвори и че бе останала насаме с върховния владетел на Франция. Почувства, че я обзема смут, почти панически страх. Дотогава бе виждала краля само обграден от многолюдна тълпа. Затова никога не го бе възприемала като истински, жив човек; той винаги й бе изглеждал като някакъв театрален образ.
	Сега обаче тя чувстваше присъствието на този доста набит мъж, целият ухаещ на перуники от пудрата, с която според модата просветляваше гъстите си тъмни коси. И този мъж бе кралят.
	Тя с усилие вдигна очи. Пред нея стоеше важен и невъзмутим самият Луи XIV. Той сякаш се мъчеше да си припомни името на посетителката, макар че херцогиня дьо Монпансие му го бе казала само преди няколко мига. Анжелик почувства, че лъхащата от погледа на монарха хладина буквално я смразява.
	Младата жена не знаеше, че без да притежава естествената непринуденост на своя баща крал Луи XIII, Луи XIV все пак бе наследил неговата срамежливост. Жаден за почести и великолепие, той се стараеше с всички сили да потиска чувството си за малоценност, което бе съвсем несъвместимо с величието на титлата му. И макар че беше вече женен и дори известен с галантните си истории, той все още не можеше да преодолее смущението си, щом му се налагаше да заприказва някоя жена и особено ако тя бе красива.
	А Анжелик беше много красива. Без сама да съзнава, тя впечатляваше най-вече с царствения начин, по който държеше главата си, и със своя излъчващ едновременно скромност и смелост поглед, приеман понякога за израз на дързост, на предизвикателство, но означаващ също и наивност, присъща на младите и искрени същества. Усмивката й я преобразяваше цялата, като разкриваше вродената й обич към хората и живота.
	В този момент обаче Анжелик не се усмихваше. Тя трябваше да чака, докато кралят я заговори и тъй като мълчанието му доста се проточи, младата жена почувства как гърлото й се стяга все повече и повече.
	Накрая кралят се осмели да отвори уста.
	— Госпожо, не ви познах — рече й той, като послъга малко. — Днес не сте облечена в онази чудесна златна рокля, която носехте в Сен–Жан–дьо–Люз.
	— Да, Ваше Величество, и изпитвам голям срам, че ви се представям в толкова прости и овехтели дрехи, но те са единствените, които ми останаха. Както знаете, върху цялото ми имущество е наложен запор.
	През лицето на краля премина ледено изражение, но само след миг той сякаш реши, че ще е по-добре да го замени с усмивка.
	— Доколкото разбирам, искате веднага да говорим по същество, нали, госпожо. Впрочем, имате право. С това ми напомняте, че всяка минута на краля е скъпа и че той не може да си губи времето в празни приказки. И все пак, не сте ли твърде строга с мен?
	Нежна руменина изби по бледите бузи на младата жена и тя смутено се усмихна.
	— Далеч съм от мисълта да ви напомням за безбройните задължения, с които сте обременен, Ваше Величество. Аз само простодушно отговорих на въпроса ви. Но не бих искала моят крал да приеме за небрежност появата ми пред него с толкова износени дрехи и съвсем скромни украшения.
	— Не съм давал заповед да се изземва личното ви имущество. Препоръчах дори да се остави госпожа дьо Пейрак на свобода и да не се притеснява с нищо.
	— Безкрайно съм ви признателна, Ваше Величество, за вниманието, което сте проявили към мен — каза Анжелик, като се поклони. — Всъщност, аз лично не притежавам нищо и забързана да науча по-скоро какво е станало със съпруга ми, дойдох в Париж, като взех със себе си само най-необходимото и няколко украшения. Но аз съм тук не за да ви се оплаквам от нищетата си, господарю. Вълнува ме единствено съдбата на моя съпруг.
	Тя млъкна и стисна устни, за да удържи потока от въпроси, с които би искала да залее краля: „Защо го арестувахте? В какво го обвинявате? Кога ще ми го върнете?“.
	А Луи XIV я гледаше с неприкрито любопитство.
	— Трябва ли да разбирам от думите ви, госпожо, че вие, една толкова красива жена, сте действително влюбена в своя хром, направо ужасен съпруг?
	Презрителният тон, с който монархът изрече тези думи, подейства на Анжелик като забита в сърцето й кама. Тя почувства непоносима болка. Очите й пламнаха от негодувание.
	— Как можете да говорите така? — отвърна тя разпалено. — И то след като сте го чували как пее! Не се ли прехласвахте, когато слушахте Златния глас на кралството?
	— Да, наистина в гласа му имаше очарование, на което трудно можеше да се устои.
	Кралят се приближи до Анжелик и без да прикрива явния си намек, й рече:
	— Значи са били верни приказките, че мъжът ви има способността да омагьосва всички жени, дори и най-хладните. Донесоха ми, че той толкова се гордеел с тази своя способност и така се хвалел с нея, че даже решил да създаде един вид школа в своя така наречен „дворец на любовта“, където на организираните от него празненства царяла най-безсрамна разюзданост.
	„Но във всеки случай не така безсрамна като тази, която се шири при вас, в Лувъра“, едва се сдържа да не му отвърне рязко Анжелик. А щом се поовладя, рече:
	— Смисълът на тези светски сбирки е бил неправилно изтълкуван на Ваше Величество. Съпругът ми обичаше да съживява в двореца си Ге Савоар средновековните традиции на провансалските трубадури, които са въздигали в култ галантното отношение към дамите. Естествено, разговорите, които се водеха там, бяха леки, защото бяха посветени на любовта, но те никога не излизаха от рамките на приличието.
	— А не ревнувахте ли, госпожо, като гледахте как този ваш съпруг, в когото сте толкова влюбена, се отдава на разврат?
	— Никога не съм го виждала да се отдава на разврат в смисъла, който вие влагате в тази дума, господарю. Древните традиции на трубадурите учат мъжа да направи веднъж завинаги своя избор и да бъде верен на една-единствена жена, била тя законната му съпруга или любовница. И аз бях тази, върху която падна изборът на граф дьо Пейрак.
	— Вие обаче дълго не сте се помирявали с неговия избор. Защо първоначалното ви отвращение изведнъж се е превърнало в пламенна любов?
	— Виждам, че Ваше Величество се интересува от най-малките подробности в интимния живот на своите поданици — отвърна Анжелик, която този път не успя да прикрие ироничните нотки в гласа си.
	Ярост кипеше в гърдите й. Напираха оскърбителни думи, които изгаряше от желание да му каже право в очите. Като например да го попита: „Вашите шпиони докладват ли ви всяка сутрин по колко пъти знатните поданици на кралството са се любили през изминалата нощ?“.
	Тя с голяма мъка се сдържа да не отвърне нищо и дори наведе глава, от страх да не би изражението на лицето да издаде чувствата й.
	— Не отговорихте на въпроса ми, госпожо — с леден глас настоя кралят.
	Анжелик прокара ръка по челото си.
	— Защо съм обикнала този човек ли? — промълви тя. — Сигурно защото притежава всички качества, които позволяват на една жена да се чувства щастлива от това, че е робиня на такъв мъж.
	— Значи признавате, че вашият съпруг ви е омагьосал?
	— Пет години живях с него, господарю. Готова съм да се закълна в Евангелието, че той не е нито магьосник, нито вълшебник.
	— Знаели сте, че е обвинен в магьосничество, така ли?
	Анжелик мълчаливо кимна.
	— Става дума не само за странното му влияние над жените, но и за подозрителния произход на огромното му богатство. Говори се, че е сключил договор със сатаната, за да научи тайната за превръщането на металите в злато.
	— Ваше Величество, нека съпругът ми да бъде предаден на съд и тогава той лесно ще докаже, че е станал жертва на погрешните схващания на някои алхимици, които, заблудени от своите средновековни традиции, в наше време принасят повече вреда, отколкото полза.
	Строгото изражение на краля видимо поомекна.
	— Съгласете се, госпожо, че както вие, така и аз, знаем твърде малко за алхимията. Признавам обаче, че дадените ми обяснения във връзка с дяволските методи, използвани от господин дьо Пейрак, са доста объркани и изискват да бъдат уточнени.
	Анжелик едва сдържа въздишката си на облекчение.
	— Колко съм щастлива, господарю, когато ви чувам да изричате думи, изпълнени с такова милосърдие и разбиране!
	В тънката усмивка, с която кралят прие това възклицание на посетителката си, се прокрадна леко раздразнение.
	— Да не прибързваме, госпожо. Аз само казах, че искам да науча повече подробности около тези превращения.
	— Тъкмо в това е въпросът, Ваше Величество. Аз твърдя, че никога не е имало превращение. Съпругът ми просто е изнамерил способ за извличане с помощта на разтопено олово на съвсем дребните частици злато, съдържащи се в някои скали, и благодарение на приложението на този способ в практиката, той е натрупал огромното си богатство.
	— Ако способът му е бил наистина толкова честен и чист, то би било напълно естествено графът да разкрие тайната му на своя крал, вместо да я пази само за себе си и да не споменава никому нищо за нея.
	— Господарю, аз съм свидетелка как той демонстрира от начало до край този свой метод както пред няколко благородници, така и пред пратеника на тулузкия архиепископ. Но той е приложим само при даден вид скали, наречени невидими пиренейски златоносни жили, и то от чуждестранни специалисти, които единствени умеят правилно да боравят с тях. Следователно не става дума за някаква алхимическа формула, която графът може просто да разкрие, а за специална наука, изискваща проучването на нови терени и изразходването на значителни средства.
	— И той, разбира се, е предпочитал да пази в тайна своя метод, който освен че го е обогатявал, му е служил като предлог да приема в дома си чужденци — испанци, германци, англичани и разни еретици от Швейцария. По такъв начин е имал възможността да подготви съвсем спокойно бунта на Лангдок.
	— Съпругът ми никога не е заговорничил против Ваше Величество.
	— Проявяваните от него високомерие и независимост са най-меко казано многозначителни и разобличаващи. Съгласете се, госпожо, че не е нормално един васал да не иска нищо от краля. Но ако този васал започне и да се хвали, че изобщо няма нужда от своя сюзерен, това вече преминава всяка граница.
	Анжелик почувства, че я побиват студени тръпки. Тя се опита съвсем смирено да обясни на краля, че Жофре е само един чудак, който, изолиран поради физическите си недъзи от хората от своята среда, е положил всички усилия да се наложи и да бъде уважаван от тях заради ума си и големите си знания.
	— Съпругът ви искаше да създаде държава в държавата — сурово отсече кралят. — Той не зачиташе и религията, защото магьосник или не, твърдеше, че властва чрез парите и великолепието. Откакто е арестуван, всичко ври и кипи в Тулуза, а и цял Лангдок е обхванат от вълнения. Не мислете, госпожо, че подписах заповедта за затварянето му без друго, по-основателно обвинение от това в магьосничество. Само по себе си, то е обезпокоително, но още по-опасни са последиците му. Получих сериозни доказателства за измяната на графа.
	— Предателите съзират навсякъде измяна — рече бавно Анжелик, а от зелените й очи започнаха да изхвърчат мълнии. — Ако Ваше Величество ми назове имената на тези, които са оклеветили така граф дьо Пейрак, сигурна съм, че ще открия сред тях лица, които в съвсем близкото минало действително са съзаклятничели против властта и даже са готвели покушение срещу Ваше Величество.
	Макар Луи XIV да я изслуша с невъзмутим вид, лицето му леко помръкна.
	— Не е ли твърде безочливо от ваша страна, госпожо, вие да съдите на кого трябва да се доверявам и на кого — не. Злите, но укротени и оковани във вериги псета са ми по-полезни, отколкото гордият и волен васал, който живее далеч от сюзерена си, но скоро би могъл да му стане съперник. Нека случаят със съпруга ви да послужи за урок на онези велможи, на които би им хрумнало да надигнат глава. Ще видим дали цялото притежавано от графа злато ще му помогне да купи съдиите си и дали сатаната ще му се притече на помощ. Аз съм призван да защитавам народа си от пагубното влияние на знатните благородници, които ламтят да бъдат господари над телата и душите на кралските поданици и даже над самия крал.
	„Сега би трябвало да се просна разридана в краката му“, помисли си Анжелик.
	Но бе неспособна да го стори. Пред нея сякаш вече не стоеше кралят, а неин връстник, двадесет и две годишен младеж, когото тя изгаряше от желание да улови за дантеленото жабо и да разтърси яко като сливово дърво.
	— Ето значи какво било правосъдието на краля! — рече тя толкова отривисто, че сама не позна гласа си. — Вие сте обкръжен от напудрени убийци, от накичени с пера бандити, от просяци, изричащи най-долнопробни ласкателства. От Фуке, Конде, от разните му там Конти, от Лонгвил, Бофор… Човекът, когото обичам, никога не е бил изменник. Преодолял е най-големите нещастия, като е обърнал гръб на недъзите си, пълнил е кралската хазна с част от богатството си, което е спечелил благодарение на своя гениален ум и с цената на огромни усилия и непрестанен труд. Не е искал никому нищо. Ето какво няма никога да му простят…
	— Да, ето какво няма никога да му простят — повтори като ехо думите й кралят.
	Сетне се приближи до Анжелик и улови ръката й така свирепо, че издаде клокочещия в гърдите му гняв, въпреки че лицето му си оставаше привидно спокойно.
	— Госпожо, от тази стая ще излезете свободна, макар че бих могъл да заповядам да ви арестуват. Помнете това и не го забравяйте, когато ви хрумне да се усъмните в милосърдието на краля. Но внимавайте! Не искам да чуя да се говори повече за вас, защото тогава ще бъда безмилостен. Мъжът ви е мой васал. Оставете на кралското правосъдие да свърши работата си. Сбогом, госпожо!


>>	10

	„Всичко е загубено… По моя вина! Аз погубих Жофре“, си повтаряше Анжелик, докато напълно разстроена тичаше по коридорите на Лувъра. Трябваше да намери Куаси–Ба! Искаше да види херцогиня дьо Монпансие!… Скованото й от страх сърце напразно търсеше поддръжката на искрен приятел. Но хората, които срещаше по пътя си, бяха глухи и слепи, като безплътни сенки, изплували от някакъв друг свят.
	С настъпването на нощта се разрази и една от онези октомврийски бури, които разтваряха с трясък прозорците, гасяха пламъка на свещите, свистяха под вратите, люлееха дебелите завеси.
	Колонади, грубо изваяни глави като архитектурни украси, величествени, потънали в мрак огромни стълбища, позлатени дървени мебели, мостове и проходи, подове, огледала, корнизи… Анжелик се луташе из Лувъра като в тъмна гора, като в лабиринт, от който няма измъкване.
	Водена от надеждата да открие Куаси–Ба, тя слезе в някакъв двор, но се отказа да го прекоси поради проливния дъжд, който с грохот се стичаше по водосточните тръби и заливаше всичко наоколо.
	Под стълбището, скупчени около запален мангал, се бяха приютили неколцина италиански комедианти, които тази вечер щяха да играят пред краля. Червените отблясъци на огъня осветяваха пъстрите костюми на Арлекиновците, черните им маски, белите дрехи на Панталоне и на неговите клоуни.
	Като се върна на първия етаж, Анжелик накрая забеляза едно познато лице. Беше Бриен. Той й каза, че е видял господин дьо Префонтен при младата принцеса Анриет Английска и че само довереникът на херцогиня дьо Монпансие може да я уведоми къде се намира тя.

	* * *

	Около масите в просторната гостна на принцеса Анриет Английска, добре осветена от големите восъчни свещи, чийто весел пламък създаваше усещане за топлина и уют, се въртеше оживена игра на карти с големи залози. Анжелик забеляза сред участниците в нея д’Андихос, Пегилен, д’Юмиер и дьо Гиш. Те или бяха всецяло погълнати от заниманието си, или се престориха, че не я виждат.
	Господин дьо Префонтен, който седеше близо до камината и бавно отпиваше от чашата си някакъв ликьор, й каза, че херцогиня дьо Монпансие е отишла при Анна Австрийска, за да поиграе на карти с младата кралица. Уморена, стесняваща се от слабото си владеене на френския език, Нейно Величество кралица Мари–Терез предпочитала да стои настрана от младите и не особено снизходителни придворни. Затова херцогинята ходела всяка вечер при нея. Правела го, защото имала златно сърце, но тъй като младата кралица си лягала рано, херцогинята сигурно щяла скоро да дойде при своята братовчедка Анриет. Или поне щяла да изпрати да го повикат, защото никога не заспивала преди да прегледа с него сметките си.
	Решена да я изчака, Анжелик се доближи до една маса, на която главните готвачи бяха подредили блюда със студени ястия и всевъзможни сладкиши. Тя винаги изпитваше голям срам от добрия си апетит, който не секваше дори при най-трудните обстоятелства. Насърчена от господин дьо Префонтен, младата жена седна и изяде едно пилешко бутче, две желирани яйца, различни банички, а накрая хапна и от сладката. После, след като поиска от един паж сребърния ибрик, за да си измие ръцете, тя се настани сред група играчи и взе карти. Имаше съвсем малко пари, но скоро щастието й се усмихна, тя започна да печели и това я поокуражи. Ако успееше да напълни кесията си, в крайна сметка днешният ден нямаше да бъде изцяло злополучен за нея. Затова се отдаде безрезервно на играта. Купищата екю се трупаха пред нея. Един от съседите й по маса, който постоянно губеше, рече полушеговито — полусериозно:
	— Няма защо да се чудим: това е малката магьосница.
	Тя бързо придърпа залога му към себе си и едва след няколко секунди схвана намека. Значи слухът за немилостта, в която бе изпаднал Жофре, започваше да се разпространява навсякъде. Чу дори как някои от играчите си зашушукаха, че граф дьо Пейрак е обвинен в магьосничество. Но Анжелик остана невъзмутима на мястото си.
	„Ще напусна играта едва когато започна да губя. О, ако можех да разоря всички и да спечеля достатъчно злато, за да подкупя съдиите…“.
	Докато за пореден път сваляше на масата три аса, нечия ръка обгърна талията й и я ощипа.
	— Защо се върнахте в Лувъра? — прошепна на ухото й маркиз дьо Вард.
	— Във всеки случай, не за да ви видя отново — отвърна му Анжелик, без дори да го погледне.
	И се отдръпна рязко от него.
	Той взе карти и машинално ги подреди, като продължи да й говори все така тихо:
	— Луда ли сте? Непременно ли искате да ви убият?
	— Това, което искам и правя, не ви засяга изобщо.
	Маркизът изигра картите си, изгуби, после постави нов залог на масата.
	— Чуйте, все още има време да се измъкнете. Последвайте ме. Ще наредя да ви дадат охрана от швейцарци, които да ви съпроводят до вас.
	Този път Анжелик се обърна към него и го погледна с презрение.
	— Нямам никакво доверие във вашето покровителство, господин дьо Вард, и вие знаете защо.
	Той свали картите си с едва сдържан яд.
	— Да, наистина, постъпвам много глупаво като се тревожа за вас — рече той. И след кратко колебание добави със злобна гримаса: — Принуждавате ме да играя смешна роля. Но тъй като няма друг начин да ви вразумя, ще ви кажа само едно: помислете за сина си. Излезте веднага от Лувъра и което е най-важното — постарайте се да не срещате брата на краля!
	— Няма да мръдна от тази маса, докато вие се намирате наблизо — спокойно му отвърна Анжелик.
	Маркизът стисна юмруците си в безсилен гняв, но само след миг стана от игралната маса.
	— Добре, отивам си. Но и вие не се бавете да сторите същото. Става дума за живота ви.
	Анжелик го видя да се отдалечава, раздавайки поклони надясно и наляво, и накрая да излиза.
	Но самата тя продължаваше да седи съвсем объркана на мястото си, без да може да прогони чувството на страх, което пропълзяваше като студена змия в душата й. Дали Вард не й готвеше нова клопка? От него можеше да се очаква всичко. И все пак този път в гласа на циничния благородник тя бе доловила непривични нотки. А когато се сети, че той бе споменал и Флоримон, изведнъж се стресна. Представи си прелестното малко човече с червена шапчица, заплитащо се в дългата си бродирана рокличка и размахващо своята драгоценна сребърна дрънкалка. Какво щеше да стане с него, ако я убиеха?…
	Младата жена остави картите и изсипа златните монети в кесията си. Спечелила бе хиляда и петстотин ливри. Взе наметалото си, което бе оставила на облегалката на един фотьойл, и отиде да се поклони на принцеса Анриет, като получи в отговор само равнодушно кимване.
	Анжелик напусна гостната, този пристан на светлина и топлина, с искрено съжаление. От силното течение вратата се захлопна шумно зад нея. Вятърът свиреше по коридорите и караше пламъците на свещите да полягат и подскачат, сякаш бяха обзети от безумна паника. Светлини и сенки танцуваха безспир като в транс. После настъпваше затишие, вятърът започваше да вие жално някъде в далечината, а в притихналите околни коридори вече нищо не помръдваше.
	След като бе попитала застаналия на пост пред апартамента на принцеса Анриет швейцарец, Анжелик вървеше бързо по посочения й път, притискайки наметалото плътно до тялото си. Стараеше се да потисне страха си, но при всяка кривка или ниша й се струваше, че съзира някаква подозрителна сянка. Когато наближи до едно място, където коридорът правеше остър завой, тя несъзнателно забави крачка. Чувстваше се скована от непреодолим страх.
	„Те са там“, помисли си тя.
	Не видя никого, но острият й поглед долови по пода очертанията на прокрадваща се човешка сянка. Този път нямаше никакво съмнение: някой я дебнеше.
	Анжелик замръзна на мястото си. Сянката се раздвижи и от ъгъла се появи загърнат в тъмен плащ и с нахлупена до очите шапка мъж, който й прегради пътя. Като стисна устни, за да не се развика от ужас, младата жена веднага се обърна и се запъти пак натам, откъдето бе дошла.
	Без да спира, тя извърна леко глава назад и забеляза, че те бяха вече трима и че я преследваха. Ускори крачка, но усети, че разстоянието между нея и тримата непознати се скъсяваше. Тогава започна да тича бързо и леко като сърна.
	Не беше нужно да се обръща, за да се убеди, че те също тичаха подире й. Чуваше приглушен шум от стъпките им зад гърба си, значи бягаха на пръсти. Беше мълчаливо, сякаш призрачно преследване, една кошмарна гоненица по пустите коридори на огромния дворец.
	Изведнъж Анжелик забеляза вдясно от себе си полуотворена врата. Току-що бе свила по някакъв коридор и вече не можеше да бъде видяна от преследвачите си.
	Тя бързо се вмъкна в стаята, затвори вратата и пусна резето. И още там, ни жива, ни мъртва от страх, чу забързаните крачки на преследвачите си и тяхното запъхтяно дишане. После отново настъпи тишина.
	Залитайки от умора и вълнение, Анжелик се приближи до леглото и се опря на него. Беше празно, но несъмнено някой щеше скоро да дойде — чаршафите бяха застлани за нощта. В камината гореше огън и осветяваше стаята, а на нощното шкафче бе поставена малка газена лампа, която също бе запалена.
	Поставила ръка на гърдите си, Анжелик започна лека–полека да си поема дъх.
	„Трябва на всяка цена да се измъкна от това гнездо на оси“, си рече тя.
	Беше истинско безумие да си въобразява, че след като се бе изплъзнала от първото покушение срещу нея в коридорите на Лувъра, това можеше да й се удаде още веднъж.
	Повиквайки Анжелик в двореца, херцогиня дьо Монпансие естествено не подозираше на какви опасности я подлага. Дори самият крал, младата жена бе уверена в това, нямаше представа какво се крои и върши между стените на палата му. Защото над Лувъра се простираше невидимата, но пълновластна ръка на Фуке. И сега точно той, главният интендант, уплашен да не би узнатата от Анжелик тайна за измяната му да излезе на бял свят и да доведе до краха на удивителната му кариера, бе призовал на помощ продалия му душата си Филип д’Орлеан, посял бе страх и ужас в сърцата на всички, които си живуркаха безгрижно с неговите пари, като в същото време неуморно обсипваше с ласкателства краля, за да приспи евентуалните му подозрения. Арестуването на граф дьо Пейрак бе само етап от пъкления му план. Убийството на Анжелик щеше да допълни благоразумния му, ловък ход. Защото единствено мъртвите не проговарят.
	Младата жена стисна зъби от ярост, която сякаш й вдъхна и воля за живот. Нямаше да се остави да я убият.
	Веднага огледа стаята, търсейки изход, през който да се измъкне без да привлече нечие внимание.
	Но в този миг очите й едва не изхвръкнаха от ужас.
	Стената пред нея се раздвижи. Щракна езичето на брава. Една врата бавно се отвори и в стаята влязоха тримата й преследвачи.
	Тя без усилие разпозна мъжа, който водеше другите двама — братът на краля.
	Като свали плаща, в който се бе загърнал, за да не го различат, той с леко почукване с пръст оправи дантелите на жабото си и те отново кокетно бухнаха. Междувременно очите му не се откъсваха от Анжелик, а червените му устни се разтеглиха в хладна усмивка.
	— Прекрасно! — възкликна той с пискливия си глас. — Сърната падна в капана. Но след какъв бяг! Можете да се гордеете, госпожо, че сте толкова бързонога.
	Анжелик извика на помощ цялото си хладнокръвие и макар да чувстваше как краката й се подгъват, успя да направи дори един реверанс.
	— Значи вие сте били този, който толкова ме изплаши, Ваше Височество? А пък аз си помислих, че ме преследват някакви злодеи или крадци от Пон–Ньоф, промъкнали се в двореца, за да причинят някому зло.
	— О, случвало ми се е да играя нощем на Пон–Ньоф ролята на разбойник — самодоволно отвърна Филип д’Орлеан — и никой не може да се сравнява с мен по ловкост, когато трябва да се среже кесията или да се разпори търбухът на някой богат буржоа. Прав ли съм, скъпи мой?
	Този въпрос той зададе на един от придружителите си, който веднага свали шапка, и Анжелик разпозна в него благородника дьо Лорен. Без да отговаря, фаворитът на Негово Височество се приближи и извади шпагата си, която червеникавите отблясъци от огъня в камината правеха да изглежда като облята с кръв.
	Анжелик внимателно оглеждаше третия си преследвач, който стоеше малко встрани.
	— Клеман Тонел — рече тя накрая, — какво правите тук, приятелю?
	Мъжът ниско й се поклони.
	— Служа на Негово Височество — отвърна той. И добави, по силата на навика: — Моля госпожа графинята да ме извини.
	— Извинявам ви на драго сърце — рече Анжелик, обхваната изведнъж от нервен изблик на смях. — Но защо държите в ръката си пистолет?
	Бившият й домоуправител смутено погледна оръжието, но въпреки това се приближи до леглото, на което Анжелик продължаваше да се подпира.
	А Филип д’Орлеан отвори чекмеджето на нощното шкафче и извади от него чаша, до половина пълна с някаква възчерна течност.
	— Госпожо — рече той тържествено, — вие трябва да умрете!
	— Така ли? — възкликна Анжелик.
	Тя гледаше тримата стоящи пред нея мъже и й се струваше, че се раздвоява. Някъде в глъбините на съществото й една обезумяла от страх жена кършеше ръце и викаше: „Милост! Не искам да умра!“, докато другата част от нея трезво разсъждаваше: „Видът им е направо смешен. Това е само лоша шега“.
	— Госпожо, вие се подиграхте с нас — продължи Филип д’Орлеан, чиито устенца се свиха от нетърпение. — Че ще умрете, ще умрете, но тъй като сме великодушни, ви предоставяме правото да изберете смъртта си: отрова, шпага или куршум.
	В този миг духна силен вятър, който разтърси вратата и изпълни вътрешността на стаята с лютив дим от камината. Обнадеждена, Анжелик наостри уши.
	— Не, никой няма да дойде, никой! — присмя й се братът на краля. — А това легло е смъртното ви ложе, госпожо. То бе застлано за вас.
	— Но какво съм ви сторила? — извика Анжелик, която чувстваше как по слепоочията й започват да избиват капчици пот. — Говорите за смъртта ми като за нещо естествено, неминуемо. Позволете ми да не споделям мнението ви. И най-големият престъпник има правото да знае в какво го обвиняват и да се защити.
	— И най-вещата защита няма да промени присъдата, госпожо.
	— Е, добре, щом трябва да умирам, кажете ми поне защо — продължи да държи на своето Анжелик, убедена в необходимостта да печели на всяка цена време.
	Младият принц хвърли въпросителен поглед на своя приятел.
	— В края на краищата, тъй като след няколко мига няма вече да сте между живите, не виждам причина да проявяваме излишна безчовечност към вас — отвърна той с мазен глас.
	— Госпожо, макар да твърдите обратното, вашето неведение по въпроса далеч не е толкова пълно. Нима не се досещате по чия заповед сме тук?
	— На краля ли? — възкликна с престорена почтителност Анжелик.
	Филип д’Орлеан повдигна хилавите си рамене.
	— Кралят е способен само да изпрати в затвора тези, към които е била възбудена завистта му. Не, госпожо, не става дума за Негово Величество.
	— Но тогава от кого другиго братът на краля би допуснал да получава заповеди?
	Принцът подскочи.
	— Намирам, че проявявате прекалена дързост, госпожо, като си позволявате да разговаряте така с мен. Вие ме оскърбявате.
	— А пък аз намирам, че вие и цялото ви семейство сте прекалено обидчиви! — отвърна Анжелик с раздразнение, което й помогна да сподави страха си. — Няма значение дали ви оказват почести, или ви угаждат във всичко, пие все се обиждате, защото този, който ви посреща, ви изглежда по-богат от вас. Ако ви поднасят подаръци, казвате: „Каква дързост!“ Ако не ви се покланят достатъчно дълбоко — нова дързост! Ако не желаят да живеят с вечно протегната ръка като просяци, докато разорят напълно държавата, както прави целият ви придворен кокошарник — това е оскърбително високомерие! Ако ви плащат честно данъците си до последното су, приемате го за предизвикателство! Банда от дребни мошеници, ето какво сте всички до един: вие, вашият брат кралят, майка ви и многобройните ви вероломни братовчеди: Конде, Монпансие, Соасон, Гиз, Лорен, Вандом…
	Тя млъкна, останала почти без дъх.
	А кацналият на високите токове на обувките си като наперен млад петел Филип д’Орлеан се обърна към любимеца си и рече възмутено:
	— Чували ли сте някога да се говори с подобна безочливост за кралското семейство?
	Лицето на фаворита му дьо Лорен се изкриви в жестока усмивка.
	— Обидите не убиват, Ваше Височество. И така, време е да свършваме с вас, госпожо.
	— Но аз искам да знам защо ще умра — заинати се Анжелик.
	И бързо добави, решена на всичко, за да спечели още няколко минути.
	— Заради господин Фуке ли?
	Братът на краля не можа да се сдържи да не се усмихне удовлетворено.
	— Паметта ви май се възвръща. Значи знаете защо господин Фуке толкова държи на вашето мълчание?
	— Единственото, което зная, е, че преди години провалих заговор, който целеше да бъдете премахнати с помощта на отрова — както лично вие, Ваше височество, така и кралят, и кардиналът. А сега горчиво съжалявам, че това не стана и че попречих на господин Фуке и на принц дьо Конде да осъществят намеренията си.
	— Признавате си значи?
	— Нямам какво да признавам. Този лакей предател ви е осведомил най-подробно за онова, което знаех и което доверих единствено на съпруга си. Някога аз спасих живота ви, Ваше Височество, а ето как ми се отблагодарявате вие сега!
	Сянка от мимолетно колебание пробягна по женственото лице на младия принц. Егоист по природа, той бе особено чувствителен към всичко, което се отнасяше до особата му.
	— Каквото било, било — рече той с неуверен глас. — Но оттогава господин Фуке не е престанал да ме засипва с благодеянията си. Затова е редно и аз да му помогна да отстрани надвисналата над него опасност. Повярвайте ми, госпожо, много ми е мъчно за вас, но вече е прекалено късно. Защо не приехте разумното предложение, което господин Фуке ви направи чрез госпожа дьо Бове?
	— Защото разбрах, че това би означавало да изоставя съпруга си на произвола на съдбата.
	— Очевидно. Човек като граф дьо Пейрак може да бъде заставен да мълчи само ако бъде натикан в затвора. А живеещата сред разкош и многобройни поклонници жена бързо забравя това, което трябва да забрави. Но както и да е, вече няма връщане назад. Хайде, госпожо…
	— А ако ви кажа къде се намира сандъчето? — предложи Анжелик на принца, като го улови за раменете. — Така вие, единствено вие ще имате страшната власт да сплашвате, да господствате над самия господин Фуке, тъй като ще държите в ръцете си доказателството за не само неговата измяна, но и на толкова други знатни благородници, които сега ви гледат отвисоко и не ви приемат насериозно…
	В очите на младия принц проблесна пламъче и той облиза устни.
	Но благородникът дьо Лорен го улови и на свой ред го притегли към себе си, като че искаше да го изтръгне от пагубното влияние на Анжелик.
	— Пазете се, Ваше Височество. Не се поддавайте на изкушенията на тази жена. С помощта на лъжливи обещания тя се мъчи да ни се отскубне, да забави часа на смъртта си. По-добре да отнесе тайната в гроба си. Ако я узнаете, може би ще станете много могъщ, но дните ви ще бъдат преброени.
	Прилепен до гърдите на любимеца си и щастлив, че чувства мъжественото му покровителство, Филип д’Орлеан се замисли.
	— Прав сте, както винаги, любов моя — въздъхна накрая той. — Е, добре, да изпълним дълга си. Госпожо, какво избирате: отрова, шпага или пистолет?
	— И решавайте бързо — заплашително отсече дьо Лорен. — Иначе ние ще изберем вместо вас.
	След миг надежда, Анжелик отново се озова в жестоко, безизходно положение.
	Пред нея стояха трима мъже. И при най-малкото си движение неминуемо щеше да бъде спряна или от шпагата на дьо Лорен, или от пистолета на Клеман. Не можеше незабелязано да достигне шнура на звънеца. Отвън не се чуваше никакъв шум. Единствено пращенето на дървата в огнището и барабаненето на дъжда по стъклата нарушаваха задушаващата тишина. След няколко секунди убийците й щяха да се нахвърлят върху нея. Анжелик огледа оръжията им. Пистолетът или шпагата означаваха за нея сигурна смърт. Но отровата? Нали вече повече от година всеки ден отпиваше по глътчица от отровната смес, която й бе приготвил Жофре.
	Затова протегна ръка, като се постара тя да не трепери.
	— Дайте! — промълви Анжелик.
	Докато доближаваше чашата до устните си, тя забеляза образувалата се на дъното й утайка с металически отблясък. Напрегна всички сили да не разклаща течността, докато я пиеше. Вкусът й беше горчиво лютив.
	— А сега ме оставете сама — рече тя и сложи чашата на кръглата масичка.
	Не усещаше никаква болка. „Сигурно храната, която поех при принцеса Анриет, все още предпазва стените на стомаха ми от разяждащото действие на отровата…“, си помисли Анжелик. Тя не губеше още надежда да се изплъзне от враговете си и да избегне мъчителната смърт.
	Младата жена падна на колене пред принца.
	— Имайте милост към душата ми, Ваше Височество. Изпратете ми свещеник. Чувствам, че умирам. Нямам вече сили дори да се влача. Сега можете да сте сигурни, че няма да ви се измъкна. Но не ме оставяйте да издъхна без да съм се изповядала. Бог няма да ви прости, ако подло ме лишите от последната утеха, която ни дава вярата. — И се разкрещя сърцераздирателно: — Свещеник! Свещеник! Бог няма да ви прости!
	Веднага забеляза, че Клеман Тонел пребледня, отвърна очи от нея и започна да се кръсти.
	— Права е — рече принцът с развълнуван глас. — Какво ще спечелим, ако я лишим от причастие? Успокойте се, госпожо. Предвидих какво ще бъде последното ви желание. Ще ви изпратя свещеника, който чака в една съседна стая.
	— Господа, излезте оттук — примоли им се Анжелик с жален, пресилено отпаднал глас, а сетне постави ръка на стомаха си, сякаш усети силни спазми. — Сега искам само покой за душата си. Но ако пред очите ми стои макар един от вас, чувствам, че няма да мога да простя на враговете си. О, как страдам! Боже, бъди милостив към мен!
	Тя се просна по гръб, затърчи се и зави неистово.
	Филип д’Орлеан дръпна дьо Лорен за ръката.
	— Да се махаме по-бързо. Остават й още само няколко мига живот.
	Домоуправителят вече бе напуснал стаята.
	Щом всички излязоха, Анжелик с един скок се изправи и изтича до прозореца. Успя да го отвори. Плющящият дъжд я удари право в лицето, но тя се надвеси над тъмната бездна.
	Тъй като не се виждаше абсолютно нищо, тя не можеше да прецени на какво разстояние от земята се намира прозорецът, но въпреки това без да се колебае се качи на перваза и се хвърли в непрогледния мрак.
	Стори й се, че скокът й продължи безкрайно. Накрая все пак се строполи в някаква помийна яма и макар че едва не затъна в нея, си даде сметка — точно тя я спаси да не си разбие главата. Почувства наистина остра болка в глезена и в първия момент си помисли, че си е счупила крака, но после разбра, че само го е навехнала.
	Лазейки покрай стената, Анжелик се отдалечи малко от мястото на падането си, сетне пъхна един кичур от косите си в гърлото и така успя да повърне няколко пъти.
	Не можеше да се ориентира къде точно се намира. Опипвайки стените, тя с ужас осъзна, че е скочила в малък вътрешен двор, изпълнен с нечистотии и боклуци, където можеха да я спипат като попаднал на дъното на някой трап звяр.
	За щастие, пръстите й скоро откриха очертанията на врата и тя я отвори. Помещението, в което се озова, бе тъмно и влажно. Усети мирис на вино и мухъл. Сигурно се намираше в сервизните помещения на Лувъра, разположени в близост до избите.
	Младата жена реши да се изкачи до обитаваните етажи. Щеше да се обърне за помощ към първия страж, когото срещнеше по пътя си… Да, но тогава кралят щеше да заповяда да я арестуват и да я хвърлят в затвора. О, боже, как да се измъкне от този капан?
	И все пак, когато се добра до първия етаж, въздъхна облекчено. Още повече че на няколко крачки от себе си съзря стоящия на пост пред покоите на принцеса Анриет швейцарец, когото неотдавна бе попитала как да излезе от Лувъра. В този миг обаче нервите й не издържаха и тя се разкрещя от ужас, защото видя как от срещуположния край на коридора към нея тичат с голи шпаги в ръце благородникът дьо Лорен и Филип д’Орлеан. Те естествено знаеха накъде води единственият изход от дворчето, в което бе скочила жертвата им, и сега се опитваха да пресекат пътя й за отстъпление.
	Като блъсна часовия, Анжелик влетя в гостната на принцеса Анриет и се просна в краката й.
	— Милост, госпожо, спасете ме, искат да ме убият!
	Дори оръдеен изстрел не би всял повече смут сред бляскавото общество, отдадено на игри и забавления. Всички присъстващи скочиха от местата си и изумени впериха очи в младата жена с разрошени коси, с кална и раздрана рокля, която така неочаквано се бе втурнала сред тях.
	Останала почти без сили, Анжелик се озърна на всички страни като подгонен звяр. Сред гостите разпозна маркиз д’Андихос и Пегилен дьо Лозюн.
	— Господа, помогнете ми! — примоли им се тя. — Току-що се опитаха да ме отровят. А сега ме преследват, за да ме убият.
	— Но къде са все пак тези ваши убийци, скъпа моя? — попита я с нежния си глас Анриет Английска.
	— Там!
	Безсилна да изрече и дума повече, Анжелик просто посочи вратата.
	Всички присъстващи се обърнаха към входа на покоите на принцесата, където на прага вече стояха братът на краля и неговият фаворит, благородникът дьо Лорен. Пъхнали шпагите си в ножниците, и двамата мъже бяха наложили на лицата си маската на дълбока покруса.
	— Бедничката ми Анриет — рече Филип д’Орлеан, отправяйки се със ситни крачки към своята братовчедка, — искрено съжалявам за случилото се. Тази нещастница е луда.
	— Не съм луда. Казвам ви, че те искат да ме убият.
	— Но, скъпа, все пак говорите безсмислици — опита се да я успокои принцесата. — Този, когото сочите за свой убиец, не е никой друг, а лично Негово Височество принц д’Орлеан. Погледнете го добре.
	— Достатъчно му се нагледах! — извика Анжелик. — Няма да забравя лицето му през целия си живот. Повтарям ви, че точно той искаше да ме отрови. Господин дьо Префонтен, вие сте честен човек, дайте ми някакво лекарство, мляко или каквото и да било друго средство, което би ми помогнало да се преборя с действието на тази ужасна отрова. Умолявам ви… Господин дьо Префонтен!
	Замаян, бедният човечец изломоти нещо неразбираемо, но се втурна към една бонбониера и подаде на младата жена кутийка с известното от древността лекарство теряк, съставено от много най-разнообразни билки, от което тя побърза да нагълта колкото е възможно повече късчета.
	Станало всеобщо, объркването бе достигнало връхната си точка.
	Присвил от раздразнение малката си уста, Филип д’Орлеан отново се опита да накара придворните да повярват на думите му.
	— Уверявам ви, приятели, че тази жена е загубила разсъдъка си. Всъщност вие всички знаете, че мъжът й е затворен в Бастилията, обвинен в едно от най-страшните престъпления — магьосничество! А тази нещастница, чийто разум е напълно размътен от позорящия съсловието си благородник, се мъчи да докаже неговата невинност, макар вината му да е повече от очевидна. Напразно Негово Величество се постара при днешната си среща с нея да я убеди в правотата на действията си, с което още веднъж доказа голямата си доброта…
	— О, тази кралска доброта! Кралската доброта!… — ожесточено го прекъсна Анжелик, като чувстваше, че само след миг ще започне да бълнува… И тогава щеше да е свършено с нея!
	Тя закри лицето си с ръце и се помъчи да се успокои.
	Междувременно чуваше как Филип д’Орлеан нарежда с глас на невинен юноша:
	— Изведнъж тя бе обхваната от истински бяс. В нея се бе вселил сатаната. Затова кралят веднага изпрати хора да повикат игумена на манастира на августинците, за да се опитат да я успокоят с ритуални молитви. Но тя успя да се измъкне незабелязано. За да избегне скандала, Негово Величество не нареди на стражите да я заловят, а възложи на мен да я открия и да се постарая да я задържа до пристигането на монасите. Много ми е неприятно, Анриет, че тази несретница така обърка вечерта ви. Мисля, че за всички вас би било най-добре да се оттеглите в някоя съседна стая и там да продължите игрите си, докато аз изпълня тук задачата, с която ме натовари брат ми.
	Анжелик видя като през мъгла как редиците на скупчилите се около нея дами и благородници започнаха да се топят. Разтревожени, придворните бързаха да се оттеглят, да не би да си навлекат неприязънта на брата на краля.
	Анжелик протегна ръце и напипа някаква рокля, която останалите й без сили пръсти не можаха да стиснат.
	— Госпожо — рече тя с беззвучен глас, — нали няма да позволите да ме умъртвят?
	Принцесата се колебаеше. В погледа, който тя отправи към своя братовчед, се четеше неизречена тревога.
	— Какво, Анриет — отвърна с престорена болка той на немия й въпрос, — нима се съмнявате в мен? И то когато вече сме се врекли да се доверяваме един на друг и когато скоро ще бъдем съединени от свещени връзки?
	Анриет сведе русокосата си глава.
	— Доверете се на Негово Величество, мила. Убедена съм, че ви желаят само доброто — рече тя на Анжелик и бързо излезе от стаята.
	Обзета от някаква психоза, която я караше да немее от страх, и все още коленичеща на килима, Анжелик се обърна към вратата, през която така припряно се бяха изнизали придворните. Като в просъница тя видя Бернар д’Андихос и Пегилен дьо Лозюн, които, бледи като мъртъвци, не се решаваха да напуснат салона.
	— Ами вие, господа? — подвикна им с пронизителния си глас Филип д’Орлеан. — Заповедите ми се отнасят и до вас. Или ще трябва да доложа на краля, че вярвате на брътвежите на една луда повече, отколкото на думите на собствения му брат?
	Двамата мъже наведоха глави и на свой ред бавно излязоха.
	Това последно, вероломно отстъпничество изведнъж пробуди борческия дух на Анжелик.
	— Подлеци! Страхливци! Ох, какви страхливци! — разкрещя се тя, с един скок се изправи на крака и веднага се скри зад облегалката на близкия фотьойл.
	И така по чудо можа да избегне острието на шпагата на дьо Лорен. Но вторият удар, който той нанесе, улучи рамото й и го обагри с бликналата кръв.
	— Андихос! Пегилен! На помощ, гасконци! — призова ги тя, вече вън от себе си. — Спасете ме от северняците!
	Вратата към втория салон рязко се отвори и Лозюн и маркиз д’Андихос връхлетяха с извадени шпаги. Дебнали развоя на събитията зад леко притвореното крило на вратата, сега те нямаха вече никакви съмнения относно чудовищните намерения на брата на краля и на неговия фаворит към Анжелик.
	С един-единствен удар д’Андихос изби шпагата от ръката на Филип д’Орлеан и нарани китката му. А дьо Лозюн кръстоса сабя с кавалера дьо Лорен.
	Андихос улови Анжелик за ръката.
	— Да се махаме оттук, по-скоро!
	И той я повлече към коридора, където ги пресрещна Клеман Тонел. Но той не успя дори да извади прикрития под плаща си пистолет, защото с един замах Андихос заби острието на шпагата си в гърлото му. И Клеман се строполи на земята, облян от шурналата кръв. Сетне маркизът и младата жена се втурнаха да бягат като обезумели. А подире им Филип д’Орлеан призоваваше с пискливия си глас швейцарците:
	— Стража! Стража! Заловете ги!
	Скоро те чуха тропота на тичащи след тях часови, който се смесваше със звъна на алебардите.
	— През главната галерия… — шепнеше Андихос. — До Тюйлери… Там са конюшните, конете! А после — полето… Спасени…
	Въпреки пълнотата си, гасконецът тичаше с неподозирана от Анжелик издръжливост. Но самата тя изнемогваше. Навехнатият глезен й причиняваше ужасни болки, а раненото рамо направо гореше.
	— Ще падна! — рече задъхано тя. — Всеки миг ще падна!
	Точно в този момент двамата бегълци минаваха покрай едно от широките стълбища, които водеха към дворовете.
	— Слезте долу — почти й заповяда Андихос — и се скрийте добре. А аз ще ги отвлека колкото е възможно по-далеч оттук.
	Анжелик изтича или по-скоро прелетя по стълбата, без почти да докосва каменните й стъпала. Когато стигна до края й, се отдръпна рязко назад, заслепена от пламъка на някакъв мангал. И в този миг се строполи безжизнена на земята.
	Арлекино, Коломбина и Пиеро я подхванаха, издърпаха я в убежището си, скриха я както можаха. Големите зелени и червени ромбове на костюмите им дълго танцуваха пред очите на младата жена, преди тя да загуби напълно съзнание.
	Нежнозелена светлина заливаше Анжелик, която току-що бе отворила очи. Стори й се, че е отново в Монтлу, под сянката на дърветата край реката, през чиито листа слънчевите лъчи проникваха само оцветени в зелено.
	Дори чу гласа на брат си Гонтран, който казваше:
	— Никога няма да успея да постигна зеления цвят на растенията. В краен случай, ако се смеси каламин с персийски кобалт, се получава подобен цвят, но той е някак плътен и няма нищо общо със сияйната изумрудена прозрачност на осветените от слънцето листа на дърветата, надвесени над реката…
	Гласът на Гонтран бе силен, хрипкав и звучеше поновому, но киселите, мрачни нотки в него си бяха все същите, те се появяваха винаги, когато заговореше за своите цветове или картини.
	Колко пъти бе шепнал той, вглеждайки се с някаква смесица от настървение и мъка в очите на сестра си: „Никога няма да успея да получа зеления цвят на растенията!“.
	Остра болка прониза Анжелик под лъжичката. И тя изведнъж си спомни, че бе преживяла нещо ужасно.
	„Божичко — помисли си тя, — детенцето ми е умряло!“.
	Сигурно е мъртво! Не би могло да оцелее след такива кошмари. Умряло е, когато тя бе скочила от прозореца в тъмната пропаст. Или когато бе тичала из коридорите на Лувъра… Ръцете и краката й още тръпнеха от безумния бяг, а й се струваше, че и пресиленото й до крайност сърце я наболява.
	Напрегнала всички сили, тя успя да помръдне едната си ръка и да я сложи на корема си. Лек подскок отговори на съвсем слабия й натиск.
	„О, то е още там, живо е! Какво храбро мъничко другарче!“, помисли си тя с гордост и нежност.
	Детето мърдаше в корема й като жабче. Анжелик напипа кръглата му главица. Полека–лека съзнанието й се проясняваше и тя забеляза, че действително лежи в голямо легло с извити колони, през чиито завеси от зелена саржа проникваше тази зелено–синкава светлина, която й бе напомнила за бреговете на реката в Монтлу.
	Не се намираше на улица Анфер при Ортанс. Но къде бе тогава? Не помнеше точно какво се бе случило с нея, имаше само усещането, че влачи подир себе си някаква огромна и тъмна маса, незнайно каква чудовищна драма, изпълнена с черна отрова, с проблеснали като мълнии шпаги, със страх, с лепкава кал.
	Гласът на Гонтран пак се извиси:
	— Не, никога няма да успея да получа зеления цвят на водата под листата!
	Този път Анжелик едва не извика. Изгубила си бе ума, това бе съвсем ясно! Или пък бе тежко болна?…
	Понадигна се и разтвори завесите на леглото. Гледката, която се разкри пред очите й, окончателно я убеди, че или е полудяла, или е на път да загуби разсъдъка си.
	Точно пред нея на нещо като подиум, се бе излегнала полугола, русокоса и розовобуза богиня, със сламена кошница в ръце, пълна с чепки великолепно златисто грозде, между които се подаваха кичести лозови пръчки и се стелеха по кадифени възглавнички. Едно съвсем голо, пухкаво купидонче с килнато венче от цветя на русите коси си пощипваше сладко от гроздето. Изведнъж малкото ангелче закиха. Богинята го погледна тревожно и рече няколко думи на някакъв чужд език — по всяка вероятност този, на който си говореха на Олимп.
	Тозчас някой се размърда в стаята и един рижав и брадат великан, но облечен като най-обикновен съвременен занаятчия, се приближи до Ерос, взе го на ръце и го загърна с вълнен плащ.
	В същото време Анжелик съзря статива на художника Ван Осел, до който стоеше чирак с кожена престилка и държеше две палитри, изпъстрени с разноцветните петна на ярки бои.
	С леко наклонена настрани глава, помощникът разглеждаше недовършената картина на учителя си. Бледа дневна светлина падаше върху лицето му. Беше среден на ръст здравеняк, съвсем обикновен на вид със своята разкопчана риза от грубо платно, разкриваща загорялата му шия, с небрежно подстригани и стигащи до раменете кестеняви коси и с разрошен перчем, който почти скриваше тъмните му очи. Но Анжелик би разпознала между хиляди други тези присвити, сякаш вечно цупещи се устни, този дръзко вирнат нос, а също и доста закръглената, но излъчваща доброта брадичка, която й напомняше за нейния баща, барон Арман.
	— Гонтран! — провикна се тя.
	— Дамата се събуди! — възкликна богинята.
	И веднага всички, които се намираха в стаята, включително и пет–шест деца, се скупчиха около леглото.
	Чиракът изглеждаше напълно объркан. Той с изумление гледаше усмихващата му се Анжелик. Сетне отведнъж силно се изчерви, стисна ръката й с двете си омазани в бои ръце и промълви:
	— Сестричке!
	Богинята с пищни форми, която всъщност бе самата съпруга на художника Ван Осел, нареди на дъщеря си да донесе от кухнята приготвеното от нея питие от жълтък, разбит с мляко и подсладена и ароматизирана гореща вода.
	— Как се радвам — каза холандецът, — как се радвам, че жената, на която помогнах, се оказа не само знатна дама, изпаднала в беда, но и сестра на мой другар.
	— Но как съм се озовала тук? — попита Анжелик.
	На тромавия си френски, холандецът й разказа как предишната нощ ги разбудило припряно чукане по вратата на жилището им. Когато отворили, те видели на светлината на свещта група италиански комедианти в блестящи атлазени костюми, които им подали изпаднала в безсъзнание, окървавена и полумъртва жена и ги помолили на своя темпераментен език да помогнат на клетницата. А те им отговорили спокойно, по холандски: „Да бъде добре дошла!“.
	Гонтран и Анжелик се заразглеждаха с известно смущение. Нима не бяха изминали осем години откакто се бяха разделили в покрайнините на Поатие? Анжелик сякаш и сега виждаше в мислите си как Реймон и Гонтран, яхнали конете си, се скриват в тесните и стръмни улички. Може би и Гонтран си спомняше сега за трите напрашени от пътя момиченца, които се притискаха едно до друго в старата карета.
	— Последния път, когато те видях — рече той, — ти беше с Ортанс и Мадлон и отиваше в манастира на урсулинките в Поату.
	— Да. Мадлон умря, знаеш ли?
	— Знам.
	— Спомняш ли си, Гонтран, че едно време рисуваше стария Гийом?
	— Старият Гийом умря.
	— Да, зная.
	— Аз и досега пазя портрета му. Дори нарисувах още по-хубав… по памет. Ще ти го покажа.
	Гонтран бе седнал на ръба на леглото, положил на кожената престилка грубите си, изпоцапани и толкова напукани ръце, че проникналите в порите им червени и сини бои с нищо не можеха да се измият; ръце, разядени от химикалите, служещи му за приготовление на различните цветове, и покрити с мазоли от чукалото на хавана, в който той от сутрин до вечер стриваше оловен миниум, охра, оловен окис и ги смесваше с масла или солна киселина.
	— Как можа да стигнеш дотук, да станеш прост занаятчия? — с нотки на съжаление в гласа го попита Анжелик.
	Чувствителният към най-малката обида нос на Гонтран (характерен впрочем за цялото семейство дьо Сансе) се сбърчи, а веждите му се смръщиха.
	— Глупачка! — отвърна й грубо той, без много–много да се церемони с нея. — Ако съм стигнал дотук, както се изразяваш ти, то е защото сам съм го искал. О, познанията ми по латински са пълни и йезуитите не пожалиха сили, за да направят от мен истински благородник, достоен продължител на знатния ни род, тъй като Жослен избяга в Америка, а Реймон постъпи в знаменития орден. Но аз също имах свои виждания за бъдещето си. Скарах се с баща ни, който настояваше да постъпя в армията и да служа на краля. Заплаши ме дори, че няма да ми даде нито едно су. И въпреки това аз напуснах дома ни, тръгнах пеш като някой скитник и дойдох в Париж, където започнах да уча рисуване. Срокът на обучението ми тук вече приключва и скоро ще се отправя отново на път. Ще обиколя цяла Франция, ще ходя от град на град, за да изуча основно всички тънкости на художническия и гравьорския занаят. За да се издържам, ще чиракувам при известни майстори или ще рисувам портрети на богати граждани. А по-късно, ще получа собствено майсторско свидетелство. Ще стана знаменит художник, Анжелик, сигурен съм в това! А кой знае, някой божи ден може и да ми поръчат да изрисувам таваните на Лувъра?
	— И ще изобразиш на тях ада, вечния огън и гримасничещи дяволи!
	— Не, ще ги превърна в огромно синьо небе с озарени от слънцето облаци, а сред тях — кралят в цялото си величие.
	— Кралят в цялото си величие… — повтори машинално Анжелик с отпаднал глас.
	Тя затвори очи. Почувства се изведнъж по-възрастна от брат си, който въпреки че бе по-голям от нея, бе съхранил непокътнати детските си мечти. Наистина, той е студувал и гладувал, бил е унижаван и оскърбяван, но никога не е престанал да крачи към своята мечта.
	— А аз — рече тя, — ти дори не ме питаш как аз съм стигнала дотук?
	— Не смея да те разпитвам — смутено й отговори той. — Зная, че те омъжиха насила за ужасен, страшен човек. Баща ни се радваше на този брак, но всички ние те съжалявахме, Анжелик. Много ли беше нещастна?
	— Не. Но сега вече съм нещастна.
	Колебаеше се дали да сподели мъката си с него. Струваше ли си обаче да хвърля в смут този младеж, безразличен към всичко, което не бе пряко свързано с омайващата го работа?
	Колко пъти си бе спомнил той за своята малка сестричка Анжелик? Сигурно много рядко и несъмнено само тогава, когато е изпадал в отчаяние, че не може да възпроизведе зеления цвят на листата. Той никога не е търсил близостта или помощта на някого от семейството им, въпреки че е бил тясно свързан с всекиго от тях.
	— В Париж отседнах при Ортанс — добави тя, като се опитваше да пробуди в изтерзаната си душа топлотата на детските им връзки.
	— При Ортанс ли? Тя е същинска сврака. Когато пристигнах тук, се опитах да я видя, но само да я беше чула отнякъде какви ми ги наговори! Умираше от срам, че съм се появил в дома й с грубите си обуща. „Не носиш дори шпагата си!“, разкрещя ми се тя и добави, че вече по нищо не съм се отличавал от простите занаятчии. Права беше. Но можеш ли да си ме представиш с кожена престилка и с шпага в ръка? И все пак, ако на мен, благородник по рождение, ми харесва да рисувам, мислиш ли, че подобни предразсъдъци биха могли да ме спрат? Просто плюя на тях.
	— Струва ми се, че всички от нашето семейство сме по природа бунтари — рече с въздишка Анжелик.
	И с обич улови мазолестата ръка на брат си.
	— Сигурно много си мизерствал?
	— Не повече, отколкото ако служех в армията и носех шпага, но тогава щях да съм и затънал в дългове, а лихварите щяха да са постоянно по петите ми. Сега зная колко печеля и колко мога да харча. Не чакам и пенсия, която някой далечен феодал в момент на благоразположение би могъл да ми отпусне, а сетне да ми отнеме. Учителят ми не може да ме лъже, защото гилдията пази интересите ми. А щом изпадна в голямо затруднение, отскачам до Тампл при нашия брат йезуита и го моля да ми даде няколко екю.
	— Реймон в Париж ли е? — възкликна Анжелик.
	— Да, живее в Тампл, но е капелан на не знам си колко манастира и не бих се учудил, ако един ден стане изповедник на знатните особи в кралския двор.
	Анжелик се замисли. Ето чия помощ й бе нужна! На Реймон духовника, който може би щеше да вземе присърце нещата, тъй като ставаше дума за семейството му…
	Въпреки болезнения все още спомен от преживените опасности, въпреки предупреждението на краля, Анжелик не помисляше дори за миг да се откаже от борбата. Единственото, което разумът й подсказваше, бе, че отсега нататък трябва да действа много предпазливо.
	— Гонтран — рече решително тя, — отведи ме в пивницата „Трите дървени чука“.
	Гонтран прие без възражения внезапното за него хрумване на сестра си. Нима Анжелик не е била винаги чудачка? С каква яснота изплуваше в спомените му тя — боса, издрана от къпините, с изпокъсани дрехи, завръщаща се вкъщи след дълги скитания из полето, без да каже никому нито дума къде е била и какво е правила, окървавена, настръхнала като дивачка, тайнствена.
	Художникът Ван Осел ги посъветва все пак да изчакат падането на нощта или поне вечерния сумрак, който забулва лицата. Нима през дългия си престой в Лувъра не бе научил достатъчно за разиграващите се драми и за интригите, които се плетяха в двореца, макар те да достигаха по-скоро като ехо до ушите му чрез брътвежите на позиращите му благородници?
	От своя страна Марике, съпругата на художника, зае на Анжелик една своя фуста и блуза от платно с цвят на изсъхнала роза, завърза на главата й и кърпа от черен сатен, каквито носеха жените от народа. На Анжелик й бе направо забавно да чувства как полата, която бе по-къса, отколкото тези на знатните дами, я пошляпва по глезените при ходене.
	Когато съпроводена от Гонтран младата жена напусна Лувъра през портичката, наречена „вратата на перачките“, защото през нея по цял ден влизаха и излизаха от Сена до двореца и обратно перачките на кралското семейство, тя приличаше по-скоро на приветлива женичка на някой занаятчия, увиснала на ръката на мъжа си, отколкото на светска дама, която само преди една вечер бе разговаряла с монарха.
	Отвъд Пон–Ньоф Сена блещукаше под лъчите на залязващото слънце. Конете, докарани на водопой, навлизаха във водата чак до гърдите, пръхтяха и цвилеха. Завързаните край бреговете на реката лодки със сено образуваха дълга редица от уханни купи. От плоскодънен кораб, превозващ пътници от Руан, на тинестия бряг слизаха войници, монаси, бавачки.
	Камбаните биеха и зовяха за вечерната служба. Продавачите на крем и на вафли сновяха по улиците със своите покрити с бели кърпи кошници и подканваха играчите в кръчмите да си купят от стоката им с весела подкачка:
P>
	„Изгубиш ли в играта,
	вафла си купи.
	Евтина и ароматна,
	тя горчилката топи“.
P$
	Премина карета, пред която тичаха бързоходци и кучета. А грамаден и зловещ, поморавял в настъпващата нощ, Лувърът простираше безкрайните си галерии под червеното небе.


>	Кладата на Гревския площад
>	Септември 1660 — Февруари 1661

>>	1

	От кръчмата, чийто огромен надпис размахваше три чука от ковано желязо над главите на минувачите, се носеха гръмки песни.
	Анжелик и брат й Гонтран слязоха по стъпалата и се озоваха в опушено от тютюнев дим и пропито от мирис на сосове помещение, в дъното на което през отворена врата се виждаше кухня, където над буйна жарава бавно се въртяха шишове с нанизани на тях пилета. Братът и сестрата седнаха на маса, сложена малко встрани, близо до един прозорец, и Гонтран си поръча вино.
	— Избери си от най-хубавото — рече му Анжелик, като се помъчи да се усмихне. — Аз плащам.
	И му показа кесията си, в която грижливо бе скътала спечелените на карти хиляда и петстотин ливри.
	Гонтран й отвърна, че не е придирчив и че обикновено пие от тънкото винце, което се получава от лозята край Париж. Каза й, че само в неделя ходел да вкуси от по-известните вина в покрайнините на града, където бордото и бургундското стрували по-евтино, тъй като там те още не били обложени с общинския налог. Наричали това вино „предградското“, защото се сервирало в малките кръчми в предградията. И тази неделна разходка била единственото му развлечение.
	Анжелик го запита дали ходи там с приятели. Той й отговори, че не. Нямал приятели, но му харесвало да седи под някоя асма и да разглежда лицата на настанилите се на съседните маси работници със семействата им. Намирал, че изобщо хората са добри и симпатични.
	— Щастливец! — промълви Анжелик и изведнъж усети на езика си горчивия вкус на отровата.
	Не се чувстваше неразположена, а само много отпаднала и изнервена.
	Загръщайки се плътно с наметката от груба вълна, която й бе заела Марике, тя с блеснали очи наблюдаваше съвсем новата, непозната за нея обстановка на парижка кръчма.
	Да, вярно бе, че въпреки тежкия въздух, тук се дишаше някак леко, а чувството, че се намират сред свои, караше постоянните посетители да се държат съвсем свободно.
	Благородникът идваше тук, за да попуши и да си отдъхне от тягостната етикеция на кралските салони, буржоата — за да напълни търбуха си далеч от подозрителното око на своята свадлива съпруга, мускетарят играеше на зарове, а занаятчията изпиваше надницата си и макар за няколко часа, забравяше грижите и неволите си.


	Кръчмата „Трите дървени чука“, намираща се на площад Монторгьой, недалеч от Пале Роаял, се посещаваше и от много комедианти, които още несвалили грима си и залепените изкуствени носове, идваха тук късно нощем, за да „навлажнят вътрешностите си“ и да промият своите издрани от прекаленото викане гърла. Италиански мимове в ярки костюми, панаирджийски актьори и звероукротители и дори понякога подозрителни цигани с горящи като въглени очи се смесваха с обичайната клиентела от квартала.
	Тази нощ някакъв стар италианец с маска от червено кадифе на лицето и с дълга, стигаща чак до пояса бяла брада показваше на посетителите много забавна маймунка. След като наблюдаваше известно време някой клиент, тя започваше смешно да го имитира как пуши лулата си, как си слага шапката или как поднася чашата към устните си.
	Гръмки смехове тресяха търбусите.
	Гонтран следеше сцената с нескрито любопитство.
	Но Анжелик, която с всеки изминал миг ставаше все по-нервна, се питаше неспокойно колко ли време ще й се наложи да чака тук.
	Накрая, когато вратата на кръчмата за пореден път се отвори, се появи огромният датски дог на Дегре, а сетне и самият адвокат, придружен от някакъв човек в широк сив плащ. Анжелик с почуда разпозна в него младия Сербало, който криеше бледото си лице под ниско нахлупената шапка и високо вдигнатата яка на наметалото си.
	Младата жена веднага помоли Гонтран да отиде при новодошлите и без да вдига много шум да ги доведе на тяхната маса.
	— Боже мой, госпожо! — въздъхна адвокатът, като седна на пейката до нея. — От тази сутрин вече десет пъти ви виждах удушена, двадесет пъти удавена и сто пъти погребана!
	— И един-единствен път би стигнал, господин адвокат — отвърна му засмяно Анжелик. И като не можеше да скрие удоволствието, което изпита от тревогата му за нея, го попита: — Толкова ли се страхувате да изгубите клиентка, която ви плаща малко, но в замяна на това ви излага на големи опасности?
	Той направи жалка гримаса.
	— Сантименталността е болест, от която не можеш лесно да се изцериш. А ако към нея се прибави и силна склонност към приключенията, то със сигурност те чака нелеп край. Накратко казано, колкото повече се усложняват вашите работи, толкова повече те започват да ме вълнуват. Как е раната ви?
	— Научили ли сте вече?
	— Да научава всичко е неотменно задължение на адвоката полицай. Но веднага трябва да призная, че в случая, тук присъстващият господин ми бе от особена полза.
	С подути и морави от безсъние клепачи и с восъчно на цвят лице, Сербало разказа как е приключила разигралата се в Лувъра драма, в която по чиста случайност се оказал замесен и той.
	През тази нощ караулел в конюшните на Тюйлери, когато откъм градините изведнъж се появил запъхтян мъж, без перука, която очевидно бил загубил по време на лудешкия си бяг по главната галерия на двореца. С тропота на дървените си токове този човек, който се оказал не друг, а самият Бернар д’Андихос, бил разбудил целия Лувър и Тюйлери. Затръшвайки вратите на стаите и апартаментите, иззад които подавали глави изплашените им обитатели, той бил разблъскал и опитващите се да преградят пътя му стражи.
	Докато оседлавал набързо един кон, д’Андихос обяснил на Сербало, че графиня дьо Пейрак едва не била убита и че самият той преди минута бил кръстосал шпага с Филип д’Орлеан. След няколко мига Андихос пришпорил коня и се насочил към вратата Сент–Оноре, провиквайки се, че отива да вдигне на крак цял Лангдок против краля.
	— Бедничкият маркиз д’Андихос! — засмя се Анжелик. — Той… да вдигне Лангдок против краля…
	— А, значи мислите, че няма да го направи? — сепна се Сербало, вдигна пръст и подчерта: — Госпожо, вие изобщо не сте разбрали какво представлява всъщност гасконецът. Наистина, смехът му лесно преминава в гняв, но никога не се знае кое от двете настроения ще вземе превес. Надделее ли яростта, тогава Бог да ви е на помощ!
	— Вярно е, че дължа живота си на гасконците. А знаете ли какво е станало с дьо Лозюн?
	— В Бастилията е.
	— Божичко! — въздъхна Анжелик. — Само дано не го забравят там четиридесет години!
	— Не се бойте, той няма да се остави да го забравят. Видях също как двама лакеи носеха трупа на бившия ви домоуправител.
	— Дано дяволът отнесе душата му в пъкъла!
	— И накрая, тъй като бях уверен, че вие също вече не сте между живите, отскочих до вашия зет, прокурорът Фало дьо Сансе, където заварих адвоката ви, господин Дегре. Заедно с него отидохме в Шатле, за да огледаме труповете на всички удавени или убити, които бяха открити тази сутрин. Отвратителна работа, от която и досега чувствам, че ми се повдига. И ето ме тук! Госпожо, какво ще правите? Трябва да бягате, и то час по-скоро!
	Анжелик погледна белите си ръце до голямата чаша със столче, в която недокоснатото от нея вино блестеше като тъмен рубин.
	Колко малки и крехки й се сториха те, когато неволно ги сравни с яките ръце на седящите до нея мъже!
	Дегре, който се чувстваше в кръчмата като у дома си, бе извадил кутия от рог и стриваше малко тютюн, за да натъпче с него лулата си.
	Анжелик обаче съзнаваше, че макар да е сред много хора, е съвсем самотна и безпомощна.
	Гонтран изведнъж рече:
	— Ако правилно съм разбрал, сестро, ти си въвлечена в някаква тъмна история и рискуваш да загубиш живота си. Това никак не ме учудва. Ти винаги си си била такава!
	— Граф дьо Пейрак е затворен в Бастилията, обвинен в магьосничество — обясни Дегре.
	— Това никак не ме учудва! — повтори Гонтран. — Но ти, Анжелик, още можеш да се измъкнеш жива и невредима. Ако нямаш пари, ще ти заема. Спестил съм малко за бъдещата си обиколка на Франция. А и Реймон, нашият брат йезуит, също ще ти помогне, уверен съм в това. Събери си пъртушините и се качи на дилижанса за Поатие. А оттам лесно ще се добереш до Монтлу. У дома ще бъдеш в пълна безопасност.
	За миг пред очите на Анжелик сякаш изникна замъкът Монтлу, където би намерила сигурно убежище, без да говорим за спокойствието, което цареше сред горите и блатата. И Флоримон щеше да си играе на воля с пуяците на подвижния мост…
	— А Жофре? — попита тя. — Кой ще се погрижи да не бъде осъден несправедливо?
	Настъпи тягостно мълчание, нарушавано само от крясъците на неколцина пияни посетители и от почукването с ножовете по чиниите, с което гладните клиенти на Корбасон изразяваха своето нетърпение да получат час по-скоро вечерята си. Появата на готвача, вдигнал високо над главата си добре зачервена, още цвърчаща от печенето гъска, поуспокои духовете. Шумът в кръчмата стихна дотолкова, че сред доволните премлясквания можеше вече да се долови и тракането на заровете, мятани от четирима страстни играчи.
	Дегре продължаваше да тъпче невъзмутимо тютюн в холандската си лула с дълъг мундщук.
	— Толкова ли държиш на съпруга си? — попита Гонтран.
	Анжелик стисна зъби.
	— Една унция от мозъка му е по-ценна от вашите три глави, взети заедно — отвърна тя без заобикалки. — Зная, че е смешно да говоря подобни неща. Но въпреки че ми е мъж, че е хромав и уродлив, аз наистина го обичам.
	И разтърсена от глухо ридание, но със сухи очи, тя продължи:
	— Истина е също, че самата аз го погубих. Заради тази мръсна история с отровата. А вчера, при разговора си с краля, подписах и присъдата му, аз, която…
	В този миг Анжелик погледна право пред себе си и чертите на лицето й се изкривиха от ужас. На стъклото на прозореца, срещу който бе седнала, тя съзря отвратителното, страшно лице на някакъв човек, полузабулено от дълги кичури сплъстени коси. На мъртвешки бледата си буза той имаше голяма морава буца. Едното му око бе скрито от черна превръзка, а другото блестеше като око на вълк. И на всичко отгоре чудовищното видение се бе втренчило в Анжелик и й се хилеше.
	— Какво има? — попита Гонтран, който седеше с гръб към прозореца и не виждаше нищо.
	Обаче Дегре, който бе проследил посоката на ужасения поглед на младата жена, се втурна мигом към вратата, като подсвирна на кучето си.
	Лицето тозчас се отдръпна от стъклото. След няколко мига се върна и адвокатът, явно разочарован.
	— Изчезна и се скри като плъх в дупката си.
	— Познавате ли този противен господин? — поинтересува се Сербало.
	— Познавам всички негодници, до един. Този се нарича Каламбрьоден, цар е на джебчиите от Пон–Ньоф и е един от най-прославените главатари на парижките разбойници.
	— Не му липсва дързост да дойде чак дотук и да наблюдава как се хранят порядъчните хора.
	— Може би е имал някой съучастник в кръчмата, на когото е искал да даде знак…
	— Не, той гледаше в мен — рече Анжелик с все още тракащи от страх зъби.
	Дегре я стрелна с поглед.
	— Ами! Не се плашете толкова. Тук сме близо до улица Трюандри и до предградието Сен–Дьони, сиреч до главната квартира на мошениците и на техния принц, Великия кесар, който е предводител на всички професионални крадци и разбойници.
	Докато говореше, Дегре прегърна младата жена през кръста и я притегли силно към себе си. Анжелик почувства топлотата и решителността на тази мъжка ръка. Нервната й възбуда постепенно спадна. Без излишен срам, тя сама се притисна още по-силно до Дегре. Какво значение имаше, че той бе човек от простолюдието, че бе обикновен адвокат? Нима самата тя не бе на път да стане бедна, подгонена от всички, без покрив над главата, без ничия подкрепа и даже може би без име?
	— Дявол да го вземе — подзе весело Дегре, — човек не ходи в кръчма, за да води мрачни разговори. Дайте първо да си похапнем, приятели, а после ще решим какво да правим. Хей, Корбасон, изчадие на сатаната — провикна се той, — да не си намислил да ни умориш от глад?
	Кръчмарят веднага се отзова на повикването.
	— Какво можеш да предложиш на трима знатни господа, които от двадесет и четири часа са вкусили само мъки и тревоги, и на една крехка млада дама, чийто апетит има нужда да бъде поощрен?
	Като се улови за брадичката, Корбасон започна да нарежда като същински поет:
	— На вас, господа, ще предложа по едно голямо парче полуизпечено говеждо филе, набодено с корнишони и пресни краставички, три опечени на жар пилета и една тава бухти с крем. Колкото до дамата, тя несъмнено ще поиска нещо по-лекичко. Като например телешко варено, салата, костен мозък, ябълково желе, печена круша и вафлена фунийка, пълна с крем. А накрая — лъжичка с хапчета от копър. Убеден съм, че след подобна вечеря бледите й бузи отново ще порозовеят.
	За първи път в живота си обаче Анжелик не изпитваше глад. Тя едва–едва се докосна до кулинарните шедьоври на Корбасон. Очевидно организмът й се бореше с остатъците от погълнатата отрова. Струваше й се, че цяла вечност я дели от ужасните преживелици през предишната нощ. Изнемощяла, а може би и замаяна от тежкия и непривичен за нея въздух на кръчмата, смесен с гъстия тютюнев дим, тя почувства, че въпреки усилията й, сънят постепенно я оборва. Накрая затвори очи, като не преставаше да си повтаря мислено, че Анжелик дьо Пейрак е вече мъртва.


	Когато се събуди, през стъклата на силно опушената кръчма вече се процеждаше сивата светлина на зората.
	Размърда се и забеляза, че твърдата възглавница, на която лежи бузата й, са всъщност кокалестите колена на Дегре и че останалата част от тялото й е изтегната на пейката. Погледна нагоре и видя над себе си главата на адвоката, който с притворени очи продължаваше замечтано да пуши.
	Анжелик бързо се изправи, но лицето й се сгърчи от болката, която й причини рязкото движение.
	— Моля да ме извините — замънка тя, — аз… Сигурно съм ви притеснила много.
	— Добре ли си поспахте? — попита той с провлачен глас, в който се чувстваше както натрупана умора, така и леко опиянение.
	Защото каната пред него бе почти празна.
	Положили лакти на масата, Сербало и Гонтран също спяха, похърквайки като останалите посетители, които се бяха изтегнали или на пейките, или на голия под.
	Младата жена погледна към прозореца. В съзнанието й изплува споменът за нещо ужасно. Но този път видя само светлината на сивото утро и дъждовните капки, които се стичаха по стъклата.
	Откъм кухнята се чуваха гласът на Корбасон, който даваше някакви разпореждания, и силният шум от търкаляни по пода големи бъчви.
	Като подритна входната врата, в кръчмата влезе мъж с отметната на тила шапка и със звънче в ръка. По избелялата синя престилка, която бе навлякъл върху дрехите си, още личаха следите от изрисувани лилии и гербът на свети Христофор.
	— Аз съм Пикар, разносвачът на вино. Имаш ли нужда от мене, кръчмарю?
	— И още как, приятелю. Току-що ми докараха от Гревския площад само шест бъчви лоарско вино. Три бяло и три червено. А аз всеки ден отварям поне по две.
	В този момент спящият Сербало се събуди с подскок и веднага извади шпагата си от ножницата.
	— Дявол да го вземе, господа, чуйте ме всички! Тръгвам на война срещу краля.
	— Млъкнете, Сербало! — примоли му се изплашената до смърт Анжелик.
	А той я обгърна с размътения си, подозрителен поглед на недоспал пияница и й рече:
	— Мислите, че няма да го сторя ли? Не познавате гасконците, госпожо. Война на краля! Приканвам всички ви да ме последвате. Война на краля! Напред, негодуващи лангдокци!
	С размахана шпага, той се отправи към изхода и спъвайки се на прага, излезе от кръчмата.
	Безразлични към виковете му, спящите продължаваха да си хъркат, а клекнали пред бъчвите, кръчмарят и разносвачът на вина опитваха новата пратка и шумно премляскваха, преди да определят цената й. Свежият и примамлив аромат на виното прогонваше тежкия мирис на тютюна в угасналите лули, дъха от изпития алкохол и от гранясалите сосове.
	Гонтран разтърка очи.
	— Божичко — рече прозявайки се той, — колко отдавна не съм си похапвал така добре и по-точно, от последната сбирка на братството „Свети Лука“, която за съжаление се организира само веднъж в годината. За утринната служба ли бият вече камбаните, които чувам?
	— Напълно е възможно — отвърна му Дегре.
	Гонтран стана и се протегна.
	— Трябва да тръгвам, иначе майсторът ще ми се сърди. Послушай ме, Анжелик, отиди с господин Дегре в Тампл и се срещни с Реймон. А аз тази вечер ще навестя Ортанс, при все че съм наясно, че очарователната ни сестрица само ще ме наругае. Колкото до теб, повтарям ти пак, напусни Париж, макар да зная, че си най-упоритото от всички мулета, които е възпитал баща ни…
	— А ти пък си най-глупавото — отвърна му Анжелик.
	От кръчмата излязоха всички заедно, последвани от кучето на Дегре, което той бе нарекъл Сорбон. Образувалият се по средата на улицата поток влачеше кал и мръсотии. Дъждът бе спрял, но въздухът бе наситен с влага и подухваше слаб ветрец, от който ламаринените надписи над магазинчетата леко поскърцваха.
	— Току-що извадени от водата! С черупката! — хвалеше стоката си остроумна търговка на стриди.
	— За да си весел от заранта, за да ти е топло през деня, пий от живата вода! — провикваше се разносвачът на ракия.
	Гонтран го спря и на един дъх изпразни предложената му чаша. После изтри устни с опакото на ръката си, плати и като махна с шапка за сбогом на адвоката и на сестра си, се смеси с хората от простолюдието, които в този ранен час бързаха за работа. Без да се различава по нищо от тях.
	„Ето докъде стигнахме и двамата, мислеше си Анжелик, докато го гледаше как се губи в тълпата. — Добре се подредиха наследниците на рода дьо Сансе, няма що! Аз поне стигнах до това положение по стечение на обстоятелствата, но той, защо той сам пожела да падне толкова ниско?“.
	Изпитвайки известно неудобство заради брат си, тя погледна Дегре.
	— Гонтран винаги е бил чудак — рече тя. — Би могъл да стане офицер, като всички млади благородници, но открай време му харесваше само едно — да смесва бои, за да получи различни цветове. Майка ми разказваше, че когато го носела в утробата си, й се наложило цяла седмица да пребоядисва в черно дрехите на семейството, заради траура по моите баба и дядо. Дали това не обяснява странните му наклонности?
	Дегре се усмихна и вместо отговор на въпроса й, рече:
	— Да отидем да видим вашия брат йезуит, четвъртият представител на това странно семейство.
	— О, Реймон е важна личност!
	— Надявам се да е така заради вас, графиньо.
	— Не бива да ме наричате повече графиня. Я ме вижте на какво приличам, господин Дегре — рече Анжелик и вдигна патетично към него бледото си като восък личице. От умората зелените й очи бяха посветлели и поразително се доближаваха до цвета на младите пролетни листа. — Кралят ми каза: „Не желая да чуя повече нито дума за вас!“. Разбирате ли какво означава подобна заповед? Че графиня дьо Пейрак я няма вече, че не бива да съществува. И аз не съществувам. Разбрахте ли?
	— Разбирам най-вече, че сте болна — отвърна Дегре. — Държите ли на казаното от вас онзи ден?
	— Какво съм казала?
	— Че нямате никакво доверие в мен.
	— Сега обаче вие сте единственият човек, комуто мога да се доверя.
	— Тогава елате. Ще ви заведа на едно място, където ще ви изцерят. Не можете да се срещнете със страшен йезуит, без да сте напълно здрава и силна духом.
	Той я улови за ръката и я повлече сред многолюдната тълпа, изпълваща сутрин парижките улици. Шумът бе направо оглушителен. Изкарали стоката си навън, всички търговци деряха гърла, за да я хвалят и за да привлекат колкото е възможно повече клиенти.
	Анжелик почти не успяваше да опази раненото си рамо в невъобразимата блъсканица, но стискаше зъби, за да не почне да вие от болка.


>>	2

	На улица Сен-Никола Дегре спря пред къща с огромна табела, на чийто яркосин фон бе изобразен меден тас. От прозорците на първия етаж излизаха облаци пара.
	Анжелик разбра, че адвокатът я е довел при бръснар, държащ и баня, и предварително почувства облекчение при мисълта, че ще се потопи в чебър с гореща вода.
	Собственикът на заведението, господин Жорж, им каза да седнат и да го почакат няколко минути. С голям, чисто театрален замах той бръснеше някакъв мускетар и в същото време шумно изразяваше мнението, че мирът е едно от най-големите бедствия, които могат да съсипят всеки храбър воин.
	Накрая, предавайки „храбрия воин“ на своя чирак, за да му измие главата, което видимо не беше никак лесна работа, господин Жорж изтри бръснача в престилката си и с услужлива усмивка се обърна към Анжелик.
	— Хе, хе! Всичко ми е ясно. Още една жертва на любовните страсти, която би искал да пречистя напълно, преди да я пъхнеш в леглото си. Нали така, непоправими женкарю?
	— В случая не става дума за това — отвърна много спокойно адвокатът. — Тази млада особа е ранена и бих искал да облекчите страданията й. А после нека я изкъпят.
	Анжелик, която, въпреки восъчната си бледност, цялата почервеня от думите на бръснаря, се почувства ужасно неловко при мисълта, че ще трябва да се разсъблече пред двамата мъже. Обслужвана винаги от жени и тъй като изобщо не бе боледувала, тя нито веднъж не бе преглеждана от лекар, а камо ли от такъв самозван хирург–бръснар.
	Но преди да успее да направи и най-малкия жест на протест, Дегре съвсем естествено и със сръчността на мъж, за когото женските дрехи нямат никакви тайни, развърза елека й, после откопча блузата й и внимателно я смъкна надолу до кръста.
	Господин Жорж се наведе и бавно сне напоената с мехлем превръзка, която Марике бе сложила на дългата прорезна рана на рамото на Анжелик, нанесена от сабята на дьо Лорен.
	— Хм! Хм! Всичко е ясно! — измърмори бръснарят. — Някой галантен рицар е сметнал, че му искат прекалено много за услугата, и е решил да се разплати с „желязна монета“, както казваме ние. Нима не знаеш, миличка, че трябва да пъхаш шпагата на такива господа под леглото, докато не се бръкнат в кесията?
	— А какво ще кажете за раната? — попита все така невъзмутимо Дегре, сякаш не забелязваше ужасното притеснение на Анжелик.
	— Хм! Хм! Тя не е нито добра, нито лоша. Виждам, че някакъв невеж аптекар я е намазал с възсолена мас. Затова първо ще почистим нея, а после ще я заменим с мехлем, който освежава и възстановява тъканта.
	И той отиде до един шкаф, откъдето взе голяма кутия.
	Анжелик истински се измъчваше от това, че седи полугола в една бръснарница, където подозрителният аромат на непознати билки се смесваше с мириса на сапуните.
	Някакъв клиент влезе, за да се обръсне, и като видя Анжелик, възкликна:
	— Ах, каква хубавица! Защо не ми е под ръка, за да я погаля когато изгрее луната!
	Дегре направи едва забележим знак и Сорбон, който дотогава дремеше в краката му, се надигна и с един скок заби зъбите си в късите панталони на новодошлия.
	— Ох, ох, ох! Загубен съм! — завайка се клиентът. — Та това е мъжът с кучето. Значи ти, Дегре, дяволски скитнико, си бил собственикът на тези божествени ябълки на любовта?
	— Мислете каквото щете, господине — отвърна невъзмутимо Дегре.
	— В такъв случай, нищо не съм казал и нищо не съм видял. О, господине, извинете ме и кажете на кучето си да пусне жалките ми износени панталони.
	С леко подсвирване Дегре привика кучето.
	— Ох, искам да се махна оттук — с треперещи устни рече Анжелик и в същото време с несръчни движения се опита да се облече.
	Младият мъж обаче я застави с твърда ръка да седне на мястото си и й каза грубо, макар и шепнешком:
	— Престанете да се държите като целомъдрена дева, малка глупачке. Трябва ли да ви напомням войнишката поговорка: „На война като на война“? Повели сте битка, от която зависи животът на мъжа ви и вашето собствено съществувание. Затова трябва да сторите всичко възможно, за да победите, а не да проявявате разни глезотии.
	В това време към тях се приближи бръснарят с малък блестящ нож в ръка.
	— Изглежда ще ми се наложи да резна плътта — рече той. — Забелязах, че под кожата се е насъбрала гной, която трябва да изтече навън. Не се бой, миличката ми — добави ласкаво той, сякаш говореше на дете, — никой няма по-лека ръка от бръснаря Жорж.
	Въпреки страха си, Анжелик се убеди, че той казваше самата истина, защото извърши операцията много бързо и почти безболезнено. После, след като заля раната с някаква течност, от която тя подскочи от болка, но по мириса й разбра, че е само обикновена, силна ракия, той й каза да се качи в банята и че едва след процедурите там щял да я бинтова добре.
	Кабинките за напарване на бръснаря Жорж бяха едни от последните бани в Париж, такива, каквито са съществували през средните векове, когато завръщащите се от Изтока кръстоносци пренесли по родните си места освен вкуса към турските бани, и навика да се мият. В онези далечни времена, така наречените „парилни“ бързо се множали из цял Париж. В тях клиентите не само се напарвали и измивали основно, но си „сваляли и козината“, както образно се изразявали тогава, което всъщност представлявало обезкосмяване на цялото тяло. Твърде скоро обаче тези заведения придобили лоша слава, защото към многобройните услуги, предлагани в тях, започнали да включват и такива, от които се интересували предимно посетителите на домовете със съмнителна слава, намиращи се на улица „Долината на любовта“. Разтревожени свещеници, сурови хугеноти и лекари, които виждали в „парилните“ основната причина за разпространението на различни кожни болести, обединили усилията си и наложили закриването им. И оттогава, като се изключат няколкото противни бани, държани от бръснари, в Париж човек нямало къде да се изкъпе. Но хората изглежда доста лесно се примирили с това положение.
	„Парилнята“ на господин Жорж се състоеше от две големи, покрити с плочи помещения, разделени с дървени прегради на малки кабини. В дъното на всяка зала имаше горяща пещ, в която един слуга нагряваше кръгли камъни.
	Една от прислужниците в женското отделение помогна на Анжелик да се разсъблече напълно, а после я затвори в отделна кабинка, където имаше пейка и вода, в която току-що бяха нахвърляли нажежени до червено камъни. От водата се издигаше гореща пара.
	Седнала на пейката, Анжелик скоро почувства, че се задушава, че не може да си поеме въздух, докато накрая й се стори, че ще умре. Когато я изведоха, от цялото й тяло струеше пот.
	Прислужницата я накара да се потопи в чебър със студена вода, после я загърна с чаршаф и я отведе в съседно помещение, където имаше няколко други, също голи жени. Прислужниците, предимно старици с доста отблъскваща външност, бръснеха клиентките или разресваха дългите им коси, без да престават да кудкудякат като кокошки. Съдейки по клиентките и по темите на разговорите им, Анжелик заключи, че и самите те, в по-голямата си част, са от простолюдието — слугини или търговки, които след като чуят службата в черквата, минават през банята, за да научат последните клюки преди да отидат на работа.
	Казаха й да легне на друга пейка.
	След миг дойде и господин Жорж, чиято поява ни най-малко не смути присъстващите.
	Той държеше ланцет, а съпровождащото го момиченце носеше кошница, пълна с вендузи и прахан.
	Анжелик ожесточено запротестира.
	— Няма да ми пускате кръв! И без това загубих толкова много. Не виждате ли, че съм бременна? Ще убиете детето ми.
	Но бръснарят–хирург беше непреклонен и с едно махване с ръка я застави да легне по корем.
	— Стой мирно или ще накарам да повикат приятеля ти, за да те напляска по задника!
	Ужасена от мисълта да види адвоката в подобна роля, Анжелик млъкна.
	Бръснарят резна на три места гърба й с ланцета си и й сложи вендузи.
	— Вижте каква черна кръв тече! — възкликна очарован той. — Възможно ли е едно толкова бяло момиче да има толкова черна кръв?
	— Имайте милост, оставете ми поне няколко капки! — примоли му се Анжелик.
	— Умирам от желание да я източа цялата от теб — отвърна й бръснарят, като въртеше свирепо очи. — А после ще те науча как да напълниш вените си със свежа и силна кръв. Рецептата е много проста: голяма чаша с червено вино и една любовна нощ.
	Накрая, след като я превърза добре, той я остави на грижите на две момичета, които й помогнаха да се среши и облече. Тя им даде по няколко монети бакшиш и те ококориха очи от удивление.
	— Ей, маркизо — възкликна по-младата от тях, — твоят принц с вехтото сако ли ти прави такива щедри подаръци?
	Една стара прислужница я побутна и като огледа Анжелик, която с отмалели крака заслиза бавно по дървената стълба, прошушна:
	— Не видя ли, че е знатна дама, дошла тук, за да си отдъхне от своите скучни благородници?
	— Но те обикновено не се предрешват — възрази другата.
	— Слагат си маска и господин Жорж ги вкарва през задната врата.
	В дюкянчето Анжелик откри добре обръснатия и с порозовяла кожа Дегре.
	— Връщам ви я чисто нова — рече му бръснарят и му смигна съучастнически. — Само не бъдете груб с нея, какъвто сте обикновено, докато раната на рамото й не се затвори напълно.
	Този път, вместо да се докачи, младата жена просто се разсмя. Съзнаваше, че е неспособна да се възмущава от каквото и да било.
	— Как се чувствате? — попита я Дегре, когато се озоваха отново на улицата.
	— Слаба като новородено котенце — отвърна Анжелик, — но всъщност това не е чак толкова неприятно. Имам усещането, че започвам да гледам на живота много философски. Не зная дали активното лечение, на което ме подложиха, е полезно за здравето, но то несъмнено има способността да успокоява нервите. Сега можете да бъдете спокоен за мен — както и да се държи брат ми Реймон, ще види пред себе си само една покорна и смирена сестра.
	— Много добре. Защото винаги се опасявам от проявите на бунтарския ви дух. Ще минете ли през парната баня, преди следващия път да се представите на краля?…
	— Колко жалко, че не го сторих! — въздъхна напълно съкрушена Анжелик. — Няма да има следващ път. Вече никога няма да се представя пред краля.
	— Не бива да се казва „никога вече“. Животът е толкова променлив, колелото на съдбата постоянно се върти.
	Духна вятър и свали кърпата, с която Анжелик бе покрила косите си. Дегре се спря и внимателно я завърза.
	Младата жена улови загорелите му и топли ръце, чиито дълги пръсти не бяха лишени от изтънченост, и ги задържа в своите.
	— Вие сте много мил човек, Дегре — промълви тя и вдигна към него гальовно очи.
	— Лъжете се, госпожо. Погледнете това куче.
	Той посочи Сорбон, който подскачаше около тях, задържа го и като улови главата му, разтвори мощните челюсти на датския дог.
	— Как ви се струват тези зъби?
	— Страшни!
	— Знаете ли на какво съм обучил това куче? Не? Чуйте тогава: когато в Париж настане вечер, двамата с него тръгваме на лов; аз му давам да подуши парче от стара риза или някаква друга вещ, принадлежаща на преследван от мен злосторник. После тръгваме по следата, слизаме до бреговете на Сена, скитаме се под мостовете и между пилоните, бродим из предградията и около старите крепостни стени, влизаме в дворовете, завираме се във всички дупки, където се спотайва тази паплач от просяци и крадци. И в един момент Сорбон се мята напред. Когато го настигна, то вече е стиснало моя човек за гърлото, о, много деликатно, точно толкова, колкото онзи да не може да мръдне. Тогава казвам на кучето: „Варте!“, което на немски значи „Чакай“ — купил съм го от един немски наемник. Надвесвам се над пленника, разпитвам го, после му издавам присъдата. Понякога го помилвам, понякога викам нощната стража, за да го отведе в Шатле, а понякога си казвам: „Защо да препълвам затворите и да създавам излишни главоболия на господата от правосъдието?“ Тогава казвам на Сорбон: „Занг!“, което означава „Стисни много силно“. И разбойниците в Париж стават с един по-малко.
	— И… често ли правите това? — попита разтреперилата се Анжелик.
	— Доста често. Така че, както виждате, не съм чак толкова мил.
	Младата жена замълча, после прошепна:
	— Всеки човек има толкова различни лица. Може да бъде изключително лош и в същото време много мил. Защо практикувате този страшен занаят?
	— Вече ви казах, че съм крайно беден. От баща си наследих само адвокатската служба и дълговете му. Но както са потръгнали нещата, опасявам се, че накрая ще се превърна в дебелокож, ужасяващ мизантроп, в най-долнопробна кукумявка.
	— Какво значи това?
	— Така поданиците на негово величество Великия кесар, принцът на просяците и крадците, наричат хората от полицията.
	— Те познават ли ви вече?
	— Познават предимно кучето ми.
	Двамата спътници тръгнаха по улица Тампл, по която имаше множество дълбоки и изпълнени с лепкава кал пукнатини, покрити тук–там с дъски. Допреди няколко години в същия този квартал се намираха само зеленчукови градини, наричани „насажденията на Тампл“, но и досега между новопостроените къщи все още се виждаха лехи със зеле и малки стада от кози.
	Накрая се показа и крепостната стена, над която се извисяваше зловещата старинна кула на Тамплиерите.
	Дегре помоли Анжелик да го почака малко и влезе в някакво галантерийно дюкянче. Не след дълго той излезе от него със съвършено чист околовратник, наистина без дантели, но вързан с морав шнур. Бели маншети се подаваха кокетно изпод ръкавите му. Джобът на късото му палто бе някак странно издут. Докато адвокатът вадеше от него носната си кърпа, едва не падна дълга броеница. Без да се преоблича основно и макар да бе във все същите износени къси панталони и връхна дреха с широки ръкави, той изведнъж бе придобил извънредно почтен вид. Изражението на лицето му несъмнено допринасяше за това преобразяване и Анжелик вече не посмя да му говори така свойски, както допреди малко.
	— Сега имате вид на набожен магистрат — рече му леко объркана тя.
	— А нима това не е видът, който трябва да има един адвокат, придружаващ млада дама, отиваща при своя брат йезуит? — попита Дегре, сваляйки почтително и смирено шапката си.


>>	3

	Когато стигнаха до високите зъбчати, заграждащи Тампл стени, зад които стърчаха множество готически кули и извисяващата се над целия квартал мрачна кула на Тамплиерите, Анжелик изобщо не подозираше, че навлиза в единственото място в Париж, където човек може да живее свободно и в пълна безопасност.
	Тази укрепена крепост, представляваща в миналото истинско феодално владение на войнстващите монаси, наричани тамплиери, а впоследствие на рицарите от Малтийския орден, се ползваше от стародавни привилегии, признати и спазвани дори от самия крал: тук не се плащаха данъци, не важаха никакви административни и полицейски разпоредби и неплатежоспособните длъжници намираха убежище от приставите и затворническите килии. От няколко поколения Тампл осигуряваше издръжката на незаконородените деца на най-знатните френски аристократи. Даже настоящият му главен игумен, Вандомският херцог, бе пряк потомък на Анри IV и на най-знаменитата му любовница Габриел д’Естре.
	Анжелик не познаваше специалното законодателство по отношение на това изолирано, макар и разположено в самото сърце на големия град селище, и когато премина по подвижния мост, изпита особено чувство на угнетеност. Но щом се озова от другата страна на сводестата врата, инстинктивно усети, че там цари удивително спокойствие.
	Тампл отдавна бе загубил бойния си дух и традиции и вече представляваше само нещо като мирно убежище, предлагащо на щастливите си обитатели най-разнообразни възможности за уединен и в същото време светски живот. В квартала на аристократите Анжелик дори забеляза спрели карети пред разкошните домове на дьо Гиз, дьо Буфлер и дьо Боабудран.
	В сянката на масивната Цезарова кула се гушеше иначе много уютната къща на йезуитите, където живееха или идваха да си отдъхнат от светската суета най-вече онези членове на ордена, които служеха като духовни настойници на знатните особи в кралския двор.
	В преддверието на дома младата жена и адвокатът срещнаха свещеник с типично испански черти на лицето, който се стори познат на Анжелик. Не след дълго тя се сети, че това бе изповедникът на младата кралица Мари–Терез, когото тя бе довела от бреговете на Бидасоа, заедно с двамата си шута джуджета, старшата камериерка Молина и малката Филипа.
	Дегре помоли въвелия ги в йезуитския дом семинарист да предаде на преподобния отец дьо Сансе, че един човек на закона желае да говори с него във връзка с делото на граф дьо Пейрак.
	— Ако брат ви не знае за случилото се, това ще означава, че на йезуитите не им остава вече нищо друго, освен да закрият ордена си — заяви Дегре на Анжелик, докато чакаха в малката приемна. — Често съм си мислил, че ако по някакво стечение на обстоятелствата ми възложат да реорганизирам дейността в полицията, непременно ще се възползвам от прилаганите от тях методи.
	Още недовършил мисълта си и в помещението с пъргава стъпка влезе отец дьо Сансе. Той от пръв поглед позна Анжелик.
	— Скъпа сестро! — рече той.
	И като се доближи до нея, я целуна сърдечно.
	— О, Реймон! — прошепна тя, ободрена от радушния прием.
	Без излишни приказки, отецът ги покани да седнат и веднага попита:
	— Докъде сте стигнали в това мъчително дело?
	Вместо Анжелик, която бе толкова развълнувана от срещата с брат си, измъчена от всичко преживяно през последните три дни и така безсилна от енергичното лечение на бръснаря Жорж, че не можеше изобщо да събере мислите си, думата взе Дегре.
	С няколко думи той обобщи ясно и точно положението. Граф дьо Пейрак се намира в Бастилията, обвинен — негласно — в магьосничество. Утежняващ в случая бил фактът, че графът си бил навлякъл неприязънта на краля и недоверието или по-скоро подозренията на някои влиятелни особи.
	— Зная, зная! — клатеше глава и сякаш потвърждаваше собствените си мисли йезуитът.
	Той, разбира се, не каза кой го бе осведомил така добре за развоя на събитията, но след като огледа внимателно Дегре, го запита направо:
	— Какъв път трябва да изберем според вас, господин адвокат, за да спасим нещастния ми зет?
	— Мисля, че в дадения случай най-благоприятните доводи само биха му навредили. Граф дьо Пейрак е безспорно жертва на дворцова интрига, за която не подозира дори самият крал, но която се подклажда и ръководи от една много високопоставена особа. Няма да назовавам имена.
	— Правилно! — отсече рязко отец дьо Сансе, а Анжелик сякаш видя как пред очите й се мярна лукавият профил на опасната катеричка, която всъщност бе емблемата на главния финансов надзорник Никола Фуке.
	— Но би било глупаво да се опитваме да объркваме замислите на хора, които разполагат с пари и огромно влияние. Графиня дьо Пейрак едва не загина при трите им опита да я убият. Трябва да си извлечем поука от това горчиво изпитание. Налага се да се примирим с очевидното и да намерим средствата, които биха ни позволили да действаме открито. Граф дьо Пейрак е обвинен в магьосничество. Е, добре, нека тогава да бъде предаден на църковен съд. В този случай, отче, вашата помощ ще се окаже особено ценна, тъй като не желая да крия от вас, че съм почти неизвестен в адвокатските среди и намесата ми не би дала никакъв резултат. За да бъдат взети под внимание доводите ми като защитник на граф дьо Пейрак, би трябвало поне да бъде образуван съдебен процес срещу него и той да получи правото да си наеме адвокат. Смятам, че първоначално никой дори и не е помислял за подобно нещо. Но след като графиня дьо Пейрак потърси помощта на няколко високопоставени особи в двора, съвестта на краля заговори. Затова вече нямам никакви съмнения, че ще има съдебен процес. Сега зависи само от вас, отче, дали той ще получи единствената приемлива форма, която ще ни избави от злоупотребите и подлостите на господата от гражданския съд.
	— Виждам, господин адвокат, че не храните илюзии по отношение на собствената ви корпорация.
	— Нямам илюзии по отношение на никого, отче.
	— И добре правите — одобри Реймон дьо Сансе.
	Сетне той обеща да се срещне с някои лица, без да споменава имената им, и да държи адвоката и сестра си в течение на предприетите от него стъпки.
	— Ти, струва ми се, си отседнала при Ортанс?
	— Да — отвърна с въздишка Анжелик.
	— Впрочем, хрумна ми една мисъл — прекъсна ги Дегре. — Не бихте ли могли, отче, да се възползвате от връзките си, за да издействате за госпожа графинята, ваша сестра и моя клиентка, някое скромно жилище в чертите на крепостта? Наясно сте, че животът й продължава да е в опасност, но в Тампл никой не би се решил да извърши престъпление. Всички знаят, че Вандомският херцог, главен приор на Франция, не допуска крадците и разбойниците да влизат в крепостта и че винаги се застъпва за тези, които го помолят за убежище. Покушение, извършено на територия, където властват законите му, би имало нежелателен за никого отглас. И накрая, графиня дьо Пейрак би могла да се настани под чуждо име, за да се загубят следите й. Ще добавя още, че тук тя ще може да си поотдъхне малко, а това е крайно необходимо за здравето й.
	— Планът ви ми се струва извънредно разумен — съгласи се Реймон, позамисли се, излезе и скоро се върна с лист хартия, на който бе написал следния адрес: „Госпожа Кордо, вдовица, даваща под наем мебелирани стаи на Каро дьо Тампл“.
	— Домът й е скромен и бих казал даже доста беден. Но ти ще разполагаш с просторна стая и ще можеш да се храниш при самата госпожа Кордо, която е натоварена да поддържа къщичката и да дава под наем три–четири стаи. Зная, че си привикнала към по-голям разкош, но мисля, че това жилище отговаря на изискванията за неизвестност, в която господин Дегре желае да се намираш.
	— Добре, Реймон — отвърна смирено Анжелик. И даже намери сили да добави малко по-бодро: — Благодаря ти, че вярваш в невинността на мъжа ми и че ни помагаш да се борим с несправедливостта, на която той стана жертва.
	Лицето на йезуита прие сурово изражение.
	— Анжелик, не исках да те укорявам, защото измъченият ти вид и бедното ти облекло искрено ме натъжиха. Но не мисли, че мога да проявя и най-малкото снизхождение към скандалния начин на живот на твоя мъж, в който той те въвлече и който ти изкупваш с такава мъка днес. Съвсем естествено е обаче да се притека на помощ на човек от семейството ми.
	Младата жена отвори уста, за да му възрази, но след миг размисъл се отказа. Почувства се напълно съкрушена.
	И все пак не можа да се сдържи докрай. Докато изпращаше двамата си посетители, Реймон каза на Анжелик, че най-малката им сестра, Мари–Анес, получила благодарение на намесата му длъжност, към която всички девойки толкова се стремят — придворна дама на кралицата.
	— Отлично! — възкликна младата жена. — Мари–Анес в Лувъра! Сигурна съм, че там тя ще се развие бързо и всестранно.
	— Госпожа дьо Навай се занимава специално с възпитанието на придворните дами. Тя е мила жена, мъдра и предпазлива. Току-що разговарях с изповедника на кралицата, който ми каза, че Нейно Величество държи извънредно много на безупречното поведение на своите придворни дами.
	— Ти наивник ли си?
	— О, това е недостатък, който според нашите настоятели е непростим.
	— Тогава не бъди лицемер — заключи Анжелик.
	Реймон продължаваше приветливо да се усмихва.
	— С радост на душата установявам, че си си останала все същата, мила сестрице. Пожелавам ти да намериш покой в жилището, което ти посочих. Върви, а аз ще се моля за теб.
	— Тези йезуити са наистина знаменити хора — заяви Дегре, след като останаха насаме. — Защо и аз не станах йезуит?
	И той се потопи в изучаването на този въпрос чак докато стигнаха до улица Сен–Ландри.
	Ортанс посрещна сестра си и адвоката с неприкрита враждебност.
	— Така! Така! — рече тя, преструвайки се, че се опитва да сдържа гнева си. — Забелязвам, че след всяко от твоите бягства се връщаш във все по-плачевен вид. И винаги придружавана от мъж, естествено.
	— Ортанс, та това е адвокатът Дегре.
	Но Ортанс му обърна демонстративно гръб, тъй като не можеше да го понася заради износените му дрехи и славата му на голям гуляйджия.
	— Гастон! — провикна се тя. — Елате да видите снаха си. Надявам се, че видът й ще изцери мераците ви за цял живот!
	Макар и доста недоволен от повикването на жена си, Фало дьо Сансе все пак се появи, но като видя Анжелик, направо зяпна от удивление.
	— Бедното ми дете, в какво състояние сте само!…
	Междувременно на вратата се позвъни и Барб въведе Гонтран.
	Видът му разгневи до крайност Ортанс и тя започна да сипе хули след хули:
	— Какво съм сторила на Бога, за да ме наказва с такъв брат и такава сестра? Кой ще повярва сега, че семейството ми действително произхожда от старинен знатен род? Сестра ми се връща, облечена като истинска дрипла! Брат ми изпадна дотам, че се превърна в прост занаятчия, когото благородниците и буржоата могат да назовават на малко име и да бият с бастуните си… Трябваше да затворят в Бастилията не само този ужасен хром магьосник, но да пъхнат и всички вас при него!…
	Безразлична към крясъците на сестра си, Анжелик започна да вика малката си прислужница, за да й помогне да стегне багажа си.
	Ортанс млъкна, за да си поеме дъх.
	— Можеш да си викаш, колкото си щеш! Тя си тръгна.
	— Как така тръгна?
	— Много просто! Каквато стопанката, такава и прислужницата! Тя си тръгна вчера с някакъв дангалак с ужасен акцент, който дойде да я търси.
	Смазана, понеже се чувстваше отговорна за девойката, която бе откъснала от родния край, Анжелик се обърна към Барб.
	— Не биваше да я пускате никъде, Барб.
	— Какво можех да сторя, госпожо? — приплака дебелата мома. — Сякаш дяволът се бе вселил в това девойче. Тя ми се закле върху кръста, че мъжът, който я търси, е неин брат.
	— Ами! Брат по гасконски. Там казват „брат ми“ на всеки човек, който живее в същата провинция. Както и да е, всяко зло за добро. Поне няма да харча повече пари за издръжката й…


	Още същата вечер Анжелик и малкият й син се нанесоха в скромното жилище на вдовицата Кордо на Каро дьо Тампл. Така наричаха пазарния площад, където се стичаха продавачи на птици, на риба, на прясно месо, чесън, мед и на мокриш, тъй като всеки, който заплатеше дребна сума на бирника, получаваше правото да се настани там и да продава стоката си на определена от самия него цена, без допълнителни такси, без какъвто и да е друг контрол.
	Мястото беше оживено и всеизвестно. Вдовицата Кордо бе всъщност старица, по-скоро селянка, отколкото гражданка, която предеше вълна пред едва тлеещото огнище, и сама приличаше малко на магьосница.
	Но стаята, в която се настани Анжелик, бе чиста, приятно ухаеща на прани чаршафи, леглото бе удобно, а по настлания с плочи под бе нахвърляна доста слама, за да не прониква от него още повече студ през и без това хладните първи дни на зимата.
	Госпожа Кордо бе наредила да качат в стаята люлка за Флоримон, няколко наръча дърва и една тенджера с бульон.
	Щом Дегре и Гонтран си отидоха, младата жена нахрани детето си и го сложи да спи. Флоримон роптаеше, искаше да се върне при Барб и братовчедчетата си. За да го поразсее, Анжелик му изтананика любимата му песничка: „Зелената мелница“. Раната на рамото почти не я болеше, а и грижите по малкия отвличаха до известна степен вниманието й. Макар че през последните години бе свикнала около нея да се въртят много слуги, детството й бе достатъчно сурово, за да се смущава от напускането и на последната си прислужница.
	Впрочем, нима и монахините, които я бяха възпитавали, не я бяха приучили също към тежкия труд, повтаряйки й, че „трябва да е готова за всяко изпитание, пратено от Небето?“.
	Ето защо, щом детето заспа и самата тя се мушна между грубите, но чисти чаршафи, когато чу как нощният пазач минава под прозорците и вика: „Десет часът е. Вратата е затворена. Добри хора от Тампл, спете спокойно…“, Анжелик изпита за миг чувство на облекчение и блаженство.


	Вратата беше затворена. Докато големият град наоколо се събуждаше за ужасите на нощта с нейните шумни кръчми, дебнещи крадци, стаени зад ъглите убийци и обирачи, чиито шперцове отваряха всяка ключалка, малкото жители на Тампл заспиваха спокойно, защитени от високите му стени. Златарите, изработващи фалшиви бижута, несъстоятелните длъжници и нелегалните печатари затваряха очи, уверени, че ще дочакат утрото необезпокоявани от никого. Откъм палата на главния игумен, извисяващ се самотно сред обкръжаващите го градини, се носеха звуци на клавесин, а откъм параклиса и манастира — молитви на латински. В същото време няколко рицари на Малтийския орден в дългополи власеници с апликиран бял кръст се затваряха отново в килиите си.
	Валеше дъжд. Анжелик заспа спокойно.
	Младата жена се бе записала в регистрите като госпожа Мартен, широко разпространено и съвсем безобидно име. Никой не я бе питал за нищо. Следващите дни преживя с непознатото дотогава за нея, но приятно чувство на млада майка от простолюдието, която по нищо не се отличава от своите съседи и е заета само с отглеждането на детето си. Хранеше се при госпожа Кордо на една маса с вдовицата, петнадесетгодишния й син, който чиракуваше някъде в града, и стар разорен търговец, криещ се в Тампл от кредиторите си.
	— Нещастието на моя живот е — казваше често той, — че баща ми и майка ми ме възпитаха зле. Да, госпожо, те ме научиха да бъда честен. А това е най-големият недостатък, когато си решил да се посветиш на търговията.
	Всички галеха и хвалеха Флоримон и Анжелик бе много горда с него. Щом грейнеше малко слънце, тя бързаше да го изведе навън, за да го разходи из пазара, където застаналите пред сергиите си търговки се надпреварваха да го сравняват с младенеца Исус в яслата.
	Един златар, чието дюкянче се намираше точно срещу къщата на госпожа Кордо, му подари кръстче с червени, наподобяващи рубини камъни.
	Докато го слагаше на шията на малкия, Анжелик с горчивина си помисли: „Къде е сега шесткаратовият диамант, който синьор Флоримон едва не нагълта в деня на сватбата на краля в Сен–Жан–дьо–Люз?“.
	Изработващите фалшиви украшения бижутери бяха част от всевъзможните занаятчии, установили се в Тампл, за да избегнат тираничните закони на своите гилдии, и тъй като имитациите бяха изрично забранени от Гилдията на златарите в Париж, единствено в крепостта човек можеше да си купи онези евтини дрънкулки, които доставяха толкова радост на девойките от простолюдието. Те идваха на тълпи от всички краища на столицата, свежи и красиви, макар и бедно облечени в тъмните си, най-често сиви дрехи, заради които ги наричаха „гризетки“ (сивушки).
	При разходките си Анжелик избягваше да ходи в тази част на Тампл, където бяха разположени разкошните къщи на богатите и знатни особи, едни от които живееха в крепостта, защото им харесваше, а други — за икономии. Опасяваше се да не би да я разпознаят пристигащите тук дами и господа, чиито карети преминаваха шумно през тайната врата на укреплението, но най-вече — не искаше да буди в душата си съжаление по изгубеното. За предпочитане бе да скъса напълно с предишния си начин на живот, пък и всъщност не бе ли вече съпруга на беден, изоставен от всички затворник…


>>	4

	Един ден обаче, докато слизаше по стълбите с Флоримон в ръце, тя срещна съседката си по стая, чието лице й се стори познато. Наистина госпожа Кордо й бе казала, че е подслонила в дома си и една много бедна, но доста затворена млада вдовица, която предпочитала да се храни в стаята си срещу нищожно допълнение към и без това ниския наем. При срещата на стълбите Анжелик успя да зърне само мургавото лице на своята съседка и тъжните й очи, които тя побърза да сведе. Не можеше да си спомни името на тази жена, но беше убедена, че я е срещала вече някъде.
	На връщане от разходката Анжелик видя, че младата вдовица сякаш я чака.
	— Вие не сте ли графиня дьо Пейрак? — попита я тя.
	Притеснена и доста разтревожена, Анжелик побърза да я покани в стаята си.
	— Пътувахме заедно в каретата на приятелката ми Атенаис дьо Тоне–Шарант в деня на тържественото влизане на краля в Париж. Аз съм госпожа Скарон.
	Едва сега Анжелик разпозна тази толкова красива и в същото време извънредно скромна жена, която ги бе придружила при въпросното събитие и чието изключително бедно облекло бе накарало всички да изпитат известен срам заради нея — „вдовицата на куция Скарон“, както злобно се бе изразил тогава братът на Атенаис.
	Тя никак не се бе променила, само роклята й бе още по-извехтяла и видимо кърпена. Но снежнобялата яка й придаваше съвсем благопристоен вид, в който имаше нещо затрогващо.
	Въпреки тревогата си, Анжелик се почувства щастлива, че ще може да побъбри с някого от областта Поату. Затова настани гостенката си до огнището и й предложи от вафлените фунийки с крем, които бе купила за Флоримон.
	Франсоаз д’Обиние (така се наричаше жената по баща)разказа на Анжелик, че е дошла в Тампл, защото само тук човек може да живее три месеца без да плаща наем. А тя вече била изчерпала всичките си спестявания и кредиторите й всеки момент можели да я изхвърлят на улицата. Надявала се, че през тези дванадесет седмици ще успее да издейства от краля или от кралицата — майка възобновяване на пенсията от две хиляди ливри, която приживе мъжът й получавал от Негово Величество.
	— Почти всяка седмица ходя в Лувъра и заставам на пътя, водещ към параклиса. Както знаете, при излизане от апартаментите си и на път за църковната служба, Негово Величество минава по дълъг коридор, където е разрешено на просители да се обръщат към него. Там винаги има безброй монаси, войнишки сираци и останали без пенсия бойци ветерани. Понякога се налага да чакаме дълго. Но накрая кралят все пак се появява. Уверявам ви — всеки път, когато му подавам просбата си, сърцето ми бие толкова силно, че ме е страх да не чуе ударите му.
	— Но засега не е чул дори молбата ви.
	— Така е, ала не губя надежда, че все някой ден ще я погледне.
	Младата вдовица бе в течение на всички придворни сплетни. Разказваше ги весело и остроумно и когато успееше да се отърси от сковаността си, започваше да излъчва удивително обаяние. Не изглеждаше никак смаяна от факта, че вижда бляскавата графиня дьо Пейрак в подобна жалка обстановка, и бъбреше така, сякаш се намира в светски салон.
	За да избегне неудобните въпроси, Анжелик й описа накратко положението си. Каза й, че живее под чуждо име в очакване съпругът й да бъде съден и оправдан, за да се покаже после с открито чело пред света. Все пак премълча в какво точно обвиняват граф дьо Пейрак, тъй като, макар да разказваше доста лекомислени анекдоти, Франсоаз Скарон видимо бе много набожна жена. Тази бивша протестантка, приела католическата вяра, изглежда търсеше в религията подкрепа и утеха при изпитанията, отредени й от съдбата.
	Накрая Анжелик каза:
	— Както виждате, госпожо, положението ми е още по-несигурно и от вашето. И няма да скрия, че не мога да ви окажа никакво съдействие пред влиятелни в двора хора, защото много от тези, които допреди няколко месеца стояха по-ниско от мен, вече имат правото да ме гледат отвисоко.
	— Да, наистина — отвърна й вдовицата на остроумния господин Скарон. — Налага се да делим познатите си на две категории: на полезни и безполезни за самите нас. С първите поддържаме отношения, колкото да се възползваме от покровителството им, а с вторите — за собствено удоволствие.
	Двете жени весело се засмяха.
	— Защо ви виждам толкова рядко? Бихте могли да се храните с нас в общата столова.
	— О, не ми е възможно да превъзмогна отвращението си! — рече вдовицата, потръпвайки. — Признавам, че само като зърна тази госпожа Кордо и сина й, ме обзема смъртен страх!…

	* * *

	Анжелик точно отвори уста, за да изрази недоумението си от подобно отношение, когато откъм стълбището се разнесе странен шум, наподобяващ животинско ръмжене.
	Госпожа Скарон стана, отвори вратата, но веднага затвори и мигом се озова отново до Анжелик.
	— Божичко, на стълбите стои самият дявол!
	— Какво говорите?
	— Ако не е дяволът, то тогава е някакъв съвсем черен човек.
	Анжелик радостно възкликна и се втурна към стълбищната площадка.
	— Куаси–Ба! — извика тя.
	— Да, аз съм, гаспожо — отвърна й познатият глас.
	Куаси–Ба изникна като черен призрак от тънещото в мрак стълбище. Облечен бе във всевъзможни дрипи, прикрепени с върви. Лицето му бе посивяло, а кожата — отпусната. Но щом зърна Флоримон, той избухна в дивашки смях и като се спусна към очарованото дете, подхвана заедно с него някакъв буен танц.
	Ужасена, Франсоаз Скарон излетя като стрела през вратата и се заключи в стаята си.
	Анжелик се замисли. Кога… кога все пак изчезна Куаси–Ба? Тя не можа да си спомни нищо, всичко се бе объркало в съзнанието й. Накрая се сети, че мавърът я бе придружил до Лувъра сутринта на същия ден, когато се бе срещнала с краля и едва не бе загинала от ръката на Орлеанския херцог. Но после, трябваше да си го признае, бе забравила напълно своя верен слуга.
	Като хвърли няколко цепеници в огъня, за да може Куаси–Ба да изсуши мокрите си от дъжда дрехи, тя му даде всичко за ядене, което имаше в долапа. После мавърът й разказа преживелиците си.
	В големия замък, където живее кралят на Франция, чакал дълго-дълго своята „гаспожа“. Било много продължително. Всички минаващи прислужници му се присмивали.
	После паднала нощта. В тъмното здравата го наложили с тояги. Събудил се във водата, да, във водата, която тече пред големия замък.
	„Били са го, докато е загубил съзнание, и са го хвърлили в Сена“, разтълкува си думите му Анжелик.
	Куаси–Ба плувал, докато се добрал до някакъв бряг. Когато се събудил, бил щастлив, защото помислил, че се е озовал в родината си. Над него се били надвесили трима маври. Не малки арапчета, каквито дамите си взимат за пажове, а истински големи хора.
	— Сигурен ли си, че не си сънувал? — попита го изненадана Анжелик. — Успях да се убедя, че в Париж има съвсем малко маври, които да не са деца.
	Но като го разпита по-подробно, тя се досети, че е бил намерен от някои от негрите, представяни за „чудо невиждано“ на панаира в Сен–Жермен или служещи за пазачи на дресирани мечки. Но Куаси–Ба не пожелал да остане при тях: страхувал се от мечките.
	Щом приключи с разказа си, той измъкна изпод дрипите си кошничка и като коленичи пред Флоримон, му подаде две от така наречените „овчи“ хлебчета — меки, със златиста коричка, намазани с жълтък и посипани с пшенични зърна. От тях се разнесе чуден аромат.
	— Как успя да ги купиш?
	— О, нищо не съм купувал. Влязох в хлебарницата и направих така… — И Куаси–Ба разкриви лицето си в зловеща гримаса. — Господарката и прислужницата веднага се скриха под тезгяха, а аз взех хлебчетата за моя малък господар.
	— Боже мой! — въздъхна смаяна Анжелик.
	— Ако имах моята голяма крива сабя…
	— Продадох я на вехтошаря — побърза да отвърне младата жена.
	А междувременно се питаше дали пазачите не са проследили Куаси–Ба. Стори й се дори, че чува шум на улицата. Приближи се до прозореца и видя, че наистина пред къщата се бе събрала тълпа. Някакъв почтен на вид човек с тъмни дрехи разговаряше с госпожа Кордо. Анжелик открехна прозореца и се помъчи да разбере какво става.
	Вдовицата я забеляза и извика:
	— Вярно ли е, че при вас е дошъл съвсем черен мъж?
	Анжелик побърза да слезе долу.
	— Вярно е, госпожо Кордо. Той е мавър, той е… бивш слуга. Много добро момче е, уверявам ви.
	Тогава непознатият господин се представи. Бил натоварен с мисията да раздава нисше, средно и висше правосъдие в Тампл от името на Великия приор. Било невъзможно мавър да пребивава в границите на крепостта, още повече че този, за когото става дума, е облечен като просяк.
	След продължителни преговори Анжелик се видя принудена да обещае, че Куаси–Ба ще напусне очертанията на Тампл преди да е паднала нощта.
	Тя се качи в стаята си дълбоко опечалена.
	— Какво ще правя с теб, бедни ми Куаси–Ба? Появата ти тук предизвика истински бунт. Пък и аз нямам вече пари да те храня и обличам. Ти си свикнал да живееш в разкош и, уви, да не бъдеш лишаван от нищо…
	— Продай ме, гаспожо.
	И понеже тя го погледна учудено, той добави:
	— Преди години графът плати за мен много скъпо, а тогава бях още малко момче. Сега струвам поне хиляда ливри. Ще имаш достатъчно пари, за да извадиш господаря от затвора.
	Анжелик размисли и сама се убеди, че той има право. Всъщност от цялото предишно богатство й бе останал само Куаси–Ба. Неприятно й бе да го продава, но нима това не бе най-добрият начин да намери сигурно убежище за този злощастен дивак, озовал се сред низостите на цивилизования свят?
	— Ела утре пак — каза му тя. — Дотогава все ще съм измислила нещо. Но внимавай да не попаднеш в ръцете на стражите.
	— О, зная как да се скрия. Вече имам много приятели в този град. Правя им така, а те ми казват: „Ти си от нашите“, и ме отвеждат в дома си.
	И той й показа как човек трябва да си кръстоса пръстите, за да го разпознаят въпросните приятели.
	Анжелик му даде едно одеяло и през прозореца проследи как високият мършав силует се отдалечава под дъжда. Щом го изгуби от погледа си, тя отиде при брат си за съвет. Но преподобният отец дьо Сансе не беше в Тампл.

	* * *

	Анжелик се връщаше угрижена към къщи, когато, прескачайки локва след локва, я подмина един юноша с калъф на цигулка под мишница.
	— Джовани!
	Бе наистина ден на неочаквани срещи! Тя придърпа младия музикант под свода на старата черква, за да не ги мокри дъждът, и го накара да й разкаже всичко за себе си.
	— Още не съм приет в оркестъра на господин Дюли — рече й той, — но когато заминаваше за Сен-Фарго, херцогиня дьо Монпансие ме преотстъпи на херцогиня дьо Соасон, която е назначена за управителка в дома на кралицата. — И заключи с важен тон: — Така че вече имам великолепни връзки, благодарение на които мога да увеличавам доходите си, като давам уроци по музика и по танци на девойки от знатни семейства. Сега се връщам от госпожица дьо Севиние, която живее в палата Буфлер. — И като хвърли смутен поглед към скромното облекло на бившата си господарка, добави: — Вие, госпожо, бихте ли ми казали как вървят нещата при вас? Кога ще видим отново господин графа?
	— Скоро. Въпрос на дни — отговори му Анжелик, но умът й беше зает с друго. Улавяйки младежа за раменете, тя му каза: — Джовани, реших да продам Куаси–Ба. Спомням си, че херцогиня дьо Соасон имаше желание да го купи, но аз не мога да излизам от Тампл, а още по-малко — да отида до Тюйлери. Би ли станал мой посредник?
	— Винаги съм на вашите услуги, госпожо — отвърна любезно младият музикант.
	Той очевидно бе взел задачата си присърце, защото не бяха минали и два часа, а Анжелик още не бе приготвила обеда на Флоримон, когато някой почука на вратата й. Тя отвори и видя пред себе си висока рижава жена с арогантен вид и един мъж с вишневочервена ливрея, каквито носеха лакеите в дома на херцог дьо Соасон.
	— Изпраща ни Джовани — рече жената, под чиято пелерина надничаха краищата на доста кокетна рокля на камериерка.
	От изражението и държанието на посетителката лъхаха типичните за любимата прислужница на знатна дама хитрост и наглост.
	— Готови сме да обсъдим предложението ви — продължи тя, като огледа от горе до долу Анжелик и хвърли бърз поглед на стаята й. — Но първо трябва да знаем какво ще получим ние.
	— Я си позатвори човката, момиче! — сряза я така категорично Анжелик, че я постави веднага на място. Сетне седна и без да предлага на посетителите си стол, се обърна към лакея: — Как се казваш?
	— Ла Жасент, госпожо графиньо.
	— Така. Виждам, че поне ти имаш остро око и добра памет. Тогава ми кажи защо трябва да плащам на двама?
	— Че как иначе? В подобни случаи работим винаги заедно.
	— Значи съдружие. Слава богу, че цялата прислуга в дома на херцога не участва! Ето какво трябва да направите: ще кажете на госпожа херцогинята, че желая да й продам моя мавър Куаси–Ба, но не мога да дойда в Тюйлери. Затова господарката ви трябва да ми определи среща в Тампл, в нечий дом по неин избор. Настоявам обаче това да стане в пълна тайна, без да се споменава дори името ми.
	— Май няма да е много трудно да го организираме — отговори прислужницата, като погледна съучастника си.
	— Вие ще получите по две на всеки десет ливри. Което значи, че колкото цената е по-висока, толкова повече ще има за вас. Трябва също да нагласите нещата така, че херцогиня дьо Соасон да изпитва непреодолимо желание да се сдобие с мавъра и да не се колебае пред никаква сума.
	— Оставете на мен — обеща прислужницата. — Впрочем, дори онази сутрин, докато решех госпожа херцогинята, тя пак изрази съжалението си, че вашият ужасен демон не е в свитата й. Бог да й е на помощ! — заключи тя и вдигна очи към тавана.
	Анжелик и Куаси–Ба чакаха в малка стаичка в близост до сервизните помещения на палата Буфлер.
	Смехове и галантни възгласи се разнасяха от залите, където госпожа дьо Севиние бе събрала този ден посетителите на своя литературен салон. Покрай Анжелик минаваха деца-лакеи, носещи отрупани със сладкиши табли.
	Макар че не искаше да си признае, младата жена страдаше, че е така самотна и изоставена, докато дамите от нейното общество продължаваха, само няколко крачки встрани, да водят все същия лек и безгрижен живот. Толкова бе мечтала да опознае Париж и тези закътани в малките улички културни салони, където се събираха най-блестящите умове на времето!…
	Седнал до господарката си, Куаси–Ба въртеше уплашено големите си очи. Анжелик му бе наела от един вехтошар в Тампл стара ливрея с вече обезцветени златни галони, но дори и в нея той имаше окаян вид.
	Накрая вратата се отвори и предшествана от прислужницата си, нахлу госпожа Соасон, като изпълни цялата стаичка с шумоленето на роклята си, с потракването на ветрилото, с видимата си възбуда.
	— А, ето и жената, за която ми говори, Бертий… — подхвана тя, но изведнъж млъкна, загледа се в Анжелик и възкликна: — Да ми прости Бог, нима това сте вие, скъпа моя?
	— Да, аз съм! — усмихна се младата жена. — Но ви моля да не се учудвате. Знаете, че съпругът ми е в Бастилията, така че ми е трудно да бъда в по-добро положение от самия него.
	— О, да — съгласи се съчувствено Олимпия дьо Соасон. — Нима всеки от нас не е изпадал в немилост? Когато се наложи чичо ми, кардинал Мазарини, да бяга от Франция, сестрите ми и аз ходехме в окъсани поли, а на улицата хората замеряха каретата ни с камъни и ни викаха „мръсните Манчини“. Но сега, когато бедният кардинал умира, същите тези хора сигурно тъжат за него повече и от мен. Ето как се върти колелото на съдбата. Това ли е вашият мавър, скъпа? Преди ми се видя по-хубав! Беше пълен, а и по-черен.
	— Такъв е, защото му е студено и е гладен — побърза да обясни Анжелик. — Щом се нахрани и стопли, ще стане отново черен като въглен, бъдете сигурна в това.
	Красивата херцогиня обаче направи кисела физиономия. Тогава Куаси–Ба скочи като дива котка от мястото си и рече:
	— Но съм още силен! Виж!
	Той разкъса старата ливрея, разголи покритите си със странна татуировка гърди, изпъчи се, изду мускулите си и вдигна ръцете си полусвити в лактите, както правят борците по панаирите. По тъмната му кожа пробягаха светлинни отблясъци.
	Гордо изправен, той сякаш изведнъж стана и по-едър. Макар в този миг да не помръдваше, със самото си присъствие този дивак изпълваше малката стаичка с някаква неповторима, тайнствена атмосфера. В същия момент бледите лъчи на слънцето като че нарочно се промъкнаха през цветните стъкла на прозореца и позлатиха този прокуден син на Африка.
	Тогава Куаси–Ба спусна дългите си египетски ресници така, че те почти закриха очите му, а погледът му се превърна в тънък лъч, който прониза херцогиня дьо Соасон. После мавърът бавно разтегли месестите си устни в предизвикателна и същевременно нежна усмивка.
	Анжелик никога не бе виждала Куаси–Ба толкова красив и никога, наистина никога — толкова… страшен.
	А тъмнокожият слуга продължаваше да дебне бъдещата си плячка, сякаш искаше да я разкъса като хищен звяр. С цялата сила на своята първична природа той инстинктивно бе почувствал какво търси у него тази бяла, жадна за непознати удоволствия жена.
	Полуотворила уста, Олимпия дьо Соасон изглеждаше покорена. Тъмните й очи проблясваха с необикновен пламък. Потрепването на красивата гръд, ненаситността на чувствените устни така недвусмислено издаваха плътските й желания, че въпреки цялата си наглост, дори прислужницата сведе отведнъж глава, а Анжелик едва се сдържа да не побегне, затръшвайки силно вратата след себе си.
	В този миг обаче херцогинята се овладя. Тя разтвори ветрилото си и започна машинално да си вее.
	— Колко… Колко искате за него?
	— Две хиляди и петстотин ливри.
	Очите на прислужницата радостно блеснаха. Но Олимпия дьо Соасон едва не подскочи, вече опомнила се напълно.
	— Вие сте луда!
	— Или ще получа за него две хиляди и петстотин, или ще го запазя за себе си — хладно заяви Анжелик.
	— Но, скъпа моя…
	— О, госпожо, вижте колко мека и гладка е кожата му! — възкликна тогава Бертий и прокара срамежливо пръст по ръката на Куаси–Ба. — Никога не бих повярвала, че един мъж може да има толкова нежна кожа! Сякаш е листче от изсушено цвете.
	Херцогинята също погали ръката на мавъра, която бе със съвсем ситни пори и с гъвкави, стегнати мускули. По тялото й премина сладострастна тръпка. Набрала смелост, тя опипа татуировката по гърдите му и се разсмя.
	— Какво пък, ще го купя. Зная, че е истинска лудост, но чувствам, че вече не бих могла да се откажа от него. Бертий, кажи на Ла Жасент да донесе касичката ми.
	Като по даден сигнал, лакеят тозчас влезе с изящно ковчеже от обработена и украсена кожа.
	Докато мъжът, който навярно изпълняваше ролята на интендант на херцогинята по тайните й прищевки, броеше сумата на Анжелик, прислужницата, изпълнявайки нарежданията на господарката си, направи знак на Куаси–Ба да я последва.
	— Довиждане, гаспожо, довиждане! — рече мавърът и се приближи към Анжелик. — А на моя малък господар кажи…
	— Добре, добре, върви сега! — сухо го прекъсна тя. Но съхрани като забита в сърцето си кама погледа на бито куче, който нейният роб й отправи преди да излезе от стаичката. Анжелик нервно преброи парите и ги прибра в кесията си. Сега искаше само едно — да се махне час по-скоро от това място.
	— О, скъпа моя, тежко ви е, зная! — въздъхна херцогиня дьо Соасон, като се стараеше да прикрие зад ветрилото сияещото си лице. — Но не се отчайвайте, колелото на съдбата непрестанно се върти. Човек може да попадне в Бастилията наистина, но може също и да излезе оттам. Знаете ли, че Пегилен дьо Лозюн отново се радва на благоволението на краля?
	— Пегилен! — възкликна Анжелик, чието лице изведнъж светна при споменаването на това име и при добрата новина. — О, колко се радвам! Какво е станало?
	— На Негово Величество се нравят дръзките постъпки на този смел благородник и кралят се е възползвал от първия предлог, за да си го върне. Разказват, че дьо Лозюн бил изпратен в Бастилията, защото се бил с Филип д’Орлеан. Някои даже твърдят, че било заради вас, така ли е?
	Анжелик потръпна при спомена за ужасната сцена. Тя отново и най-сърдечно помоли Олимпия дьо Соасон да не споменава нищо за нея и да не разкрива къде се крие. Херцогинята, която от собствен опит знаеше, че трябва да се щадят изпадналите в немилост хора, докато кралят не реши окончателно съдбата им, обеща да изпълни молбата й и дори на раздяла целуна Анжелик.


>>	5

	Продажбата на Куаси–Ба бе отвлякла за известно време вниманието на младата жена от непосредствените грижи около съпруга й. Сега, когато съдбата му вече не зависеше от нейните усилия, тя се почувства обзета от някакъв фатализъм, който при състоянието й бе напълно обясним. Въпреки опасенията й обаче, бременността протичаше нормално. Детето, което носеше в утробата си, бе живо.
	Гонтран дойде да се сбогува със сестра си. Тръгваше на своето пътешествие из Франция и си бе купил муле, „не толкова красиво, колкото нашите“, каза й той. В градовете щял да се възползва от гостоприемството на тайните братства на чираците. Страдаше ли от този разрив със своята среда? Изглежда, че не.
	Анжелик с тъга го проследи как се отдалечава.
	Една сутрин тя се връщаше с Флоримон от кратка разходка до голямата кула, където някакъв пастир от Белвил често водеше стадо кози и магарета да пасат и ги доеше, щом се появеше клиент. Според него козето мляко било много полезно за кърмачките, а магарешкото — „за тези, чийто темперамент е отслабнал от невъздържаност и разпътен живот“. Макар последното изобщо да не се отнасяше до Анжелик, тя често си купуваше по гърненце магарешко мляко. Хванала за ръка ситнещия до полата й Флоримон, тя почти бе стигнала до къщата, когато чу викове и видя сина на хазяйката си да тича, прикривайки с мъка главата си от преследващи го деца, които буквално го засипаха с дъжд от камъни.
	— Кордо*! Обесеник**! Хайде, изплези език, обеснико!
	[* Връв, канап, (фр.) — Б.пр.]
	[** Corde-au-cou (фр.) — с въже на шията. — Б.пр.]
	Без да им отвръща или да се възпротиви, момчето се вмъкна в къщата.
	Не след дълго Анжелик го видя кротко да преглъща в кухнята своята порция грах. Тя не проявяваше особен интерес към сина на вдовицата Кордо. Якото петнадесетгодишно момче бе набито и мълчаливо, а зад ниското му чело явно не се криеше голям интелект. Но то се държеше внимателно и услужливо с майка си и наемателите. Единственото му развлечение очевидно бе да си поиграе в неделя с Флоримон и да изпълнява всичките му детински приумици.
	— Какво се случи преди малко, бедни ми Кордо? — попита младата жена, сядайки пред глинената купа, където хазяйката щеше да й сипе грах с китова сланина. — Имаш такива яки юмруци, защо не наказа онези грубияни, които те замеряха с камъни?
	Юношата вдигна рамене, а майка му обясни:
	— Знаете ли, свикнал е вече, и то отдавна! Случва се и самата аз да го нарека понякога по невнимание „Кордоку“. А с камъни го замерят откакто се помни. Но той никога не се бие, не се засяга. Ще го уважават, когато успее да стане майстор в занаята. А в това не се съмнявам.
	И старицата се захили така, че още повече заприлича на вещица.
	Анжелик си спомни за отвращението, което госпожа Скарон изпитваше към майката и сина, и ги погледна учудено.
	— Вие май нищо не знаете? Така ли е? — попита вдовицата, слагайки отново тигана на огъня. — Какво пък, аз не крия: синът ми работи с майстор Обен.
	И понеже Анжелик видимо пак нищо не разбираше, тя поясни:
	— Майстор Обен е главният палач. Сега ясно ли ви е?
	Младата жена усети как тръпка на ужас премина по цялото й тяло. Тя започна мълчаливо да яде скромната си храна. Беше по време на постите, предшестващи коледните празници, и всеки ден на масата се появяваше все същата порция грах с парче варено месо от кит — обедът на каещите се бедняци.
	— Да, той е чирак на палача — продължи старицата, сядайки на масата. — Какво да се прави — за да съществува човек на този свят са нужни различни професии! Майстор Обен, който е роден брат на покойния ми мъж има само дъщери. И когато мъжът ми умря, той ми писа в селището, където живеехме, че ще се заеме със сина ми и ще го научи на своя занаят, а по-късно може би ще му предаде и длъжността си. А както знаете, да бъдеш палач в Париж както на простосмъртните, така и на високопоставените особи, това е вече нещо! Бих искала да доживея времето, когато синът ми ще облече червената дреха…
	И тя обгърна с почти нежен поглед голямата глава на ужасното си отроче, което продължаваше апетитно да лапа противната храна.
	„А може би и днес сутринта е надявал примката на някой осъден — мислеше си смразена от ужас Анжелик. — Децата от площад Каро са прави: човек не може да се нарича така, когато има подобен занаят!“.
	Приемайки мълчанието на младата жена за съчувствие и внимание, вдовицата продължи:
	— Мъжът ми също беше палач. Но на село това е съвсем друга работа, защото смъртните присъди се изпълняват в околийските центрове. Всъщност, ако изключим случаите, когато е разпитвал и изтезавал някой крадец, той беше по-скоро „кожодер“, тоест одираше животни и заравяше вътрешностите им… — И щастлива, че поне веднъж не я прекъсват с викове на ужас и погнуса, тя побърза да добави: — Напразно хората си мислят, че да си палач е проста работа. За да изтръгнеш признания, е нужно да владееш най-различни похвати. Така че синът ми е повече от зает, уверявам ви! Той трябва да се научи да отсича глава с един удар на меча или на брадвата, да борави с нажежено желязо, да пробожда език, да беси, да дави, да разпъва на колелото на мъченията, да разчеква и накрая — да познава всички тънкости на изтезанията с вода или със стяга, чрез побиване на кол или заравяне в земята…
	Този ден Анжелик така и не довърши обяда си и бързо се прибра в стаята.
	Знаел ли е Реймон какъв занаят упражнява синът на вдовицата Кордо, когато я изпрати да живее тук? Не, положително не. Пък и младата жена нито за миг не си представяше, че макар да е затворник, съпругът й може да попадне някога в ръцете на палача. Та Жофре дьо Пейрак е благородник! А сигурно има и закон или привилегия, забраняващи изтезанията на титулуваните особи. Все пак би трябвало да говори с Дегре по този въпрос… Палачът е за бедняците, за тези, които биват приковавани на позорния стълб на площада на Халите, които биват разсъбличани и бити с камшици по кръстовищата или бесени на Гревския площад, тоест за всички „обесници“, доставящи върховно удоволствие и развлечение на простите хорица. Но палачът не е за Жофре дьо Пейрак, последният от тулузките графове…

	* * *

	От този ден Анжелик се появяваше колкото бе възможно по-рядко в кухнята на госпожа Кордо. Тя се сближи с Франсоаз Скарон и понеже разполагаше с малко пари след продажбата на Куаси–Ба, купуваше дърва, за да поддържа огъня в камината си, и канеше младата вдовица.
	Госпожа Скарон не преставаше да се надява, че един ден кралят ще прочете просбите й. Изпълнена с вяра, от време на време тя ходеше рано сутрин в Лувъра, и се връщаше оттам обезкуражена, но научила цял куп придворни сплетни, които я забавляваха през целия ден.
	Тя напусна Тампл за десетина дни, тъй като намери място за гувернантка при някаква знатна дама. После се върна без да дава никакви обяснения и продължи да живее все така уединена и сякаш тръпнеща от страх.
	Понякога я посещаваха високопоставени особи, от тези, които идвали в дома й, когато сатирикът Скарон царствал над малък кръг от блестящи умове.
	Веднъж Анжелик разпозна през тънката стена звучния глас на Атенаис дьо Тоне–Шарант, и от разговора разбра, че красавицата от Поату продължава бурния си живот сред висшите парижки среди, но все още не си е намерила титулуван и богат съпруг.
	Друг път при госпожа Скарон дойде жизнерадостна и много красива жена, макар и наближаваща четиридесетте. Анжелик я чу да казва на тръгване:
	— Какво да се прави, скъпа, трябва да пием насладите, които ни предлага днешният ден. Сърцето ме боли като ви гледам как живеете в тази студена стая, как кърпите и без това износените си рокли. Подобна нищета не подхожда на жена с толкова красиви очи.
	Франсоаз тихичко отвърна нещо, но Анжелик не чу какво.
	— Съгласна съм с вас — весело продължи мелодичният глас, — но самите ние можем да устроим нещата така, че една зависимост, не по-унизителна от молбите за пенсия, да не се превърне в робство. Настоящият ми „собственик“ например, с чиито пари мога да живея на широка нога, спокойно се задоволява с две кратки посещения на месец. „За петстотин ливри — му казах аз — ми е невъзможно да ви давам повече“. И господинът се примирява, защото знае, че иначе няма да получи нищо. О, той е добър човек, макар единственото му достойнство да се състои в това, че познава чудесно месата, защото дядо му е бил месар. Съветва ме, когато организирам приеми. Предупредих го, че държа на малките си прищевки и че не бива да ревнува. Май ви шокирах, мила моя? Разбирам го от начина, по който стиснахте красивите си устни. И все пак чуйте: в природата няма нищо по-разнообразно от радостите в любовта, макар че в края на краищата и те са винаги все същите.

	* * *

	Когато отново видя приятелката си, Анжелик не се сдържа и направо я попита коя е била последната гостенка.
	— Не си мислете, че ми е приятно да дружа с такива жени — смутено отговори Франсоаз. — Но трябва да призная, че Нинон дьо Ланкло е наистина най-очарователната и най-остроумната от всичките ми приятелки. Тя много ми помогна и направи всичко възможно, за да ми намери покровители. Питам се обаче дали препоръките й не носят повече вреда, отколкото полза.
	— А на мен би ми било приятно да се запозная и да побъбря с нея. Нинон дьо Ланкло… — замечтано повтори Анжелик името на прочутата куртизанка, което не й беше непознато. — Когато научих, че ще ходя в Париж, си помислих: „Как бих искала да бъда приета в салона на Нинон дьо Ланкло“.
	— Да ме убие Бог, ако ви излъжа! — възкликна младата вдовица и очите й заблестяха възторжено. — Но в Париж наистина няма място, където човек да се чувства така добре. Атмосферата, която цари там, е божествена, благоприличието — забележително, а и никой никога не скучае. Салонът на Нинон дьо Ланкло е безспорно един от капаните, заложени от дявола, защото кой би повярвал, че е воден от толкова безнравствена личност? Знаете какво се говори за нея: „Нинон дьо Ланкло е преспала с двора на Луи XIII и се готви да го стори с двора на Луи XIV“. Впрочем, това никак не би ме учудило, защото тази жена е истинско въплъщение на вечната младост.

	* * *

	През този ден, влизайки за втори път в малката приемна на йезуитите, Анжелик очакваше да намери брат си, изпратил да я повикат, и адвоката Дегре, когото отдавна не бе срещала. Но вместо тях видя дребен, не твърде млад човечец, в черни дрехи и с една от онези изработени от конски косъм перуки с пришита за тях черна кожена шапчица, които наричаха „писарски“.
	Той стана и несръчно, някак старомодно се поклони, а после се представи като секретар в съда, нает понастоящем от адвоката Дегре във връзка с делото на господин дьо Пейрак.
	— Занимавам се с това дело едва от три дни, но вече разговарях надълго и широко с господата Дегре и Фало, които ме въведоха в курса на работите и ми възложиха да водя обикновената преписка, както и подготовката на вашия процес.
	Анжелик въздъхна с облекчение и възкликна:
	— Най-накрая, успяхме!
	Дребният човек изгледа възмутено тази клиентка, която явно нищо не разбираше от сложния механизъм на правосъдието.
	— Щом господин Дегре ми оказа забележителната чест да ме помоли да му помагам, това значи, че макар да е получил благодарение на блестящия си ум всички възможни дипломи, този младеж е проумял абсолютната нужда от човек, запознат основно с тънкостите на съдебната процедура. И този човек съм аз, госпожо.
	Той затвори очи, преглътна, а после започна да следи с поглед прашинките, танцуващи в един слънчев лъч. Анжелик се почувства леко объркана.
	— Но нали казахте, че процесът е вече подготвен?
	— По-полека, уважаема госпожо, не бързайте. Казах само, че работя по подготовката на въпросното дело и че…
	Той не довърши мисълта си, тъй като в приемната влязоха адвокатът и йезуитът.
	— Що за птица сте ми довели? — прошепна Анжелик на Дегре.
	— Не се бойте, той е безобидно насекомо, което живее от преписките си, но всъщност е един малък бог в своята област.
	— Съдейки по думите му, съпругът ми ще гние в затвора още двадесет години!
	— Господин Клопо, имате прекалено дълъг език и сте отегчили госпожата — рече адвокатът.
	Писарушката сведе глава и сякаш се смали още повече, а сетне се сви в един ъгъл и направо заприлича на хлебарка.
	Анжелик едва не се разсмя.
	— Много сте суров с вашия книжен бог.
	— В това се състои цялото ми превъзходство над него. Иначе той е сто пъти по-богат от мен. А сега нека седнем и обсъдим положението.
	— Има ли решение да се води дело?
	— Да.
	Младата жена прочете по лицата на двамата мъже, че крият нещо от нея.
	— Самото присъствие на господин Клопо трябваше да ти подскаже — рече накрая Реймон, — че не успяхме да издействаме явяването на съпруга ти пред църковен съд.
	— Как така? Нали го обвиняват в магьосничество?
	— Изтъкнахме всякакви доводи и пуснахме в ход всичките си връзки, повярвай ми. Но ми се струва, че в случая кралят иска да се покаже по-ревностен католик и от Папата. Всъщност, колкото по-сигурно кардинал Мазарини се приближава до гроба, толкова повече младият монарх твърди, че поема в свои ръце всички държавни дела, включително и религиозните. Не е ли достатъчно показателен фактът, че епископите вече се назначават по негов избор, а не от църковните власти? Но да оставим това, същественото за нас сега е, че не успяхме да постигнем нищо друго, освен решение за образуване на гражданско дело.
	— Това е за предпочитане пред забравата, нали? — попита Анжелик, търсейки окуражение в очите на Дегре. Но срещна само хладния им поглед.
	— Винаги е за предпочитане да знаеш какво те очаква, вместо дълги години да тънеш в съмнения — рече накрая той.
	— Няма смисъл прекалено да обсъждаме този неуспех — поде отново Реймон. — Сега трябва да обмислим как да повлияем на развоя на делото. Кралят сам ще назначи съдиите и съдебните заседатели. Задачата ни е да го накараме да разбере, че е длъжен да го стори безпристрастно и справедливо. Но да се принуди съвестта на един владетел да заговори е наистина трудна работа!…
	Тогава Анжелик си припомни думите, изречени преди много години от маркиз дьо Плеси–Белиер по отношение на господин Венсан дьо Пол. Тогава той каза: „Господин дьо Пол е съвестта на кралството“.
	— О, защо не се сетихме по-рано? — възкликна тя. — Ако господин Венсан дьо Пол поговори за Жофре с кралицата или краля, той непременно ще им повлияе.
	— Уви! Господин Венсан почина миналия месец в дома си в Сен–Лазар.
	— Боже мой! — въздъхна Анжелик и очите й се напълниха със сълзи на разочарование и отчаяние. — Но защо не помислихме за това докато беше още жив! Той щеше да успее да ги убеди! Щеше да издейства съгласието им за явяването на Жофре пред църковен съд!…
	— Нима мислиш, че не сме опитали всички възможни начини, за да постигнем такова решение? — попита я раздразнен йезуитът.
	Очите на Анжелик заблестяха упорито, но тя само прошепна:
	— Да, разбира се. Каквото и да е, господин Венсан бе наистина свят човек.
	Възцари се кратко мълчание, което отец дьо Сансе прекъсна с въздишка и рече:
	— Имаш право. Само един светец може да пречупи гордостта на краля. Дори най-приближените придворни все още не познават истинската същност на този младеж, който зад привидната си сдържаност, видимо изгаря от неудържима жажда за власт. Не се съмнявам, че един ден ще стане велик крал, но…
	Отецът не продължи мисълта си, преценявайки може би, че е твърде опасно да изразява на глас подобни съждения.
	— Научихме — промени темата той, — че някои от живеещите в Рим учени, двама от които са членове на нашия орден, се разтревожили от арестуването на Жофре дьо Пейрак и изразили своя протест — не официално, естествено, тъй като и самият арест на графа бе държан до днес в тайна. Възможно би било да съберем свидетелските им показания и да се обърнем към Папата с молба да изпрати писмо до краля. Този височайши глас, призоваващ нашия владетел да поеме лична отговорност и да разгледа внимателно случая с човек, чието обвинение в магьосничество се възприема от най-просветените умове на нашето време като абсолютно необосновано, би могъл да разтърси краля и той да промени решението си.
	— Наистина ли смяташ, че можем да получим подобно писмо? — недоверчиво попита Анжелик. — Църквата не обича учените.
	— Струва ми се, че не е прилично за жена с твоето поведение да обсъжда грешките и заблудите на Църквата — рече й кротко Реймон. Но тази кротост на братовия глас не подлъга младата жена и тя не отвърна нищо.
	— Струва ми се, че днес Реймон бе настроен срещу мен — каза тя на адвоката, докато после го изпращаше към тайния вход на крепостта. — Защо заговори с такъв рязък тон за поведението ми? Струва ми се, че водя също толкова примерен живот, колкото и вдовицата, която ме е подслонила.
	Дегре се усмихна.
	— Предполагам, че брат ви е получил вече някои от листовките, които се разпространяват от тази сутрин в цял Париж. Клод Льо Пти, прословутият поет от Пон–Ньоф, смущаващ от шест години спокойствието на големците, е подочул нещо за делото срещу мъжа ви и се е възползвал от случая, за да топне перото си в сярна киселина.
	— Какво толкова е написал? Чели ли сте неговите памфлети?
	Адвокатът направи знак на следващия ги на разстояние господин Клопо да се приближи и като взе чантата, която той носеше, измъкна от нея куп грубо напечатани листове.
	Това бяха римувани песнички, написани сякаш с лекота и плам, но се чувстваше, че авторът им нарочно е подбирал най-вулгарните думи, най-долните обиди, назовавайки Жофре дьо Пейрак „Куцото величие“, „Косматкото“, „Прославеният рогоносец от Лангдок“…
	Открил благодатна почва за своите подигравки във външността на обвиняемия, поетът журналист бе завършил един от пасквилите си със следния куплет:
P>
	„А красивата графиня дьо Пейрак
	се моли Богу нейният съпруг-глупак
	в тъмницата да гние до забрава,
	докато тя из Лувъра полата си развява“.
P$
	На Анжелик се стори, че ще поаленее от срам, но вместо това стана бяла като платно.
	— О, проклет да е този гаден стихоплетец! — извика тя и захвърли листовете в калта. — Дори и тази мръсна локва е прекалено чиста за него!
	— Шшт! Госпожо, не бива да кълнете така! — запротестира привидно възмутен Дегре, а писарят веднага се прекръсти. — Господин Клопо, моля съберете тези мръсотии и ги сложете отново в чантата си.
	— Бих искала да знам защо не хвърлят в тъмницата проклетите драскачи, вместо да затварят там честните люде? — продължи Анжелик, вече цялата разтреперана от гняв. — Чух дори, че държали вестникарите в Бастилията, сякаш са достойни за уважение хора. А защо не в Шатле като обикновени разбойници, каквито всъщност са те?
	— Не е толкова лесно да се спипат вестникарите, които са най-неуловимото съсловие. Те са навсякъде и никъде. Клод Льо Пти вече десет пъти трябваше да бъде обесен, но той се появява отново и отново, за да запрати отровните си стрели там, където най-малко ги очакват. Този поет е всевиждащото око на Париж. Нищо не остава скрито за него, макар самият той да е постоянно невидим. Аз, например, никъде не съм го срещал, но предполагам, че ушите му са по-големи от бръснарски легени, защото побират всички столични сплетни. Вместо да го преследват, би трябвало да го назначат за доносник и да му плащат за подадените сведения.
	— Би трябвало да го обесят, за да се сложи веднъж завинаги край на цялата тази гадост!
	— Вярно, че скъпата ни, но доста неефикасна полиция причислява журналистите вестникари към неблагонадеждните поданици на кралството. Но тя никога няма да спипа Малкия поет от Пон–Ньоф, ако не се намесим ние — кучето ми и аз.
	— Сторете го, моля ви! — извика Анжелик и улови с две ръце изработеното от грубо платно жабо на Дегре. — Нека Сорбон ми го довлече, жив или мъртъв!
	— По-скоро ще го предложа на кардинал Мазарини, защото, повярвайте ми, той е най-големият му враг, при това много преди да стане и ваш.
	— Как са могли да допуснат един безподобен лъжец да разпространява безнаказано гнусотиите си толкова дълго време?
	— За съжаление, силата на Клод Льо Пти се състои във факта, че той никога не лъже и извънредно рядко греши.
	Анжелик отвори уста, за да възрази, но като си спомни за маркиз дьо Вард, прехапа устни и преглътна гнева и срама си.


>>	6

	Няколко дни преди Коледа заваля сняг. Градът сякаш облече празничната си премяна. В църквите изграждаха от дебел картон или от чакъл библейските ясли, около които настаняваха участниците в „Рождество Христово“ по обичайните им места, а детето Исус задължително полагаха между вола и магарето.
	По заснежените и кални улички се нижеха дългите процесии на религиозните братства, съпроводени от неизменните хоругви и песнопения.
	Спазвайки традицията, августинците от Градската болница започнаха както всяка друга година да пекат хиляди банички, да ги заливат с лимонов сироп и да ги редят в големи тави, след което специално подбрани деца ги продаваха из цял Париж. Хората имаха право да нарушат поста си само ако си купеха от тези банички, а събраните пари отиваха за коледни подаръци на болните бедняци.
	По това време събитията в живота на Анжелик започнаха да се развиват с шеметна бързина. Попаднала в зловещия водовъртеж на ужасния процес, тя почти не усети кога се изнизаха благословените часове на Коледа и първите дни на новата година.
	Най-напред Дегре дойде една сутрин в Тампл, за да й съобщи сведенията, до които бе успял да се добере и които засягаха определените да водят делото съдии.
	— Назначаването им бе предшествано от дълго проучване. Не бива обаче да храним илюзии в това отношение, тъй като те са били подбрани не заради чувството си за справедливост, а по степента на своята преданост към краля. Освен това, грижливо са били отстранени онези магистрати, които макар и верни на краля, са известни като достойни мъже и евентуално биха могли да се противопоставят на неговия натиск. Като господин Галеман, например, който е един от най-прочутите адвокати в наши дни и чието положение е съвсем стабилно, защото по време на Фрондата открито застана на страната на монарха, рискувайки дори да попадне в затвора заради тази своя позиция. Той обаче е смел човек, не се страхува от никого и всички в Съдебната палата треперят от неочакваните поврати в мнението му. Искрено се надявах, че изборът ще падне върху него, но стана ясно, че се търсят само абсолютно сигурни хора.
	— Подобно отношение можеше да се предвиди — след всичко, което научих в последно време — рече смело Анжелик. — Известни ли са ви имената на някои от вече назначените съдии?
	— Господин Сегие, председателят на Върховния съд, лично ще води разпита, за да придаде на процеса назидателен характер и да се вдигне колкото е възможно по-голям шум около него.
	— Председателят Сегие! Не смеех и да се надявам на подобен избор.
	— Да не избързваме с възторга си — отвърна адвокатът. — Господин Сегие заплаща високата си длъжност с жестока цена — своята морална зависимост. Чух също, че той посетил затворника и двамата провели бурен разговор. Графът отказал да положи клетва, защото, по негово мнение, гражданската камара не била компетентна да съди член на тулузкия парламент и единствено върховната камара на Парижкия парламент имала това право.
	— Но нали вече ми казахте, че подобно решение също не е за предпочитане, тъй като членовете на Парламента са подчинени на господин Фуке?
	— Точно така, госпожо, и аз се опитах да предупредя съпруга ви за този факт. Но било защото бележката ми не е стигнала до него, било защото гордостта не му позволява да се вслушва в чужди съвети, в момента мога само да ви предам какво е отговорил на председателя на Върховния кралски съд.
	— И какъв е бил резултатът? — попита тревожно младата жена.
	— Предполагам, че кралят е решил да потъпче традицията и че въпреки всичко съпругът ви ще бъде съден дори „като ням“, ако се наложи.
	— Какво означава това?
	Адвокатът обясни, че ще съдят графа „задочно“, като отсъстващ, от което в дадения случай положението му още повече ще се утежни, тъй като във Франция подсъдимият се смята априори за виновен, докато в Англия, например, прокурорът обвинител е длъжен да представи официални писмени доказателства за вината на арестувания, и ако не може да го стори в срок от двадесет и четири часа, задържаният се пуска на свобода.
	— А кой ще бъде прокурорът обвинител по делото?
	— Двама са. Първият е Дени Талон, заместник-главен прокурор на самия крал, а вторият, както предвиждах, е вашият зет, господин Фало дьо Сансе, който е назначен за съдия. Той наистина си даде вид, че се отказва от това назначение, позовавайки се на роднинските си връзки с вас, но впоследствие навярно се е оставил да бъде придуман, било от Талон, било от други, защото по коридорите на Съдебната палата сега се говори, че е постъпил много благоразумно, като е жертвал дълга си към семейството заради своята вярност към краля, комуто впрочем дължи всичко.
	Анжелик преглътна и лицето й се сви. Но тя скоро се овладя и пожела да узнае и останалото.
	— Назначен е също и някой си Масно, член на тулузкия парламент.
	— А той несъмнено ще се постарае да изпълни всяка кралска заповед и най-вече — да си отмъсти на един дързък благородник…
	— Не зная, госпожо, може и да е така, както казвате, защото Масно е назначен от самия крал. Научих обаче, че въпросният господин наскоро е разговарял с херцогиня дьо Монпансие във връзка с вашия съпруг и че след това не бил чак толкова враждебно настроен към граф дьо Пейрак, дори съжалявал за назначението си.
	Анжелик се помъчи да си спомни.
	— Да, наистина, и херцогинята ми каза нещо подобно. Но като се позамисля, ми се струва малко вероятно Масно да прояви благосклонност към съпруга ми, тъй като лично ги чух, уви, как взаимно се обсипват с ругатни.
	— Обстоятелство, което несъмнено обяснява защо кралят е избрал точно него. Той лично е назначил само заместник-главния прокурор и Масно. Другите са посочени или от Сегие, или от Талон.
	— Значи ще има и други съдии и съдебни заседатели?
	— Ще има председател на съдебните заседатели. Казаха ми, че може да е Месмон, но това надали ще излезе вярно. Та той е грохнал старец и е почти в края на дните си. Трудно ми е да си го представя като ръководещ заседанията, които обещават да бъдат бурни. А може да е бил избран точно заради физическата си немощ, защото иначе е познат като справедлив и съвестен човек. Ако намери малко сили за този процес, той ще е един от хората, които можем да се надяваме да склоним на наша страна. — Дегре замълча, после продължи: — Ще участва още Бурие, секретарят на Кралския съвет, който е известен в средите на правниците като роден фалшификатор. Освен това и някой си Делмас, много съмнителен юрист, когото са избрали или защото е чичо на Колбер, който пък е верен служител на Мазарини, или просто защото е протестант. А кралят желае поне външно да придаде законна форма на своето правосъдие и в същото време да покаже на света, че продължава да спазва вековната традиция за равноправно участие на протестантската религия при решаването на гражданските дела в кралството…
	— Предполагам, че този хугенот ще бъде много учуден, когато разбере, че са го заставили да съди човек, обвинен в магьосничество, заклинателство и обсебване от дявола. Но всъщност за нас несъмнено ще бъде от полза, ако сред заседателите има и по-здравомислещ човек, който лесно отхвърля всякакви предразсъдъци, нали така?
	— Естествено — отвърна й адвокатът, поклащайки загрижено глава. — И понеже стана дума за заклинателство и обсебване от дявола, бих искал да зная дали познавате някакъв монах на име Конан Беше, и монахиня, чието светско име е било Карменчита дьо Меркур?
	— Познавам ги, и още как! — възкликна Анжелик. — Монахът Беше е полусмахнат алхимик, който се е заклел да изтръгне от Жофре тайната на философския камък. А Карменчита дьо Меркур е жена с огнен темперамент, която в миналото е била… любовница на графа и сега не може да му прости, че я е пренебрегнал. Но каква връзка имат те с нашия процес?
	— Навярно ще бъдат представени доказателства за ръководен от този Беше сеанс на прогонване на бесове, в който е участвала и въпросната дама. Всичко е извънредно мъгляво. Протоколът от сеанса наскоро бе приложен към досието на обвинението и, както изглежда, се смята за документ от изключителна важност.
	— Чели ли сте го?
	— Не съм прочел нито ред от огромната папка с доказателства по делото, с чието събиране се е заел много усърдно съветникът Бурие. А той, по мое мнение, никак не се свени да вложи в тях цялото си умение на фалшификатор.
	— Но щом като вече е решено, че ще има процес, нямате ли право вие като адвокат на подсъдимия да се запознаете с всички подробности, съдържащи се в обвинителния акт?
	— Уви, не! Няколко пъти ми бе заявено, че на съпруга ви ще бъде отказана адвокатска защита. Така че в момента се занимавам главно с това да получа писмено потвърждение на този отказ.
	— Вие луд ли сте?
	— Ни най-малко. Според юридическата практика, от адвокат може да бъде лишен само човек, обвинен в посегателство срещу кралската особа. И тъй като в нашия случай е трудно да бъде предявено подобно обвинение, ако получа писмения отказ, ще имам и доказателство за нарушаване на съдебната процедура, което от своя страна веднага ще укрепи позициите ми. В края на краищата, надявам се, че чрез обходната ми маневра ще заставя тези хора да ме назначат като защитник на граф дьо Пейрак.

	* * *

	Когато два дни по-късно Дегре дойде отново при Анжелик, на лицето му бе изписано такова нескрито задоволство, че сърцето на младата жена се изпълни с надежда.
	— Номерът ми успя! — заяви ликуващо той. — Председателят на Върховния съд Сегие ме назначи за защитник на обвинения в магьосничество граф дьо Пейрак. Тази победа извоювах благодарение на едно умело използване на процесуалната казуистика. Оказа се, не в силното си желание да се подчиняват сляпо на краля, високопоставените лакеи от правосъдието влизат в непримиримо противоречие със собствените си принципи. Накратко, тези хора се видяха принудени да разрешат на подсъдимия да си вземе адвокат. Държа обаче да ви уведомя, госпожо, че все още имате време да си изберете друг, по-известен от мен юрист, на когото да възложите защитата на своя съпруг.
	Анжелик гледаше през прозореца. Укрепеният Тампл бе почти пуст и сякаш задрямал под снежната си покривка. Загърната в окъсаната си наметка, госпожа Скарон излезе от къщата и се запъти към параклиса, за да присъства на богослужението, извършвано от Великия приор. Свъсеното небе сякаш приглушаваше звъна на малката камбана, призоваваща богомолците на служба. Сорбон се въртеше меланхолично пред къщата и докато чакаше своя стопанин, се опитваше да улови опашката си. Младата жена се обърна и стрелна с многозначителен поглед адвоката, който се мъчеше да си придаде важен и превзет вид.
	— Не, наистина не познавам по-компетентен от вас човек, на когото бих могла да възложа воденето на това изключително важно за мен дело — рече тя. — Вие отговаряте на всички необходими условия. Когато ви препоръчваше, моят зет Фало ми каза: „Този мъж е един от най-ловките магистрати в цялото кралство, а на всичкото отгоре няма да ви струва скъпо“.
	— Благодаря ви, че имате такова добро мнение за мен, госпожо — отвърна й той с тон, в който не прозираше никаква обида от думите й.
	А тя рисуваше машинално с пръст някакви фигурки по замъгленото стъкло и си мислеше: „Дали, когато се върна с Жофре в Тулуза ще се сещам за Дегре? Може би понякога ще си спомням как ходихме заедно на баня и това ще ми се струва направо невероятно!“.
	В следващия миг тя отново се обърна към адвоката и лицето й изведнъж се преобрази.
	— Доколкото разбирам, сега вече ще можете всеки ден да се срещате със съпруга ми. Не бихте ли могли да ме вземете със себе си?
	Дегре обаче не прие с възторг идеята, като подчерта, че не бива да престъпват заповедта за пълна изолация, под която е поставен затворникът. Каза, че не е сигурен дали и той самият ще получи разрешение да види графа, но увери Анжелик в твърдата си решимост да воюва за това свое право, разбира се, с поддръжката на адвокатската колегия, наброяваща общо шестдесет и пет члена, без да се смятат парламентарните адвокати, тези от Кралския съвет, от съдебните палати и от Висшия съд по данъчните спорове, към който се числял и той. Обясни й също, че като член само на споменатата доста скромна инстанция има може би по-големи шансове за успех, отколкото някой известен адвокат, от когото силните на деня биха се пазили. Изтъкна и необходимостта да се действа вече много бързо, тъй като след изтръгнатото с хитрост от кралското правосъдие решение да му бъде възложена защитата на граф дьо Пейрак, може да се очаква ответен ход, като например досието с документите и доказателствата по обвинителния акт да му бъде връчено почти в навечерието на процеса, и което е най-вероятно — само част от него.
	— Знам, че при този род съдебни процеси доказателствата често са написани на хвърчащи листове и че пазителят на печатите, кардинал Мазарини или кралят си запазват правото да ги проучват, унищожават или дори да добавят нови, когато и както си пожелаят — рече Дегре. — Това наистина не се прави постоянно, но тъй като делото срещу графа е доста необикновено…
	Въпреки обезсърчителните последни думи на адвоката, тази вечер Анжелик си тананикаше докато приготвяше кашата за Флоримон, и дори с удоволствие изяде неизменното парче китово месо, което вдовицата Кордо й поднесе. Деца от градската болница бяха идвали този ден в Тампл и Анжелик си бе купила от техните чудесни банички. Така, задоволеният напълно апетит й помогна да вижда бъдещето в по-розова светлина.
	Оптимизмът й скоро бе възнаграден. Още на следващата вечер дойде адвокатът с две поразителни новини: позволили му да се запознае с част от документите по обвинението и получил разрешение да посети затворника.
	Като чу това, Анжелик се втурна към Дегре, хвърли се на шията му и го целуна с жар. В един миг тя усети как я прегръщат силните му ръце и изпита краткотрайно, но силно удоволствие. В следващия момент се отдръпна смутена и бършейки бликналите от очите й сълзи, смотолеви, че вече не знае какво върши от радост.
	Дегре много тактично се престори, че не отдава никакво значение на случилото се, и веднага подхвана делови разговори, като я уведоми, че посещението му в Бастилията е определено за следващия ден по обяд. Обясни й, че ще може да се срещне с обвиняемия само в присъствието на управителя на затвора, като изрази надеждата, че по-късно ще има и възможността да разговаря насаме с граф дьо Пейрак.
	— Ще дойда с вас — реши Анжелик. — Ще се скрия някъде близо до Бастилията. Чувствам, че няма да мога да издържа затворена тук и да изчакам спокойно появата ви.
	После адвокатът заговори за документите по процеса, с които се е запознал и като извади от старата си, протрита плюшена торба няколко листа хартия, изписани с бележките му по основните пунктове на обвинението, рече:
	— Главното обвинение срещу графа е в магьосничество и черна магия. Обявен е за ненадминат майстор в приготвянето на различни отрови и шарлатански лекарства. Уличен е в магьоснически способности, като например умение да предсказва бъдещето или да отстранява опасността от предумишлено убийство с отрова. С помощта на различни магически действия открил начин да омайва хора, признати иначе за напълно здравомислещи, а на други, по свой избор — да изпраща „дяволския и нелеп призив“, тоест злощастия и гибелна омая… Учел също как да се използват пудрите и цветята, за да се спечели любовта на даден човек, и така нататък. Обвинението твърди, че една от неговите… бивши любовници умряла, а когато отворили гроба й, открили в устата на покойницата талисман с портрета на граф дьо Пейрак…
	— Та това са просто бабини деветини! — възкликна поразена Анжелик. — Нима мислите, че ще се намери някой уважаващ себе си съдия, който да прочете публично тези глупости по време на заседание?
	— Най-вероятно да, но лично аз смятам, че колкото повече нелепости от този род се трупат, толкова по-лесно ще мога да ги отхвърля. По-нататък в обвинителния акт се говори за престъпни занимания с алхимия, търсене на съкровища, превръщане на прости метали в злато и още — дръжте се здраво! — за „еретическо твърдение, че е създал живот“. Можете ли да ми обясните, госпожо, какво означава пък това?
	Напълно объркана, Анжелик дълго мисли и накрая сложи ръка на корема си, където вече риташе второто й дете.
	— Да не би да намекват за това тук? — попита тя, смеейки се.
	Адвокатът само разтвори ръце, за да изрази съмнение, после примирено продължи да чете записките си.
	— … с магьоснически средства умножил състоянието си, „без да пренебрегва превръщането на обикновените метали в злато и т.н.“ А съвсем накрая виждам следното: „Настоявал да му бъдат дадени права, които не му се полагат. Открито се хвалел, че е независим от краля и принцовете. Приемал в дома си подозрителни чужденци еретици и четял забранени книги, донесени му от странство“. А сега — продължи Дегре с известно колебание — стигам до документа от това досие, който ми се стори най-обезпокояващ и странен. Става дума за протокол, съставен след процедура за прогонване на бесовете от вашия съпруг, която била извършена от три духовни лица. Те заявяват, че са уличили графа в сговор с дявола и че той действително е обладан от нечистите сили.
	— Не може да бъде! — извика Анжелик, усещайки, че я избива студена пот. — Кои са тези духовни лица?
	— Един от тях е монахът Беше, за когото ви говорих онзи ден. Не знам дали е могъл да проникне в Бастилията като представител на духовния съд. Но е сигурно, че процедурата действително е била извършена и че свидетелите й потвърждават как всички реакции на графа доказват по безспорен начин връзките му със сатаната.
	— Не може да бъде! — повтори Анжелик. — Нали поне вие не вярвате в подобно нещо?
	— Аз, госпожо, съм свободомислещ човек. Не вярвам нито в Бога, нито в дявола.
	— Замълчете! — промълви младата жена, бързо се прекръсти и като изтича до Флоримон, го вдигна и притисна до гърдите си. — Чуваш ли го какво говори, ангел мой? — зашепна му тя. — О, боже, всички хора са полудели!
	След кратко мълчание Дегре се приближи до Анжелик и отново заговори:
	— Не се вълнувайте, зад всичко това несъмнено се крие нещо подозрително, но трябва да го открием навреме. Държа обаче да подчертая факта, че този документ е много опасен, защото точно той би могъл да направи най-силно впечатление на съдиите и съдебните заседатели. Прогонването на бесовете е било извършено съгласно ритуала, установен от римския духовен съд. Реакциите на обвиняемия са неопровержимо доказателство срещу самия него. Отбелязах в частност реакцията му на дяволските петна и вселяването в чужда душа.
	— За какво по-точно става дума?
	— По отношение на дяволските петна, демонолозите твърдят, че някои точки по тялото на обладания от бесове човек стават особено чувствителни при допира на сребърно шило, от което предварително са прогонени злите духове. А при провеждането на това изпитание свидетелите са установили, че от време на време обвиняемият издавал нечовешки, „наистина адски“ викове, докато обикновеният човек не изпитвал никаква болка от лекото докосване на този безобиден инструмент. Що се отнася до способността на затворника да омайва, то знайте, че при него са довели някаква особа, която проявила всички познати признаци на обладаната душа.
	— Ако е била Карменчита, не се съмнявам, че е разиграла великолепна комедия — отбеляза саркастично Анжелик.
	— Може и да е била тя, но името й не се споменава тук. Във всеки случай, пак ви повтарям: зад този пункт от обвинението се крие някаква измама, звучи недостоверно. Но както предполагам, това няма да попречи на съдиите да се позовават постоянно на него и следователно аз трябва да мога да го опровергая. За съжаление, поне засега не виждам никакъв начин, по който да докажа нищожността на този документ.
	— Може би съпругът ми ще ви подскаже нещо…
	— Да се надяваме — замислено заключи Дегре.


>>	7

	В своето наметало от ослепително бял сняг огромната Бастилия изглеждаше още по-мрачна и зловеща. Над плоските покриви на кулите към навъсеното небе се издигаха тънки струйки сив дим. Сигурно бяха запалили камините в жилището на коменданта на крепостта и в караулните помещения, но Анжелик лесно можеше да си представи колко вледеняваща бе влагата в килиите, където „забравените“ затворници се свиваха върху своите прогизнали сламеници.
	Дегре я бе довел в предградието Сент–Антоан, където я бе оставил да го изчака в малка кръчма, чийто собственик, а най-вече дъщеря му, бяха изглежда негови приятели.
	Застанала до прозореца, Анжелик можеше незабелязано да наблюдава всичко, което ставаше наоколо. Тя съвсем ясно виждаше как стражите от най-близкото ъглово укрепление духаха в ръцете си и потропваха с крака около оръдията, за да се посгреят. От време на време някой от постовите по бойниците подвикваше от високото на другарите си долу, гласовете на едните и на другите се сливаха и дълго звънтяха в леденостудения въздух.

	* * *

	Накрая младата жена забеляза Дегре, който, след като мина по подвижния мост, се отправи бавно към нея. Сърцето й тревожно заби в очакване на неясна беда: походката и изражението на адвоката бяха коренно променени.
	Щом седна до Анжелик, той се опита да й се усмихне, после бързо заговори с тон, който й прозвуча престорено бодър. Каза й, че без особени усилия е успял да се види с граф дьо Пейрак и че комендантът дори ги оставил да разменят няколко думи насаме. Графът се съгласил Дегре да поеме защитата му. Отначало, разбира се, не искал адвокат, заявявайки, че като приема защитник, всъщност признава и валидността на решението да бъде съден от обикновен кралски съд, а не от парламентарен, както настоявал. Желаел да се защитава сам, но след кратък разговор приел помощта, която му предлагал Дегре.
	— Струва ми се съвсем невероятно един крайно недоверчив човек като него да отстъпи така бързо — учуди се Анжелик. — Мислех, че ще ви се наложи да водите истинска битка. Защото знайте, че ако му трябват логични доводи, за да оправдае поведението си, винаги ще ги намери!
	Адвокатът сбърчи чело като при силно главоболие и помоли дъщерята на кръчмаря да му донесе двойна халба бира.
	— Съпругът ви отстъпи едва когато видя почерка ви — рече накрая Дегре.
	— Той прочете ли писмото ми? Беше ли щастлив?
	— Аз му го прочетох.
	— Защо? Той… — Анжелик млъкна, после прошепна с беззвучен глас: — Да не искате да кажете, че не е бил в състояние да чете? Защо? Болен ли е? Говорете! Имам право да зная цялата истина.
	Без да съзнава какво прави, тя бе стиснала силно ръката на младия мъж и ноктите й се забиваха в плътта му.
	Той изчака дъщерята на кръчмаря да му сервира бирата, и когато тя се отдалечи, рече с искрено съчувствие:
	— Бъдете храбра. Струва ми се, че е по-добре да знаете всичко. Комендантът на Бастилията не скри от мен, че граф дьо Пейрак е бил изтезаван при разпита.
	Лицето на Анжелик стана мъртвешки бледо.
	— Какво са му сторили? Дочупили ли са многострадалните му кости?
	— Не. Но мъченията със стегите на краката и разпъването на колело са го изтощили толкова, че сега може само да лежи. Това обаче не е най-страшното. Възползвайки се от отсъствието на коменданта, графът успя да ми разкаже някои подробности за прословутия сеанс с прогонването на бесовете, проведен от Беше. Господин дьо Пейрак твърди, че шилото, с което монахът си е служил при едно от изпитанията, е било подправено и че на моменти вместо лек допир, в тялото му се забивала дълга игла. Болката била толкова силна, че не могъл да се сдържи да не изкрещи неистово няколко пъти, което било изтълкувано много зле от свидетелите. Що се отнася до монахинята, чиято душа твърдят, че бил обладал, той не я е разпознал, защото е дошла, когато е бил почти в безсъзнание.
	— Страда ли? Отчаял ли се е?
	— Не, духът му е бодър, макар че тялото е съвсем немощно след близо тридесетте разпита, на които е бил подложен.
	Дегре млъкна, замисли се, после добави:
	— Трябва да ви призная, че в първия момент видът му ме ужаси. Не можех да си представя, че сте съпруга на този човек. Но после, след първите разменени с него думи, когато бляскавите му очи се впиха в моите, разбрах… А, щях да забравя! Граф дьо Пейрак ме помоли да предам на сина му Флоримон, че когато излезе от затвора, ще му донесе две паячета, които бил научил да танцуват.
	— Пфу! Надявам се, че Флоримон няма да ги докосне — рече Анжелик, напрегнала всички сили, за да не се разридае.

	* * *

	— Сега нещата ни се доизясниха — заяви преподобният отец дьо Сансе, след като изслуша разказа на адвоката за направеното през последните дни. — Значи според вас, господин Дегре, обвинението ще се ограничи само до така наречените магьосничества и ще се опре на протокола, съставен от монаха Беше?
	— Убеден съм в това, защото няколкото твърдения за измяна на графа към краля бяха отхвърлени като необосновани. Поради липса на нещо по-съществено, са се върнали към първоначалното обвинение — той е магьосник, но ще бъде съден от граждански съд.
	— Великолепно! Следователно, от една страна, трябва да се убедят съдиите, че няма нищо свръхестествено във всичко, което моят зет е вършил в рудника, а за това ще се наложи да съберете показанията на помагалите му там работници. От друга страна, е необходимо да се докаже пълната несъстоятелност на процедурата с прогонването на бесовете, върху която обвинението възнамерява да се опре.
	— Ще спечелим играта само ако можем да убедим съдиите, които са до един много набожни хора, че при провеждането на процедурата изпълнителите й са си послужили с измама.
	— Ще ви помогнем да го докажете!
	При тези думи Реймон дьо Сансе удари с длан по масата в приемната и по особен начин обърна към адвоката издълженото си матово лице. Неповторимият жест и полупритворените очи напомниха на Анжелик за дядо й, старият барон Ридуе, който изведнъж сякаш оживя пред нея. Тази прилика и спомените от детството винаги я вълнуваха, а сега сърцето й се стопли и от мисълта, че родният Монтлу отново простира покровителствената си сянка над нея и застрашеното й семейно огнище.
	— Защото има нещо, което не знаете, господин адвокат — бавно, отчетливо и с твърд глас заговори йезуитът. — За него не подозират и много представители на висшето френско духовенство, чието религиозно образование, за съжаление, често е на по-ниско ниво от това на някое бедно селско кюре. И така, знайте, че във Франция един-единствен човек, упълномощен от Папата, има правото да определя у кого се е вселил и се проявява сатаната. Този човек е член на ордена на йезуитите. Благодарение на своя праведен и аскетичен живот, отдаден изцяло на задълбочени и трудни проучвания, той получи от Негово Светейшество римския папа опасната привилегия да влиза в пряк контакт с Принца на мрака. Убеден съм, господин Дегре, че ще предизвикате голям смут сред съдиите, когато им съобщите, че Църквата признава за действителен само протокол за прогонване на злите духове, подписан от преподобния отец Кирше, великият заклинател на Франция.
	— И още как! — възкликна силно възбуденият адвокат.
	— Признавам, че подозирах съществуването на подобна инстанция, но този монах Беше е пипал дяволски ловко и е успял да спечели доверието на парижкия архиепископ, кардинал Гонди, който го е упълномощил да действа както намери за добре. Аз обаче ще разоблича порочната религиозна процедура — почти извика той, виждайки се вече застанал пред съда, — ще разоблича самозваните духовници, които със своите светотатствени похвати се опитват да направят Църквата за посмешище.
	— Моля да ме почакате за малко — рече, ставайки от мястото си, отец дьо Сансе.
	Той излезе и скоро се върна придружен от друг йезуит, когото представи като отец Кирше.
	Анжелик бе силно впечатлена от факта, че пред нея стои великият заклинател на Франция. Сама не знаеше как би могъл да изглежда такъв човек, но при всички случаи не очакваше той да бъде с толкова скромна външност. Без черното си расо и проблясващия на гърдите меден кръст, високият и мълчалив йезуит по-скоро би минал за кротък селянин, отколкото за свикнал да разговаря с дявола духовник.
	Анжелик почувства, че въпреки вродения си непоправим скептицизъм, Дегре също бе заинтригуван от личността на новодошлия.
	Реймон каза, че вече е посветил отец Кирше в хода на нещата и сега само го уведоми за последния развой на събитията.
	Великият заклинател слушаше с добра, вдъхваща доверие усмивка.
	— Нещата ми изглеждат прости — рече накрая той. — Налага се да проведа на свой ред процедурата за изгонване на бесовете, но вече по всички установени правила. Протоколът, който ще прочетете в съда и който ще бъде подкрепен от личните ми свидетелски показания, ще подложи съвестта на господа съдиите на голямо изпитание.
	— Не, не е толкова просто — възрази му Дегре, почесвайки се замислено. — Да успея да ви вкарам в Бастилията дори като изповедник, и то при затворник, поставен под непрекъснато наблюдение, ми се струва достойно за истински облог.
	— Още повече че трябва да бъдем трима.
	— Защо?
	— Демонът е прекалено лукав, за да може сам човек, дори ако е защитен с молитви, да го предизвика, без да се изложи на опасност. За да се приближа до някого, който е сключил сделка с дявола, трябва да бъда придружен поне от двама от моите обичайни помощници.
	— Но съпругът ми не е сключил сделка с дявола! — запротестира Анжелик и бързо закри лицето си с ръце, за да прикрие напушилия я изведнъж луд смях. Слушайки постоянно да се говорят подобни неща, тя в миг си представи как Жофре стои прав до тезгяха на някое дюкянче и си бъбри с рогат и усмихнат дявол. О, какъв безумен смях ще падне с всички тези глупости, когато се върнат у дома в Тулуза! Тя си представи себе си, седнала на коленете на Жофре, скрила лице в неговите гъсти, ухаещи на теменужки коси, а прекрасните му топли ръце се плъзгат нежно по тялото й, което той така обича. При тази мисъл неуместният й смях се превърна в хлип.
	— Бъди смела, скъпа сестро — рече кротко Реймон. — Рождението на Христос ни носи надежда — мир за хората с добра воля.


	Но тези непрекъснати преходи от надежда към отчаяние подкопаваха душевното равновесие на младата жена. Когато мислено се върнеше само дванадесет месеца назад и си спомнеше как бе прекарала коледните празници в Тулуза, тя чувстваше, че я обзема истински ужас от преживения обрат.
	Можеше ли да си представи тя преди година, че на следващото Рождество, когато звънът на камбаните раздира сивото небе, ще се озове без друг подслон освен мизерната стаичка в мрачния дом на някоя си вдовица Кордо? Седнала близо до предящата с хурка старица и до сина й, чирак на палача, който си играеше невинно с малкия Флоримон, сега тя можеше само да протяга плахо ръце към бледия пламък в огнището. Приседнала на тясната дървена пейка до нея, вдовицата Скарон, също толкова млада и красива като Анжелик и не по-малко окаяна от нея, от време на време я прегръщаше нежно и се притискаше до своята другарка по съдба, изпитвайки инстинктивна нужда да усети близо до себе си топлината на друго човешко същество.
	Още един човек бе потърсил убежище край единствения огън в тънещата в мрак къщурка — старият търговец на модни стоки сега дремеше в тапицирания фотьойл, който бе свалил от стаята си. Той си мърмореше нещо насън и правеше сметки, търсейки упорито причините за своя фалит. Щом някоя сурова цепеница започваше по-силно да пращи, старецът отваряше очи, усмихваше се и с усилие се провикваше:
	— Да не забравяме, че скоро ще се роди Исус. Целият свят ликува. Защо и ние да не изпеем една песничка?
	И за голяма радост на Флоримон подхващаше с треперещ глас:
P>
	„Три овчарки, три другарки
	край потока си седели
	и овците си пасели.
	Хем си прели, хем си пели
	тра, ла, ла, ла, тра, ла, ла, ли,
	а овците си пасяли.“
P$
	Някой почука на вратата. Облечен в черно човек прошепна няколко думи на сина на вдовицата Кордо.
	— Търсят госпожа Анжелик — рече момчето.
	Анжелик излезе, очаквайки да види Дегре, но в антрето стоеше мъж с ботуши, широк плащ и с ниско нахлупена шапка, която почти скриваше лицето му.
	— Скъпа сестро, дойдох да се сбогувам с теб.
	Беше Реймон.
	— Къде отиваш? — учуди се Анжелик.
	— В Рим… Не мога да ти кажа повече подробности относно мисията, с която съм натоварен, но още утре всички ще узнаят, че отношенията между френското посолство и Ватикана са се влошили. Посланикът отказал да изпълни заповедите на Светия отец, изискващи от него да допуска на територията на посолството само дипломатическия персонал. А Луи XIV нареди да се предаде на Папата, че ще отговори със сила на всеки опит да му се налага чужда воля. На прага сме на разрив между френската църква и Светия престол. Трябва на всяка цена да се избегне тази катастрофа. Длъжен съм да препускам ден и нощ до Рим и да сторя всичко възможно, за да постигна някакво споразумение и да успокоя духовете.
	— Заминаваш!? — Анжелик се почувства смазана от тази новина. — И ти ли ме изоставяш? А писмото за Жофре?
	— Уви, бедна ми сестричке, опасявам се, че при сегашните условия каквато и да било молба от страна на Папата ще бъде зле приета от нашия монарх. Обаче разчитай на мен и бъди сигурна, че въпреки всичко, няма да престана да действам по твоя въпрос докато съм в Рим. Засега, ето ти малко пари. И чуй: преди около час се видях с Дегре, който ми каза, че съпругът ти е преместен в затвора на Съдебната палата.
	— Какво означава това?
	— Че скоро ще го съдят. Има и друго. Господин Дегре се опитва да вмъкне в Съдебната палата отец Кирше и помощниците му. Още тази нощ… възползвайки се от празничната суматоха, те ще отидат при затворника. Убеден съм, че изпитанието ще изиграе решаваща роля. Не губи вяра!
	Тя чу как постепенно се отдалечи приглушеният от снега тропот на два коня, които щом минаха през тайния вход на Тампл, потънаха в улиците на Париж.

	* * *

	Дегре живееше на Птипон — малкият мост, съединяващ парижкото Сите с университетския квартал — в една от онези старинни, полуразрушени къщи с островърхи покриви, чиито основи гизнеха от векове в Сена без да се срутват въпреки постоянните наводнения.
	Изгаряща от нетърпение да разговаря с адвоката си, Анжелик реши сама да отиде при него. Научи адреса му от съдържателя на „Трите чука“.
	Когато обаче се озова на посоченото място, я обзе известно колебание. Къщата приличаше досущ на обитателя си — беше бедна, неугледна, но сякаш малко надменна.
	Анжелик се изкачи по спираловидната стълба, чиито прогнили дървени перила бяха украсени със странно гримасничещи дялани фигури.
	На последния етаж имаше само една врата. Младата жена чу как зад нея, явно усетил присъствието й, Сорбон започна да души, затова бързо почука.
	Отвори й силно гримирана дебела девойка, чиято пищна гръд бе едва прикрита от небрежно завързан около врата шал.
	Анжелик леко се отдръпна. Как не бе помислила, че адвокатът може и да не е сам?
	— Какво искаш? — попита я дебеланата.
	— Тук ли живее господин Дегре?
	Някой се раздвижи във вътрешността на стаята и на прага застана адвокатът с паче перо в ръка.
	— Влезте, госпожо! — рече младият мъж без никакво смущение, после изтика девойката навън и затвори вратата след нея. — Защо не се въоръжихте с малко търпение? — укори я той. — Трябваше ли да идвате да ме търсите чак в леговището ми, да излагате на риск живота си…
	— Но аз нямах никаква вест от вас от…
	— От шест дни.
	— Какъв е резултатът от процедурата с прогонването на бесовете?
	— Седнете тук — остави без отговор въпроса й Дегре — и ме оставете да довърша това, което съм започнал да пиша. После ще говорим.
	Анжелик седна на посоченото й място — обикновен дървен сандък, където навярно адвокатът прибираше дрехите си. Тя огледа стаята и си помисли, че никога не е влизала в толкова бедно жилище. Светлината се процеждаше през малко прозорче със зеленикави стъкла и оловна рамка. Едва мъждукащият в огнището пламък не смогваше да прогони влагата, проникваща от реката, която шумно клокочеше някъде долу, между основите на къщата и подпорите на Пти-пон. В един ъгъл, направо на земята, бяха натрупани книги. Маса нямаше — Дегре пишеше на дъска, която бе сложил на коленете си, а мастилницата стоеше на пода до краката му.
	Единственото нещо в тази стая, заслужаващо да бъде наречено мебел, бе креватът. Но и завивките, и сините завеси от серж, бяха целите в дупки. Чаршафите обаче, макар и вехти, бяха чисти. Анжелик неволно все поглеждаше към това разтурено легло, чийто вид недвусмислено говореше за разигралата се, навярно съвсем наскоро, сцена между адвоката и момичето, което той бе изпроводил така набързо. При тази мисъл страните на младата жена целите поруменяха.
	Дългата раздяла с Жофре и резките преходи от надежда към отчаяние бяха опънали до крайност нервите й и сега тя възприе особено болезнено гледката на това, както й се стори, още съвсем топло ложе. Изведнъж й се прииска да се притисне до нечие здраво рамо и да забрави всичките си грижи в силната, макар и малко брутална прегръдка, на каквато сигурно бе способен този момък, чието перо проскърцваше в тишината.
	Тя се загледа в него. Погълнат от работата си, той бърчеше чело и повдигаше черните си вежди.
	Леко засрамена, а и за да прикрие смущението си, Анжелик машинално погали огромната глава на датския дог, която доверчиво лежеше върху коленете й.
	— Уф! — възкликна накрая Дегре, стана от мястото си и се протегна. — Никога през живота си не съм говорил толкова много за Бога и за Църквата. Знаете ли какво представляват тези разпръснати по пода листове?
	— Не.
	— Защитната реч, която адвокатът Дегре ще произнесе на делото срещу граф дьо Пейрак, обвинен в магьосничество. Дело, което се открива на 20 януари 1661 година в Съдебната палата.
	— Как, датата определена ли е вече? — Анжелик цялата пребледня. — О, искам непременно да присъствам. Преоблечете ме като чиновник в съда или като монах. Вярно, че съм бременна — рече тя като почти с досада погледна корема си.
	— Но това почти не се забелязва. Госпожа Кордо твърди, че ще имам момиче, защото нося бебето много високо. В краен случай мога да мина и за писар, който обича да си похапва.
	Дегре се разсмя.
	— Боя се, че измамата може да бъде прекалено очевидна. Не, открих нещо по-добро. На съдебните заседания ще бъдат допуснати и няколко монахини и вие ще се преоблечете като една от тях — с традиционната бяла колосана шапка и подбрадник.
	— Сега пък аз се боя, че с корема си може да опетня доброто име на монахините?
	— Ами! Роклята и широкото наметало ще го скрият напълно. Но ще можете ли да запазите нужното хладнокръвие?
	— Обещавам ви да бъда най-сдържаната от всички присъстващи в залата жени.
	— Внимавайте, защото ще бъдете подложена на голямо изпитание — рече Дегре. — Не мога изобщо да предвидя какъв обрат ще вземат нещата. Хубавото на всеки съд е това, че може да му се въздейства със сензационно показание, направено по време на заседание. Затова и аз държа в резерв демонстрацията за получаване на злато с обикновени занаятчийски средства. Така ще отхвърля обвиненията в порочни занимания с алхимия. Най-много разчитам обаче на акта, съставен от единственото упълномощено от римската църква лице — отец Кирше, акт, който удостоверява, че при извършената от него процедура за прогонване на бесовете съпругът ви не е проявил никакви признаци да е обладан от злите сили.
	— Слава Тебе, Господи! — въздъхна облекчено Анжелик.
	Нима идваше краят на мъките й?
	— Ще спечелим делото, нали? — попита развълнувано тя.
	Дегре не й отговори, само разпери ръце, помълча известно време, после рече:
	— Видях се с Фриц Хауер, когото пратихте да извикат. Изумителна личност е този дядка! Жалко за него, но какво да се прави? Крия го в един манастир в предградието Сен–Жак. Колкото до мавъра, с когото можах да разговарям, промъквайки се в Тюйлери предрешен като търговец на оцет, то знайте, че помощта му ни е осигурена. Само че не бива да казвате никому нито дума за моя план, защото ще поставите на карта живота на горките хора. А изходът на процеса много зависи от тях.
	Предупреждението се стори излишно на нещастната Анжелик, тъй като и бездруго устата й бе пресъхнала и пареше от напиращите страх и надежда.
	— Ще ви изпроводя — заключи адвокатът. — Париж е опасен за вас. До започването на процеса не бива да излизате повече от укрепения Тампл. На двадесети януари сутринта една монахиня ще дойде при вас, ще ви донесе дрехи и ще ви придружи до Съдебната палата. Още отсега ви предупреждавам, че тази почтена особа не е особено любезна. Тя е по-голямата ми сестра. Отгледа ме, но когато видя, че строгите й възпитателни методи не можаха да ме удържат в правия път, постъпи в манастир, където се моли за опрощението на греховете ми. Накратко, тя би сторила всичко за мен. Можете изцяло да й се доверите.
	Когато излязоха на улицата, Дегре хвана Анжелик под ръка. Тя не се възпротиви, дори беше щастлива от тази подкрепа. Почти бяха стигнали до края на Птипон, когато предшестващият ги Сорбон изведнъж се спря и наостри уши.
	На няколко крачки пред тях се бе изправил и дръзко ги гледаше един парцалив мъжага. Очевидно бе, че ги причаква. Овехтялата му, но украсена с перо шарка почти скриваше неговото отвратително лице, белязано с голяма морава буца и разделено на две от черна превръзка върху едното око. Мъжът злобно се усмихваше.
	Сорбон се метна към него. Просякът кривна встрани и с ловкостта на акробат се шмугна във вратата на една от къщите по Пти-пон. Кучето пропълзя след него. След миг се разнесе шум от плясък във вода.
	— Проклетият му Каламбрьоден! — изруга Дегре. — Скочи в Сена, въпреки че реката влачи ледени късове. Обзалагам се, че вече се е потулил някъде между подпорите. Като същински плъх, той си има скривалища под всички мостове в Париж. Каламбрьоден е един от най-дръзките разбойници в града.
	Скоро се върна и Сорбон, провесил нос.
	Анжелик се опита да превъзмогне страха си, но не можа да потисне обзелото я тревожно предчувствие. Струваше й се, че внезапно изпречилият се на пътя й нехранимайко е предвестник на ужасна съдба.


>>	8

	Едва се бе развиделило, когато Анжелик, съпроводена от монахинята, премина по моста за Борсата и се озова на острова Сите.
	Беше много студено. Подпорите на старите дървени мостове пращяха под ударите на големите ледени късове, които Сена влачеше.
	Снегът покриваше покривите, обточваше корнизите на къщите и сякаш превръщаше в разцъфнало, пролетно клонче стрелата на Сен-Шапел, забита в средата на масивната и мрачна Съдебна палата.
	Ако не беше в монашески дрехи, Анжелик с удоволствие би изпила чашка ракия при продавача със зачервен нос, бързащ да ободри занаятчиите, бедните писарушки, чираците — всички, които стават първи, още по тъмно, за да отворят дюкянчето, работилницата или кантората си.
	Часовникът на голямата ъглова кула удари шест пъти. По времето на крал Анри III невижданият дотогава циферблат, изобразяващ златни лилии на лазурен фон, бе смайваща новост. Сега, в сивата зимна утрин, разноцветните му глинени фигурки, покрити с червен, бял и син емайл, гълъбът, символизиращ Светия Дух, приютил под крилата си Милосърдието и Справедливостта, блестяха с неотразима красота.
	Анжелик и спътницата й бяха прекосили огромния двор и вече се изкачваха по главното стълбище, когато ги спря някакъв магистрат. В него, за голямо свое учудване, Анжелик позна адвоката Дегре. Тя дори се стресна от широката му черна тога, съвършено чистото жабо, перуката с бели, грижливо подредени под квадратната шапчица букли. Съвсем новата му чанта беше издута от книжа. С много сериозен тон Дегре каза, че току-що в затвора към Съдебната палата се е видял с обвиняемия.
	— Той знае ли, че ще бъда в залата? — попита младата жена.
	— Не, това би могло да го разстрои. А вие? Обещавате ли ми, че ще запазите хладнокръвие?
	— Обещавам.
	— Той е… направо съсипан — рече Дегре с променен глас. — Ужасно са го изтезавали. Но сега видът му става още едно доказателство за очевидната злонамереност на тези, които са скалъпили процеса срещу него, и може силно да впечатли съдиите. Ще бъдете твърда каквото и да се случи, нали?
	Гърлото й така се сви, че тя успя само да кимне утвърдително.
	На входа на залата кралските стражи поискаха на двете жени подписани покани. Замаяна, Анжелик дори не се учуди, когато, подавайки пропуските, монахинята тихо промълви:
	— Служба на Негово Високопреосвещенство кардинал Мазарини!
	После един разсилен ги заведе във вече пълната зала, където черните тоги на представителите на съдебната власт се смесваха със свещеническите и монашеските одежди.
	Вторият ред на амфитеатъра бе зает от благородниците, които обаче бяха съвсем малко на брой. Сред тях Анжелик не съзря нито едно познато лице. Това можеше да означава, че придворните или изобщо не бяха допуснати до залата, или нехаеха за този процес, който бездруго се водеше при закрити врати; или пък просто не искаха да се компрометират.
	Разсилният настани графиня дьо Пейрак и спътницата и малко встрани, но на място, където те можеха да виждат и чуват всичко. Анжелик с изненада забеляза, че се намира сред принадлежащи към различни ордени монахини, които бяха доведени, а по всяка вероятност и дискретно надзиравани от някакъв духовник с много висок сан. Тя направо недоумяваше какво търсят тези калугерки на едно дело, на което се разглеждат обвинения в алхимия и магьосничество.
	От високите сводове на залата, която всъщност се намираше в една от най-старинните части на Съдебната палата, над главите на присъстващите висяха масивни ваяни украси, представляващи листа от „меча стъпка“. Дневната светлина едва се процеждаше през стъклописите, а няколкото запалени свещи допълнително помрачаваха и без това злокобната атмосфера. Само трите големи немски печки, облицовани с блестящи фаянсови плочки, излъчваха някаква топлина.
	Анжелик съжали, че не попита адвоката дали е успял да доведе Куаси–Ба и да се споразумее със саксонеца Фриц Хауер.
	Тя напразно търсеше в тълпата познати лица.
	В съда още не бяха дошли нито адвокатът, нито обвиняемият, нито съдиите. Но въпреки ранния час, залата бе вече препълнена, а и още много хора се бутаха в проходите и ги задръстваха. Беше ясно, че повечето от тях са тук сякаш на представление, или по-скоро на нещо като публична лекция по правосъдие, защото сред присъстващите преобладаваха съдебните писари.
	Младежите от това съсловие, насядали точно пред Анжелик, се оказаха доста шумни на фона на всеобщото мълчание в залата и макар да изразяваха полугласно мнението си, беше ясно, че го правят, за да бъдат чути от по-непросветените посетители.
	— Какво още чакат, та не започват? — попита обзет от видимо нетърпение един магистрат, чиито коси бяха обилно посипани с пудра.
	Съседът му — човек с широко, грапаво лице, което изглеждаше като потънало в дебелата кожена яка, отговори, прозявайки се:
	— Чакат да се затворят вратите на залата и едва тогава да въведат обвиняемия, за да го изправят на подсъдимата скамейка.
	— Това ли е подсъдимата скамейка — поставената малко встрани пейка, която няма дори облегалка?
	Някакъв писар с мазни коси се обърна към групичката и язвително подхвърли:
	— А да не би да искате да предложат кресло на един помощник на сатаната!
	— Казват, че магьосникът можел да стои прав върху игла или върху езика на пламъка — рече напудреният магистрат.
	Дебелият му съсед изломоти важно:
	— Няма да искат чак толкова от него, но ще го накарат да коленичи на столче пред разпятието, поставено в подножието на председателската катедра.
	— И това е прекален разкош за подобни чудовища! — изсъска писарят с мазните коси.
	Анжелик потрепери. Ако дори тази, състояща се от видни представители на правосъдието тълпа е настроена пристрастно и враждебно към нейния Жофре, какво можеше да се очаква от съдиите, подбрани изключително грижливо от краля и слугите му?
	Но магистратът с кожената яка заяви с нетърпящ възражение глас:
	— Според мен всичко това е чиста измислица. Този човек е магьосник не повече от вас или от мен, но навярно е попречил на силните на деня да скроят някоя голяма интрига и сега те търсят законен предлог да се избавят от него.
	Анжелик се раздвижи, за да види по-добре лицето на човека, осмелил се да изрази съвсем открито едно толкова опасно мнение. Тя изгаряше от желание да го попита как се казва, но спътницата й я докосна лекичко по ръката, за да й напомни, че трябва да бъде предпазлива и сдържана.
	В този момент съседът на същия господин се огледа боязливо и тихо каза:
	— Мисля, че благородниците обикновено не си правят труда да организират процеси, ако искат да се избавят от някого.
	— Нужно им е да излъжат народа, а и от време на време да показват на света, че все пак кралят наказва понякога и знатните.
	— Но, господин Галеман, ако предположението ви, че всичко се прави, за да се задоволят страстите на тълпата, както впрочем постъпвал някога и Нерон, е вярно, тогава процесът щеше да бъде шумен и открит, а не при закрити врати като този — пак се намеси младият нетърпеливец.
	— Вижда се, че си новак в проклетия ни занаят — рече знаменитият адвокат, за когото Дегре бе казал, че всички в Съдебната палата треперят от острите му забележки. — На откритите заседания може да избухне истински бунт, защото народът е сантиментален и не чак толкова глупав, колкото изглежда. Пък и кралят, който вече овладя тънкостите на процедурата, най-много се страхува от възможен поврат на нещата като в Англия, където простолюдието твърде ловко съумя да сложи главата на своя монарх на дръвника. Ето защо хората, които мислят самостоятелно или стават опасни, във Франция се удушават тихичко, без голям шум. А после подхвърлят полуживата плячка на измета на обществото, за да задоволят най-ниските му инстинкти. След което пък обвиняват селяндурите в скотство. Свещениците говорят за необходимостта да се обуздаят животинските наклонности и, разбира се, четат молитви преди и след извършените злодеяния.
	— Църквата няма нищо общо с подобни ексцесии — запротестира духовникът, навеждайки се към разговарящите. — Дори ще ви кажа, господа, че прекалено често в наше време непознаващите каноническите закони лаици имат претенцията да представят своя съд за божествен. Аз не само мисля, но дори съм уверен, че повечето присъстващи тук религиозни представители са силно обезпокоени от неправомерното вмешателство на гражданската власт в църковните дела. Върнах се наскоро от Рим, където с очите си видях как нашето посолство във Ватикана постепенно се превърна в убежище на всички най-отявлени негодяи. Дори Светият отец не се чувства вече господар на дома си, защото в стремежа си да разреши този спор, нашият крал без колебание изпрати нови попълнения на френските войници към посолството. Той дори им заповяда да стрелят по гвардейците на Папата, в случай че онези пристъпят към действия — тоест, ако се опитат да заловят италианските и швейцарски крадци и разбойници, намерили укритие във френската мисия.
	— Но нали територията на всяко посолство в чужда страна се смята за неприкосновена — предпазливо отбеляза един възрастен буржоа.
	— Да, така е. Обаче то не бива да подслонява цялата измет на Рим и да допринася за подкопаване единството на Църквата.
	— Както и Църквата не бива да подкопава единството на френската държава, чийто защитник е кралят — отвърна вироглаво възрастният буржоа.
	Седящите наоколо хора се огледаха, като че се питаха какво търси той на този процес. На лицата на повечето от тях се изписа нескрита подозрителност и те обърнаха глави, явно съжалявайки, че са изразили толкова опасни мисли пред непознат, който спокойно би могъл да бъде доносник на Кралския съвет.
	Единствено адвокатът Калеман, след като го измери с поглед, му отвърна:
	— Е, добре, господине, следете внимателно настоящия процес. От него несъмнено ще добиете известна представа за големия и вече съвсем реален сблъсък между краля и римската църква.
	Анжелик с ужас слушаше тази словесна война. Но тя й позволи да разбере по-добре сдържаността на йезуитите и очаквания от Реймон неуспех с папското писмо, на което тя толкова дълго бе възлагала всичките си надежди. Значи кралят не признаваше вече ничия друга власт, освен своята собствена. А ако беше така, то на Жофре дьо Пейрак му оставаше само да се надява съвестта на съдиите да вземе връх над раболепието им.
	Настъпилата изведнъж гробовна тишина в залата върна младата жена към действителността. Сърцето й замря.
	Тя видя Жофре.
	Той вървеше трудно, като се подпираше на два бастуна, куцаше още по-силно и всяка крачка правеше така, сякаш ще изгуби равновесие и ще се строполи на земята.
	Стори й се извънредно висок и в същото време много прегърбен и слаб. Видът му направо я потресе. Дългите месеци раздяла бяха поизтрили от паметта й скъпия лик и сега, гледайки Жофре с очите на хората около себе си, тя с ужас установи, че в него наистина има нещо необикновено, дори вдъхващо страх. Буйните черни коси, измъченото, призрачнобяло лице, набраздено с червени белези от рани, износените дрехи, невероятната слабост — всичко в него впечатляваше, разтърсваше.
	Но когато той вдигна глава и с блестящите си черни очи бавно и присмехулно самоуверено огледа присъстващите, състраданието, което бе породил у някои от тях, мигом изчезна и в залата се разнесе враждебен ропот. Гледката надминаваше всичките им очаквания. Този човек бе истински магьосник!
	Ограден от стражите, граф дьо Пейрак застана прав пред скамейката на подсъдимите, защото не можеше да коленичи.

	* * *

	В следващия миг двадесетина въоръжени кралски гвардейци влязоха през две врати и се разпръснаха в огромната зала. Очакваше са само откриването на процеса. И наистина, нечий глас обяви:
	— Господа, съдът!
	Всички станаха, а през вратата до подиума влязоха с алебарди в ръце пристави, облечени в костюми от XVI век, с колосани якички и шапчици с пера. След тях тържествено крачеха съдии с квадратни шапки и в тоги с широки хермелинови яки.
	Пръв вървеше възрастен, облечен в черно мъж, в когото Анжелик трудно разпозна председателя Сегие, тъй като го бе виждала в цялото му великолепие на шествието по случай тържественото влизане на краля в Париж. Следваше го висок и сух мъж в червени дрехи, а подир него крачеха шестима други, облечени в черно магистрати. Един от тях бе загърнат с къса червена пелерина. Това бе господин Масно, председателят на тулузкия парламент. Сега одеждите му бяха много по-строги, отколкото при срещата на пътя в Салсин.
	Анжелик чу как седящият пред нея господин Галеман полугласно обясни:
	— Старецът в черно, който върви начело на групата, е председателят на съда, Сегие. Мъжът в червено е Дени Талон, заместник главен прокурор на краля и главен обвинител. Този с червената пелерина е Масно, председател на тулузкия парламент, назначен за председател на съдебните заседания. Най-младият сред тях е прокурорът Фало, който, макар да се представя за барон дьо Сансе, не се поколеба да си спечели благоразположението на двора, като прие да съди обвиняемия, който му бил, както се говори, близък роднина по женска линия.
	— Накратко — случай, описан вече от Корней — отбеляза младокът с напудрените коси.
	— От думите ти разбирам, приятелю, че като всички вятърничави младежи от твоето поколение посещаваш театралните зрелища, на които никой уважаващ себе си юрист не би отишъл без да го сметнат за лекомислен. Но днес, повярвай ми, ще присъстваш на такава комедия, каквато никога не си виждал, а и няма да видиш.
	Поради шума в залата Анжелик не можа да чуе последните думи на господин Галеман. А искаше да разбере кои бяха и останалите съдии. Дегре не й бе казал, че ще бъдат толкова много. Но какво значение имаха имената им, след като тя познаваше само Масно и Фало?
	Впрочем къде беше самият Дегре, нейният адвокат?
	Накрая се появи и той, влизайки в залата през същата врата като съдиите. Следваха го неколцина непознати на Анжелик свещенослужители, повечето от които насядаха сред официалните лица на първия ред, където очевидно им бяха запазили места.
	Анжелик се обезпокои от отсъствието на отец Кирше. Но като не забеляза и монаха Беше, въздъхна облекчено.
	Настъпи пълна тишина. Един от свещениците прочете молитва, после поднесе на подсъдимия разпятие, което той целуна.
	При тази проява на покорност и благочестие сякаш вълна на разочарование заля присъстващите. Нима щяха да ги лишат от забавното зрелище, каквото представляваше едно разобличаване на магьосник, и да им предложат само обикновено разчистване на сметки между благородници?
	Някой подвикна с писклив глас:
	— Покажете ни делата на Луцифер!
	Сред редовете в залата настъпи раздвижване: стражите се нахвърлиха върху непочтителния зрител, сграбчиха младежа и неколцина съседи и грубо ги изтикаха навън.
	Сетне отново се възцари тишина.
	— Подсъдими, положете клетва! — рече председателят Сегие и в същото време започна да разгъва навития на руло лист хартия, подаден му от коленичилия пред него млад писар.
	Анжелик затвори очи. Сега щеше да заговори Жофре и тя щеше да чуе гласа му. Предполагаше, че думите му ще прозвучат отпаднало глухо и навярно всички присъстващи очакваха същото, защото щом граф дьо Пейрак заговори силно и отчетливо, те се раздвижиха и учудено си зашепнаха.
	Разтърсена до дъното на душата си, Анжелик разпозна пленителния глас, който в топлите тулузки нощи й бе шепнал толкова нежни любовни слова.
	— Кълна се, че ще говоря истината, само истината. Зная обаче, господа, че законът ми разрешава да не признавам компетентността на този съд, защото като член на Кралския съвет и на тулузкия парламент смятам, че трябва да бъда съден от Върховния парламентарен съд…
	Председателят Сегие за миг сякаш се поколеба, но после занарежда припряно:
	— Законът забранява полагането на клетва с уговорки. Просто се закълнете и тогава съдът ще бъде правоспособен да ви съди. Ако не го сторите, ще бъдете третиран като „ням“, тоест като отсъстващ.
	— Виждам, господин председателю, че всичко е предрешено. Ето защо, за да облекча задачата ви, се отказвам да прибягна до онези съдебни и процесуални хитрини, които биха ми позволили да не призная, изцяло или частично, състава на настоящия съд. Затова се доверявам на чувството за справедливост у всекиго от вас и потвърждавам клетвата си.
	Старият Сегие не можа да прикрие лукавото си задоволство от тези думи и побърза да заяви:
	— Съдът ще оцени по достойнство честта, която изглежда му оказвате, като признавате с уговорки неговите правомощия. Но преди вас самият крал реши да зачете справедливостта му, а за нас е важно единствено това обстоятелство. Колкото до вас, господа съдии, не забравяйте нито за миг, че Негово Величество ви се довери напълно. Помнете, господа съдебни заседатели, че ви е оказана голямата чест да представлявате меча, който нашият монарх държи във височайшите си ръце. Впрочем, съществуват две правосъдия: едното се прилага за обикновените простосмъртни, макар и да са от знатен произход, а другото произтича от решенията на краля, който властва над всички по волята на Бога. Не бива нито за миг да забравяте тази връзка и приемственост, господа. Съдейки от името на монарха, вие носите отговорност за ненакърнимостта на неговото величие. Като отдавате дължимата почит на нашия владетел, изразявате и уважението си към първия защитник на вярата в това кралство.
	След тази доста объркана реч, съчетаваща демагогията на парламентариста с лицемерието на придворния и представляваща всъщност едно недвусмислено предупреждение, Сегие се оттегли величествено, като се стараеше да прикрие желанието си да напусне час по-скоро залата. Когато той излезе, всички седнаха. Загасиха и свещите. Потънало в сумрак, огромното помещение заприлича на крипта, а когато бледите лъчи на зимното слънце проникнаха през стъклописите, сините и червени отражения в миг преобразиха някои лица.
	Като закриваше устата си с ръка, господин Галеман прошепна на своя съсед:
	— Старата лисица не желае дори да поеме отговорността да прочете обвинителния акт. Постъпва като Пилат Понтийски и в случай че осъдят графа, няма да се поколебае да прехвърли цялата вина върху Инквизицията или йезуитите.
	— Едва ли, защото процесът е светски.
	— Ами! Придворното правосъдие трябва да изпълнява заповедите на господаря и в същото време да не даде на народа възможност да проумее неговите подбуди.
	Анжелик слушаше този размирен разговор по адрес на краля в някакво полусъзнателно състояние. Нищо от онова, което ставаше около нея, тя не възприемаше като действителност. Струваше й се, че всичко е сън или може би някакво театрално представление… Гледаше само съпруга си, който стоеше прав, леко прегърбен и едва удържащ на тези два бастуна тежестта на тялото си. И тогава в главата й започна да зрее една все още неясна мисъл: „Ще отмъстя за него. Ще направя така, че инквизиторите му да изпитат на собствения си гръб всички мъчения, на които са го подложили. И ако дяволът съществува, както учи религията, бих искала да видя как сатаната отнася душите на тези лъжехристияни“.
	След като председателят Сегие така безславно напусна залата, заместник главният прокурор Дени Талон — висок, сух и с тържествен вид се изкачи на катедрата и счупи печатите на голям, издут плик. После веднага пристъпи към изпълнение на дълга си и с пронизителен глас започна да чете „исканията за осъждане на престъпни деяния, тоест обвинителния акт“.
	— Вече лишеният с частно решение на Кралския съвет от всичките си титли и от цялото си имущество господин Жофре дьо Пейрак е предаден на нашия съд по следното обвинение: магьосничество, практикуване на зли магии и други действия, оскърбяващи религията и подриващи както държавната сигурност, така и Църквата чрез прилагани от него всевъзможни способи за алхимическо производство на благородни метали. За всички тези и други подобни деяния, в които е уличен, искам в съответствие с обвинителния акт той и вероятните му съучастници да бъдат изгорени на Гревския площад, а пепелта им да бъде разпиляна на четири посоки, както се полага на заклетите магьосници, поддържащи връзки със сатаната. Преди това настоявам обвиняемият да бъде подлаган на обичаен и необичаен разпит дотогава, докато издаде съучастниците си…
	Кръвта в ушите на Анжелик забуча толкова силно, че тя не можа да чуе края на обвинителния акт. Дойде на себе си едва когато звучният глас на подсъдимия се извиси за втори път:
	— Кълна се, че всички изнесени обвинения са лъжливи и тенденциозни и че съм в състояние да докажа това свое твърдение тук, на място, пред всички добронамерени хора.
	Кралският прокурор стисна тънките си устни и сгъна листовете така, сякаш продължението на всичко това повече не го засяга. Той също понечи да стане от мястото си и да излезе от залата, когато адвокатът Дегре се изправи и заговори с твърд глас:
	— Господа съдии, кралят и вие самите ми оказахте голямата чест да ме назначите за защитник на подсъдимия. Затова си позволявам да задам един въпрос преди главният прокурор да се е оттеглил: как се получи така, че обвинителният акт е бил съставен предварително и ви е бил представен в съвсем готов вид, дори запечатан, след като законът изобщо не предвижда подобна процедура?
	Суровият Дени Талон измери от горе до долу с поглед начеващия адвокат и му отвърна с подчертано пренебрежение:
	— Млади човече, виждам, че поради неопитността си даже не сте се поинтересували каква е предисторията на този документ. Затова ще ви кажа, че първоначално кралят натовари председателя Месмон, а не господин дьо Масно да подготви и председателства настоящия процес…
	— Но, господин главен прокурор, правилото не изисква ли тук да присъства председателят Месмон, за да предяви лично обвинението?
	— Нима не знаете, че председателят дьо Месмон вчера внезапно почина? Преди смъртта си обаче, той успя да състави обвинителния акт, който е един вид негово завещание. Тази постъпка, господа, е великолепен пример за високото чувство за дълг, което притежаваше един от най-видните юристи на нашето кралство!
	Всички присъстващи в залата станаха на крака, за да почетат паметта на Месмон. Но от тълпата се разнесоха и сърдити викове:
	— Има нещо нечисто в тази внезапна смърт!
	— Отровили са го!
	— Добре започва, няма що!
	Наложи се стражите да се намесят отново.
	Председателят Масно взе думата и напомни, че делото се води при закрити врати и че при най-малкото нарушение на реда ще бъдат отстранявани всички, които нямат непосредствено отношение към съдебния процес.
	Залата се поуспокои.
	От своя страна адвокатът Дегре заяви, че е удовлетворен от даденото му обяснение по случая, окачествявайки го като непредвидимо обстоятелство. Добави също, че приема точките по обвинението, при условие че клиентът му бъде съден само по тях.
	След няколко полугласно разменени реплики бе постигнато споразумение.
	Дени Талон представи Масно като председател на съдебното заседание и тържествено се оттегли.
	Масно незабавно пристъпи към разпита.
	— Признавате ли повдигнатите срещу вас обвинения в магьосничество и практикуване на зли магии?
	— Отричам ги изцяло, всичките!
	— Нямате такова право. Трябва да отговаряте поотделно на всеки въпрос, произтичащ от обвинителния акт. Впрочем, това е във ваш интерес, защото някои от заключенията са неопровержими и би било по-добре лично да ги потвърдите, тъй като се заклехте да говорите само истината. И така, признавате ли, че сте произвеждали отрови?
	— Признавам, че се е случвало да изготвям химически вещества, някои от които са вредни, ако човек ги погълне. Ето защо никога не съм ги предназначавал за поемане през устата, не съм ги продавал, нито пък съм си послужил с тях, за да отровя някого.
	— Значи признавате, че сте произвеждали и използвали отрови като железен сулфат и сярна киселина?
	— Признавам. Но за да се определи този факт като престъпно деяние, би трябвало да се докаже, че действително съм отровил с тях някого.
	— Засега ще се задоволим с констатацията, че не отричате да сте добивали отровни вещества с алхимически способи. Впоследствие ще уточним с каква цел сте го правили.
	Масно се надвеси над лежащото пред него обемисто досие и започна да го разлиства. Анжелик се разтрепери при мисълта, че само след миг той може да формулира обвинение в отровителство. Спомни си, че Дегре й бе говорил за някой си Бурие, назначен за съдебен заседател или съдия на този процес, всепризнат фалшификатор, който всъщност щял да има пълната свобода да подправи документите и доказателствата по делото. Наистина, съдиите бяха натоварени както с разследването, така и с проверката на фактите, запорите върху имуществото на подсъдимия, разпитите му и предварителното дознание.
	Анжелик се наведе напред, опитвайки се да разпознае Бурие сред присъстващите магистрати.
	Междувременно Масно продължаваше да разлиства досието. Накрая се изкашля и вдигна решително глава, сякаш готов да извърши някаква героична постъпка.
	Отначало заговори глухо, но постепенно гласът му укрепна и той довърши мисълта си вече съвсем отчетливо:
	— … За да докажа, ако е необходимо, колко справедливо и безпристрастно е кралското правосъдие и преди да пристъпя към изброяването на точките по обвинението, което се намира в ръцете на всеки съдия, аз трябва да заявя най-отговорно, че предварителното ни следствие бе извънредно трудно и спъвано от всевъзможни пречки…
	— … и застъпничества за богатия и знатен подсъдим! — подметна някой от присъстващите в залата.
	Анжелик очакваше, че стражите веднага ще се нахвърлят върху нарушителя на реда. Вместо това, тя с учудване видя как един от стоящите близо до нея стражи многозначително побутна своя другар.
	„Навярно в залата са допуснати подкупени от кого ли не хора, които да подклаждат враждебното отношение към Жофре“, помисли си тя.
	Председателят на съда обаче продължи словото си, сякаш не бе чул забележката:
	— … И за да докажа на всички не само безпристрастността, но и великодушието на кралското правосъдие, аз съм длъжен да заявя тук публично, че от многобройните документи по обвинението, събрани след дълги проучвания и представени от различни инстанции, след дълбоки размишления и силна борба със самия себе си, трябваше да оттегля значителен брой от тях.
	Той поспря, за да си поеме дъх, и продължи с по-глух глас:
	— … Изтеглих точно тридесет и четири документа, като пораждащи съмнение и очевидно подправени, най-вероятно с цел лично отмъщение към подсъдимия.
	Това заявление предизвика бурна реакция не само сред зрителите, но и сред съдиите, които несъмнено не очакваха именно председателят да прояви подобна смелост и снизходителност. Дори един от заседателите, дребно лукаво човече с гърбав нос, не се сдържа и се провикна:
	— Достойнството на съда и нещо повече — неговото висше право на преценка, са потъпкани, щом като самият му председател си позволява без одобрението на останалите съдии и заседателите да изтегля своеволно от делото доказателства, които са може би най-уличаващи…
	— Господин Бурие, в качеството ми на председател ви призовавам да спазвате реда и ви предлагам да направите своя избор: или да се откажете от участие в този процес като съдебен заседател, или да ни дадете възможност да продължим заседанието.
	Вдигна се невъобразим шум.
	— Председателят е подкупен от обвиняемия. Знаем какво представлява и какво може тулузкото злато! — вече истерично крещеше лукавото човече.
	Седящият пред Анжелик писар с мазните коси наливаше масло в огъня:
	— Кога се е чуло и видяло някой благородник или богаташ да бъде съден за злодеянията си…
	— Господа, прекъсвам заседанието и ако това безредие не спре, ще наредя на стражите да изведат всички от залата! — направо изкрещя председателят Масно, нахлупи възмутен шапчицата си и излезе, последван от многобройните съдии.
	Анжелик си помисли, че тези важни сановници приличат на същински кукли, които влизат, правят три кръгчета на сцената и си излизат. Ех, да можеше изобщо да не се връщат…
	Присъстващите полека-лека се успокоиха, като вече се стараеха да спазват приличие, за да бъде възобновено заседанието, а с него — и така очакваното представление. Всички станаха на крака, щом чуха чукането по мраморния под на алебардите на швейцарските стражи, предшестващо връщането на съдиите.
	Сред настъпилата дълбока тишина Масно зае отново мястото си.
	— Господа, инцидентът е приключен. Подозрителните според мен писмени доказателства са приложени към делото, за да може всеки желаещ магистрат да ги проучва колкото си иска. Отбелязал съм ги с червен кръст, което ще позволи на съдебните заседатели да си съставят собствено мнение за правилността на едноличното ми решение.
	— Отстранени са предимно доказателства за незачитане и оскърбление на Светото писание — заяви Бурие, не скривайки задоволството си. — По-конкретно в тях става дума за създаване чрез алхимически способи на пигмеи и други същества от дяволски произход.
	Едва сдържайки възторга си, тълпата затропа с крака.
	— Ще можем ли да ги видим сред веществените доказателства? — провикна се някой.
	Стражите веднага изведоха нарушителя от залата и заседанието продължи.
	Тогава стана адвокатът Дегре и заяви:
	— Като защитник на подсъдимия съм съгласен всички веществени доказателства да бъдат представени на съда.
	Председателстващият Масно поднови разпита:
	— За да приключим най-напред с историята с отровите, които вие, подсъдими, сам признавате, че сте изготвяли, трябва да отговорите на следния въпрос: защо след като не сте възнамерявали да ги използвате срещу когото и да било, сте се хвалили публично, че приемате ежедневно от тях с цел да „избегнете опасността да бъдете отровен“?
	— Това е съвършено вярно и отговорът, който съм дал преди време, е валиден и днес: твърдя, че не мога да бъда отровен нито със сярна киселина, нито с арсеник, защото съм поел толкова много от тези вещества, че няма да изпитам дори леко неразположение, ако някой се опита да ме изпрати на оня свят по този начин.
	— Значи и сега поддържате твърдението си, че отровите изобщо не могат да ви навредят?
	— Ако това е единственото, което може да удовлетвори кралския съд, то аз като верен поданик, без възражения ще погълна пред вас някое от споменатите вещества.
	— Но това е всъщност самопризнание, че владеете магически способи за предпазване от всякакви отрови?
	— Не са магически способи, а познаване на основата и същността на науката за противоотровите. Магия и магьосничество е да се осланяш на вярванията и да използваш жабешкия камък и други безобидни бабини деветини, към които, мисля, прибягвате почти всички вие, седящите в тази зала господа, като си въобразявате, че чрез тях се предпазвате от отровите.
	— Обвиняеми, допускате голяма грешка като отхвърляте и осмивате достойни за уважение обичаи. При все това, в интерес на правосъдието, което изисква пълна яснота, няма да взема под внимание подобни заявления. Ако не възразявате, ще изтъкна само факта, че смятате себе си за отличен познавач на отровите.
	— Познавам отровите не по-добре от разни други неща. Впрочем, предпазен съм само от някои по-разпространени отрови, като вече споменатите: арсеник и сярна киселина. Но какво са тези мои нищожни познания в сравнение с хилядите съществуващи в света растителни и животински, екзотични, флорентински или китайски отрови, които даже и най-изкусният хирург в кралството не би могъл да обезвреди, нито пък да открие?
	— А вие познавате ли някои от тези отрови?
	— Имам стрели, с които си служат индианците при лов на бизони. Притежавам и върхове на използвани от пигмеите в Африка стрелички, чието нараняване причинява почти мигновена смърт на такива огромни животни като слоновете.
	— Всъщност защо ни казвате всичко това, за да подсилите обвинението срещу вас, че сте ненадминат познавач и майстор в приготвянето на отровите ли?
	— Ни най-малко, господин председателю, просто ви давам тези обяснения, за да докажа, че ако съм имал намерението да пратя на онзи свят някой погледнал ме накриво нещастник, не бих си правил труда да изготвям такива широко разпространени и лесно разпознаваеми вещества, каквито са арсеникът и сярната киселина.
	— Тогава защо ги произвеждате?
	— С научна цел, а понякога и неволно, защото те се получават в процеса на химически опити с различни вещества.
	— Да не се отклоняваме от същността на въпроса. Достатъчно е да отбележим, че сам признавате своята голяма вещина в областта на отровите и алхимията. И така, от думите ви излиза, че сте в състояние да умъртвите човек, без някой да може да открие причините за смъртта му, нито да ви заподозре. Какво ни гарантира, че вече не сте го сторили?
	— Би трябвало да се докаже!
	— Бързам да спомена мимоходом, че ви се приписва подозрителната смърт на двама души. Първата ви предполагаема жертва е племенникът на Негово Преосвещенство тулузкия архиепископ дьо Фонтеняк.
	— Нима умишлено предизвикан дуел, и то пред свидетели, се смята в наши дни за магьосничество?
	— Господин дьо Пейрак, съветвам ви да се откажете от ироничното си отношение към съд, чиято единствена цел е да установи цялата истина. Що се отнася до втората приписвана ви смърт, то тя е била предизвикана или от вашите неразкриваеми отрови, или от магиите ви. Защото при огледа на трупа на една от бившите ви любовници в присъствието на свидетели е бил намерен медальон, на който сте изобразен до кръста. Познавате ли тази вещ?
	Анжелик видя как председателят Масно подаде малък предмет на един страж, а той го представи на граф дьо Пейрак, който продължаваше да стои все така прав пред скамейката на подсъдимите, подпирайки се на двата си бастуна.
	— Да, познах миниатюрата, нарисувана по поръчка на тази нещастна, екзалтирана девойка.
	— Нещастната екзалтирана девойка, както я нарекохте вие, и която е била също една от многобройните ви любовници, госпожица…
	Но Жофре дьо Пейрак повелително го прекъсна:
	— Моля ви, господин председателю, не осквернявайте публично името на тази клетница. Тя е мъртва!
	— Умряла е, гаснейки бавно от незнайна болест, за която, според породилите се вече подозрения, сте отговорен вие, тъй като сте я предизвикали с магии.
	— Това не е вярно, господин председателю.
	— Защо тогава са намерили този медальон с вашия портрет в устата на покойната, а по него — следи от пробождане с игла точно на мястото, където трябва да бъде сърцето?
	— Не зная нищо по този въпрос. Но след като чух онова, което ми казахте, бих предположил по-скоро, че тъй като беше много суеверна, самата тя се е опитала да ме омагьоса по този начин. Така от омагьосващ аз се превръщам на свой ред в омагьосан. Наистина забавен поврат, господин председателю.
	И за всеобщо учудване, този висок, едва крепящ се на бастуните си призрак се разсмя от все сърце.
	Публиката отначало се поразмърда, после се отпусна и залата се разтресе от смях.
	Но Масно даже не се усмихна.
	— Нима не знаете, подсъдими, че медальон, намерен в устата на покойница, е сигурен белег за омагьосването й?
	— Доколкото виждам, господин председателю, аз съм много по-невеж в областта на суеверията от самия вас.
	Магистратът се престори, че не схвана намека.
	— Закълнете се тогава, че никога не сте правили магии на когото и да било.
	— Кълна се в жена си, в детето си и в краля, че никога не съм се занимавал с такъв род глупости или поне не с това, което се подразбира под магия в нашето кралство.
	— Обяснете уговорката, която направихте и при тази своя клетва.
	— Искам да кажа, че при многобройните ми пътешествия по света съм бил свидетел, в Китай и в Индия например, на странни явления, които доказват действителното съществуване на магии и магьосничество, без обаче те да имат нещо общо с шарлатанството, ширещо се под тези названия в европейските страни.
	— Накратко, значи признавате, че вярвате в тях?
	— В истинското магьосничество, да… Макар то да включва голям брой още неизвестни нам природни явления, които несъмнено ще бъдат обяснени през идните векове. Но да подражавам сляпо на панаирджийските факири или на така наречените учени алхимици…
	— Ето че сам заговорихте за алхимията! Според вас и алхимията ли, като магьосничеството, се дели на истинска и шарлатанска?
	— Точно така. Някои араби и испанци започват да назовават истинската алхимия с отделно име — химия. Това е експериментална наука, при която всички процеси на изменение и взаимодействие на веществата могат да бъдат точно възпроизведени и следователно не зависят от волята на човека, който провежда опита, при условие, разбира се, че той е усвоил добре тънкостите на професията. Затова пък убеденият алхимик е по-лош и от магьосник!
	— Много съм щастлив да чуя тези думи от устата ви, защото така облекчавате задачата на съда. Но кой, според вас, може да бъде по-лош от магьосник?
	— Един глупак и един религиозен фанатик, господин председателю.
	За първи път, откакто бе започнало това тържествено заседание, председателят Масно изглежда загуби контрол над себе си.
	— Настоятелно ви моля, подсъдими, да проявявате необходимата почтителност, което впрочем е във ваш собствен интерес. Вие и бездруго проявихте прекалена дързост, като в току-що произнесената клетва отредихте на Негово Величество нашия крал място след вашата съпруга и детето ви. Ако и занапред се държите все така високомерно, съдът може да откаже да ви изслуша…
	Анжелик видя как адвокатът Дегре подскочи от мястото си и се насочи към съпруга й с явното намерение да му каже нещо, но пазачите го спряха насред път. Масно обаче се намеси, стараейки се да осигури на защитника на подсъдимия пълната свобода да изпълнява задълженията си.
	— Далеч бях от всякаква помисъл да засягам с думите си лично вас, господин председателю, или когото и да било от господа съдиите — поде граф дьо Пейрак, когато шумът в залата постихна. — Като учен аз просто си позволих да разкритикувам всички, които се занимават с тази пагубна наука, наречена алхимия, с твърдото убеждение, че нито един от вас, обременените с толкова сериозни задачи, не се увлича тайно от нея…
	Това кратко пояснение се понрави на магистратите, които важно закимаха.
	Разпитът продължи в по-ведра обстановка.
	След като се порови в струпаната пред него планина от книжа, Масно измъкна един лист и рече:
	— Уличен сте в използване при вашите тайнствени занимания, които вие за свое оправдание назовавате с новото име химия, на части от скелети. Как ще обясните тези толкова неподобаващи на истинския християнин действия?
	— В случая, господин председателю, не бива да се смесват окултни и химически занимания. С животинските кости си служа само за да получа от тях пепел, която има необикновената способност да поглъща нечистите съставки от разтопения метал и да отделя съдържащите се в него злато и сребро.
	— А човешките кости имат ли същите свойства? — подпита коварно Масно.
	— Възможно е, но признавам, господин председателю, че животинската пепел ми върши добра работа и аз се задоволявам само с нея.
	— За да можете да използвате животните, трябва ли те да бъдат изгаряни живи?
	— В никакъв случай. Нима вие, господин председателю, слагате живи в тенджерата пилетата, предназначени за трапезата ви?
	Засегнат, магистратът се смръщи, но скоро се овладя и отбеляза, че е меко казано удивен от факта, че в цялото кралство единствен той, граф дьо Пейрак, използва костната пепел, и то за цели, които всеки „здравомислещ човек“ намира най-малко за чудновати, ако не и за светотатствени.
	И тъй като Пейрак вдигна презрително рамене вместо отговор, Масно добави, че срещу него са повдигнати също обвинения в светотатство и безбожие, но тъй като те били основани не само върху употребата на животински кости, щели да бъдат разгледани по-късно, всяко по реда си. А засега продължи:
	— В действителност, не използвате ли костната пепел, за да вдъхнете живот на такава обикновена материя като оловото и по окултен път да го превърнете в благороден метал — злато или сребро?
	— Подобно виждане на нещата е доста сходно с несъстоятелните схващания на алхимиците, които твърдят, че с помощта на тайнствени символи може да се създаде материя, докато всъщност това е невъзможно.
	— Обвиняеми, нали все пак признавате, макар и косвено, факта, че сте произвеждали злато и сребро по други начини, освен чрез промиване на речния пясък?
	— Никога не съм произвеждал нито злато, нито сребро. Аз само съм ги извличал.
	— Обаче разбиращи от тези неща хора уверяват, че колкото и да са раздробявали и дори промивали скалите, от които според вашите твърдения сте добили тези метали, те не са открили нито злато, нито сребро.
	— Казват самата истина. Но не знаят, че разтопеното олово има свойството да се смесва с невидимите благородни метали, съдържащи се в тези скали.
	— Значи твърдите, че можете да извлечете злато от всяка скала?
	— Категорично не! Повечето от скалите или изобщо не съдържат подобни метали, или количеството им е толкова нищожно, че не си заслужава усилията. Въпреки продължителните ми и сложни проучвания, все още трудно мога да разпозная тези скали, които впрочем се срещат много рядко във Франция.
	— Ако откриването им е наистина трудно, защо тогава единствен вие в кралството знаете как да го правите?
	Графът раздразнено отговори:
	— Защото за това е нужен талант, или по-скоро много знания и голямо трудолюбие. Бих си позволил също да попитам лично вас, господин председателю, защо засега Люли е единственият автор на опери във Франция? Защо не започнете да пишете подобни произведения и вие, след като предполагам сте научили, както всеки образован човек, нотното писмо?
	Председателят се нацупи обидено, но не намери какво да отвърне.
	Тогава съдебният заседател с лукавото изражение вдигна ръка.
	— Моля, говорете, господин съветнико Бурие.
	— Господин председателю, ще задам на подсъдимия следния въпрос: ако господин дьо Пейрак действително е открил таен начин за получаване на злато и сребро, защо този знатен благородник, уверяващ ни публично в своята вярност към краля, не е сметнал за необходимо да сподели откритието си с блестящия владетел на страната ни, искам да кажа с Негово Величество. Защо не го е направил, след като това е било не само негов дълг, но и начин да се облекчи народът и даже дворянството от толкова смазващото, макар и абсолютно необходимо бреме на данъците, които по косвен път, под формата на различни налози, плащат дори и освободените от тях представители на закона?
	Думите му попаднаха точно в целта. Одобрителен шепот пробягна из цялата зала. Всеки от присъстващите се почувства засегнат и сякаш лично ощетен от този недъгав, но високомерен благородник, решил да се ползва сам от баснословното си богатство.
	Анжелик ясно усети как ненавистта на публиката се насочи към смазания от мъченията мъж, който започваше да залита от умора и видимо едва се удържаше на бастуните си.
	За първи път Пейрак обгърна с очи залата, но на младата жена се стори, че погледът му е някак далечен, невиждащ никого и нищо. „Нима не чувства, че съм тук и страдам с него?“, помисли си тя.
	След известно колебание графът бавно заговори:
	— Заклех се, че ще кажа цялата истина. А тя е, че в това кралство личните усилия и успехи не само не се поощряват, но точно обратното — от тях се възползва банда придворни, която, водена от амбициите и кавгите си, мисли единствено за личните си интереси. При тези условия най-доброто, което може да стори човек, опитващ се да създаде нещо стойностно, е да се крие и да пази мълчание около делото си. Защото „перлите не се хвърлят на свинете“.
	— Изрекохте много тежки думи. Те са във вреда на краля и… на самия вас — меко отбеляза Масно.
	Бурие подскочи.
	— Господин председателю, в качеството ми на съдебен заседател протестирам срещу прекалено снизходителното ви отношение към заявление, което, по мое мнение, трябва да бъде записано в протокола като доказателство за престъпление и обида на кралската особа.
	— Господин съветник, ще ви бъда особено признателен, ако продължите да искате отвода ми като председател на настоящия съд, отвод, който вече сам си направих, но понеже нашият крал не пожела да го уважи, изглежда, че той има доверие в мен.
	Бурие цял почервеня и седна отново на мястото си, а графът с отпаднал, но уверен глас обясни, че всеки разбира дълга си посвоему. Лишен от честта да бъде придворен, той чувствал, че не е по силите му да отстоява възгледите си напук и против всички. Нима не било достатъчно, че от далечната си провинция съумявал да внася ежегодно в кралската хазна повече от една четвърт от доходите, които давал на Франция целият Лангдок? Добави също, че като се трудел така усърдно както за общото, така и за своето лично благополучие, то все пак предпочитал да не разгласява изобщо откритията си, опасявайки се да не бъде принуден да отиде в изгнание, както е станало с много недоразбрани учени и изобретатели.
	— Накратко, с тези ваши думи фактически признавате, че изпитвате озлобление и че сте настроен критично към кралството ни — все така меко отбеляза председателят.
	Анжелик отново изтръпна.
	Адвокатът вдигна ръка.
	— Извинете ме, господин председателю. Зная, че още не е дошъл часът за защитната ми реч, но бих искал да ви напомня, че клиентът ми е един от най-преданите поданици на Негово Величество и че сам кралят му е оказал честта да го посети в Тулуза, а после лично го е поканил на сватбата си. Затова не можете да твърдите, че граф дьо Пейрак е действал против краля и държавата, без по този начин да проявите неуважение към Негово Величество.
	— Замълчете, господин адвокат! Бях извънредно снизходителен, като ви оставих да говорите, и държа да ви уверя, че ще вземем под внимание казаното от вас. Но повече не ни прекъсвайте докато трае разпитът, тъй като именно той ще позволи на съдебните заседатели да си съставят мнение за личността и делата на подсъдимия.
	Дегре седна. Председателят напомни, че кралското правосъдие изисква да бъдат изслушвани всички, включително и тези, които отправят основателни критики, но че съдник на действията и поведението на краля може да бъде единствен самият крал.
	— Налице е престъпление срещу кралската особа… — провикна се пак Бурие.
	— Не приемам основанията за това обвинение — отсече Масно.


>>	9

	Масно продължи разпита, като каза, че освен превръщането на неблагородни метали в злато — факт, който не отричал и самият подсъдим, макар да твърдял, че това е естествено, а не дяволско явление — съществували и много неопровержими доказателства за способността му да омайва хората и в частност всички млади жени. Освен това на нечестивите и разюздани сбирки, организирани от него, обикновено присъствали предимно жени, което било „сигурен признак за сатанинска намеса, защото при нощните сборища на вещици и дяволи броят на жените винаги превишава този на мъжете“.
	И тъй като Пейрак мълчеше, погълнат от далечните си мисли, Масно нетърпеливо го запита:
	— Какво ще отговорите на този толкова точен, повдигнат след проучване на казусите на Римското църковно право въпрос, който изглежда много ви затруднява?
	Жофре потръпна, сякаш се пробуди от дълбок сън.
	— Щом като настоявате, господин председателю, ще ви отговоря две неща. Първото е, че не съм сигурен в задълбочените ви познания на Римското църковно право, чиито подробности не могат да стават публично достояние и са известни само на членовете на духовния съд. Второто нещо, което ще ви кажа, е, че познанията ви за тези странни факти биха могли да се основават само на вашия личен опит, тоест че ви се е наложило ако не друго, то поне да присъствате на такова сборище на дяволи, които аз, въпреки богатия си на приключения живот, признавам, че никога не съм срещал.
	Като чу тези думи, председателят подскочи като ужилен, тъй като ги прие като лична обида. Той задълго остана просто без дъх, после заговори със спокоен, но заплашителен тон:
	— Подсъдими, бих могъл да се възползвам от това обстоятелство, за да престана да ви слушам и да ви съдя като „ням“ или дори да ви лиша от правото да бъдете защитаван от трето лице. Но не желая да минете в очите на определени недоброжелатели за мъченик на някаква тъмна кауза. Ето защо ще оставя други съдии да продължат разпита ви, като се надявам, че няма да ги обезсърчите да ви слушат. Продължете вие, господин протестантски съветник!
	Един едър мъж със сурово изражение веднага се изправи. Председателят на съда обаче го смъмри:
	— Днес вие сте съдия, господин Делма. Високата чест на правосъдието ви задължава да слушате подсъдимия седнал.
	Делма седна.
	— Преди да продължа разпита — рече той, — искам да отправя към съда една молба, която, държа да подчертая, не е продиктувана от пристрастна снизходителност към подсъдимия, а само и единствено от хуманни съображения. Всекиму е добре известно, че обвиняемият е недъгав от най-ранното си детство вследствие на братоубийствените войни, опустошавали дълги години страната ни и в частност югозападните й райони. Тъй като очевидно заседанието доста ще се проточи, аз моля съда да позволи на подсъдимия да седне, защото иначе има опасност той да припадне.
	— Изключено! — отсече противният Бурие. — На заседанието подсъдимият трябва да бъде на колене пред разпятието, традицията е категорична по този въпрос. Достатъчно е и това, че приехме да стои прав.
	— Повтарям молбата си — настоя протестантският съветник.
	— Естествено — изджавка Бурие, — всички знаят, че смятате този, когото съдим, почти за свой едноверец, защото го е кърмила хугенотка и защото той твърди, че като малък е бил осакатен от католици, което, освен че е съвсем съмнително, трябва и да се докаже.
	— Повтарям, че искането ми е въпрос на човещина и на здрав разум. Престъпленията, в които е обвинен този човек, ме ужасяват не по-малко отколкото вас, господин Бурие, но ако той изгуби съзнание, ние никога няма да приключим настоящия процес.
	— Няма да припадна и ви благодаря, господин Делма. Моля продължете — прекъсна словесния двубой между двамата магистрати граф дьо Пейрак с такъв властен тон, че след известно колебание съдът му се подчини.
	— Господин дьо Пейрак — подзе Делма, — вярвам на вашата клетва, че ще казвате само истината, а също и на уверенията ви, че не сте имали никакви контакти с нечистите сили. Обаче прекалено много неща все още остават неясни за правосъдието, за да се увери напълно то във вашата искреност. Ето защо ви приканвам да отговорите на въпросите, които ще ви задам, като ви моля да ги приемете само като желание от моя страна да бъдат разсеяни ужасните съмнения, породени от действията ви. И така, вие твърдите, че сте извличали злато от скали, които според познавачи изобщо не съдържат благородни метали. Да предположим, че те грешат. Но все пак защо сте се захванали с такъв странен, мъчително тежък труд, който съвсем не подхожда на благородническата ви титла?
	— Преди всичко исках да забогатея с усилията на собствения си труд и на ума, с който ме е надарила природата. Други си изпросват пенсии, живеят от подаянията на богат съсед или пък тънат в нищета. Тъй като нито едно от трите решения не ми се нрави, аз се постарах да изтръгна от самия себе си и от малкото земи, които притежавах, възможно най-големи блага. С което, струва ми се, не съм нарушил заповедите на самия Господ Бог, понеже Той е казал: „Не заравяй таланта си в земята!“. А според мен това означава, че ако човек има някаква дарба или талант, той не може сам да решава дали да ги използва или не, а трябва да изпълнява божествената повеля и да ги вложи в полезни дела.
	Лицето на магистрата стана каменно.
	— Не на вас се полага, господине, да ни говорите за божествените повели. Но да оставим това… Кажете, защо сте се обградили от една страна с безпътни, а от друга — със странни, дошли от чужбина хора, които без да са уличени специално в шпионски действия против страната ни, според получените от мен сведения не са горещи приятели на Франция, нито дори на Рим?
	— Всъщност тези странни, както се изразихте, хора са предимно чуждестранни учени — швейцарци, италианци или германци, с чиито задълбочени изследвания сравнявах резултатите от своя скромен труд. Да си запълваш времето с обсъждане на въпроса за земното и всемирно притегляне е, струва ми се, съвсем безобидно занимание. Колкото до разюздаността, в която ме упрекват, то знайте, господин Делма, че в моя дворец скандалните истории никога не са били повече, отколкото по времето, когато според формулировката на най-видните историци „куртоазната любов е цивилизовала обществото“, и че при мен „срамните неща“ са били нищо в сравнение с онова, което се случва всяка вечер в наши дни в кралския двор и във всички столични кръчми.
	Като чуха тези дръзки слова, съдии и съдебни заседатели се намръщиха. Но Жофре дьо Пейрак вдигна ръка и се провикна:
	— Господа магистрати и други представители на съдийското съсловие, които присъствате в тази зала! Аз прекрасно зная, че с чистотата на нравите си и с целомъдрения си живот вие сте безспорно един от най-здравите елементи на нашето общество. Затова не се засягайте от изявлението ми, отнасящо се за съвсем друг кръг от хора, нито от думите ми, които самите вие често мълвите на себе си.
	Това сърдечно и ловко излияние на подсъдимия обезкуражи съдиите и писарите, които в душата си се почувстваха поласкани от публично отдадената почит към техния примерен и доста скучен начин на живот.
	Делма се покашля и се престори, че се рови в досието.
	— Казват, че говорите осем езика?
	— Живелият през миналия век италиански учен Пико Делла Мирандола е знаел осемнадесет, но тогава никой не е изразил съмнение, че сатаната си е направил труда да го научи на тях.
	— И все пак, всички признават, че сте омайвали жените. Не бих искал безсмислено да унижавам и без това смазан от нещастия и лишен от поне прилична външност човек като вас, но като ви гледам, ми е наистина трудно да приема, че единствено видът ви е привличал дотолкова жените, че да се самоубиват и да изпадат в транс, щом като ви зърнат.
	— Не бива нищо да се преувеличава — скромно отвърна графът и се усмихна. — Оставяли са се да бъдат омайвани, както се изразихте вие, само тези, които силно са го искали. А колкото до екзалтираните девойки, то всеки от нас познава не една и две. Манастирът или по-скоро болницата са най-подходящото място за тях и не трябва да се съди за жените изобщо въз основа само на няколко умопомрачени особи.
	Делма се изпъчи и прие още по-тържествен вид.
	— Общоизвестно е и е потвърдено от многобройни показания, че на провежданите от вас в Тулуза „кръжоци по любов“, съвсем неблагочестиви по своите същност и принципи, защото Бог е казал: „Ще любиш, за да продължаваш рода човешки“, вие сте прославяли велегласно плътските наслади.
	— Но Бог никога не е казвал: „Люби и зачевай като куче“, нали? Затова не виждам нищо дяволско в това човек да изучава изкуството на любовта.
	— Дяволски са вашите магьосничества!
	— Ако притежавах каквато и да било магьосническа сила, не бих се намирал сега тук.
	Съдията Бурие скочи и закрещя:
	— Във вашите курсове по любов сте проповядвали неуважение към законите на Църквата. Казвали сте, че като институция бракът вреди на любовните чувства и че да си набожен, това не е достойнство.
	— Може би действително съм говорил, че показаната набожност не е никакво достойнство, ако си алчен, скъперник и човек безсърдечен. Че истинското достойнство, което се харесва на жените, се състои в това да бъдеш с весел нрав, де умееш да пишеш хубави стихове, да си изкусен и щедър любовник. И ако съм споменавал, че бракът вреди на любовните чувства, то не съм имал предвид самата благословена от Бога институция, а факта, че в наши дни тя се е превърнала в същинска покупко-продажба, в позорна сделка между препиращи се за земи и зестра родители, които често насила и със заплахи свързват две млади, съвършено непознати едно за друго същества. Точно с тези методи на действие се разрушава свещеният принцип на брака, защото обвързаните с подобни вериги съпрузи не могат да се освободят от тях по друг начин, освен като прегрешат.
	— Ето че пак имате дързостта да ни четете проповеди! — смутено запротестира Делма.
	— Уви, ние, гасконците, сме всички малко нещо заядливци и критикари — призна графът. — Тъкмо тези вродени наклонности ме подтикнаха да поведа борба против нелепостите на нашия век. В това отношение последвах примера на един знаменит идалго — Дон Кихот Ламаншки, който се е сражавал с вятърни мелници. Боя се само, че се оказах също такъв глупак като него.
	Измина още час, през който различни съдии задаваха на подсъдимия какви ли не, направо смешни въпроси. Питаха го с какви магии си е служил, за да превръща цветята в „омайничета“, защото било достатъчно да изпрати букет на някоя жена, за да изпадне получателката му в транс; пожелаха да научат състава на възбуждащите средства, които прибавял към напитките на гостите си и на участниците в курсовете по любов, тъй като всички те изпадали в състояние на „сластолюбиво бълнуване“; стигнаха дори дотам, че го запитаха с колко жени едновременно можел да се люби.
	Графът отговаряше било с презрение, било с иронична усмивка на тези измъчени, събирани с невероятни усилия обвинения.
	Явно никой не му повярва, когато той заяви, че никога не се е любил с повече от една жена.
	Бурие, комуто останалите съдии предоставиха правото да води тази толкова деликатна част от разпита, насмешливо забеляза:
	— Поради голямата ви слава на любовник с ненадминати мъжки възможности не се учудихме никак, когато ни казаха, че сте прибягвали и до най-различни срамни развлечения.
	— Ако опитът ви в тази област е толкова голям, колкото твърдите, че са моите мъжки възможности — отговори граф дьо Пейрак с язвителна усмивка, — щяхте да знаете, че търсенето на подобни развлечения е по-скоро изява на половото безсилие на човек, желаещ да стигне до необходимата му възбуда чрез извратени способи. Признавам, че лично на мен, господа, ми е достатъчна една-единствена жена, срещната насаме под булото на нощта, за да задоволя напълно желанията си. Ще добавя също — рече той със съвсем сериозен тон, — че нито един злоезичник в Тулуза или дори в целия Лангдок няма да посмее да каже, а камо ли да тръгне да доказва, че откакто съм се оженил съм имал интимни отношения с някоя друга жена, освен със собствената си съпруга.
	— Да, разследването действително потвърждава тази подробност — съгласи се съдията Делма.
	— О, съвсем незначителна подробност! — разсмя се Жофре.
	Обзети от неудобство, съдиите се размърдаха на столовете си. Бурие получи знак от Масно да премине към следващия въпрос, но тъй като не можеше лесно да се помири със систематичното отхвърляне на всички толкова грижливо подправени от него документи, той упорито отказваше да се признае за победен. Затова продължи настървено:
	— Не отговорихте на повдигнатото срещу вас обвинение, че сте добавяли в напитките на гостите си възбуждащи вещества, които са ги подтиквали да извършват тежки прегрешения и така да нарушават шестата Божия заповед.
	— Зная, че съществуват средства, използвани за тази цел, като например испанската муха. Но аз никога не съм бил привърженик на идеята да се предизвиква чрез изкуствена възбуда онзи нагон, който трябва да възниква само когато заговори сърцето и човек почувства това така естествено вдъхновение, породено от желанието.
	— Казано ни бе обаче, че сте подбирали особено грижливо всичко, което сте предлагали за ядене и пиене на гостите си.
	— Какво неестествено виждате в това старание? Нима всеки желаещ да се понрави на гостите си домакин не би постъпвал като мен?
	— Да, но вие сте твърдели, че храната и напитките имат голямо значение, за да съблазниш тази или този, когото искаш да обладаеш. Учили сте слушателите си на изкуството да омайват…
	— Съвсем не. Учех ги, че трябва да се наслаждават на даровете на земята, но че както при всяко друго нещо е необходимо човек да изучи първо правилата, които ще му позволят да стигне до желаната цел.
	— Изложете ни по-подробно някои от вашите „поучения“.
	Жофре обгърна с поглед залата и Анжелик видя как на лицето му проблесна усмивка.
	— Установявам, господа съдии, че тези въпроси вълнуват вас не по-малко от подрастващите. Всеизвестно е, че всеки от нас, бил той ученик или зрял магистър, винаги мечтае да покори сърцето на любимата. Уви, господа, боя се, че пак ще ви разочаровам. Защото и в тази област, както при добиването на злато, нямам магическа формула. Учението ми се основава на натрупваната с векове човешка мъдрост. Да вземем например вас, господин председателю. Нима, когато като начеващ магистрат сте влизал в това величествено здание не сте смятал за съвсем естествено да изучите всичко, което би ви позволило да достигнете един божи ден до заемания понастоящем от вас пост? Ясно ми е, че и на ум не ви е идвало да се качите на катедрата и да започнете да говорите от нея, без да сте подготвили добре защитната си реч. В продължение на дълги години сте били винаги нащрек, за да избегнете препятствията, които биха могли да изникнат неочаквано на пътя ви. Защо тогава да не проявяваме същото старание и в областта на любовта? Невежеството е вредно, за да не кажа престъпно, във всичко, което вършим. В моето учение нямаше нищо тайно. И понеже господин Бурие иска да му го изложа по-подробно, бих му препоръчал например, връщайки се вкъщи весел и с доброто намерение да приласкае жена си, да не се отбива пътьом в кръчмата, за да гаврътне набързо няколко халби светла бира. Иначе има опасност малко по-късно, когато се озове между пухените завивки, да се окаже в доста жалък вид и така да разочарова съпругата си, че тя да се изкуши да отговори още на следващия ден на галантното ухажване на някой мил мускетар…
	В залата се разнесе смях, а по-младите присъстващи направо затропаха с крака.
	— Естествено, аз прекрасно разбирам — продължи със своя звучен глас Жофре, — че не подобава на човек в моето окаяно състояние да говори подобни неща. Но тъй като ми се налага да опровергая повдигнато срещу мен обвинение, ще повторя в заключение следното: смятам, че за да е добър в любовта и достоен за нейната богиня Венера, за мъжа няма по-добро възбуждащо средство от красива, здрава и добре сложена девойка, която сама го предразполага да не презира плътската връзка.
	— Обвиняеми — рече строго Масно, — отново ме принуждавате да ви приканя да спазвате благоприличие. Не забравяйте, че в тази зала има жени, които са се посветили изцяло на Бога и в Негово име и прослава са запазили целомъдрието, затваряйки се между стените на светата обител.
	— Господин председателю, моля да отбележите, че не аз подхванах този… разговор, ако мога да се изразя така, на една толкова деликатна и… очарователна тема.
	Отново се чуха смехове. Тогава Делма подчерта, че тази част от разпита би трябвало да се води на латински, но взелият за първи път думата Фало дьо Сансе възрази съвсем на място, че всички присъстващи в залата — съдебни чиновници, свещеници и монаси — разбират латински и че не си струва да се притесняват за непорочните уши на войниците, стрелците и стражите с алебарди.
	След това изявление се изредиха няколко съдии, които изложиха накратко други обвинения срещу подсъдимия.
	Анжелик остана с впечатлението, че макар разпитът да се води доста объркано, той все пак се свежда главно до обвинението в магьосничество, до омайване на жените с демонични способи и до умението с помощта на алхимията и на сатаната „да превръща златото в истинско“.
	Тя въздъхна с облекчение: ако мъжът й е обвинен само във връзки с дявола, той има шанс да се изтръгне от ноктите на кралското правосъдие.
	Помисли си, че с разкритието как при процедурата за „прогонване на бесовете“ вместо тъпо шило е била използвана игла, адвокатът ще съумее да докаже, че това изпитание е проведено в нарушение на установените от Църквата правила и че Жофре е станал жертва на срамно беззаконие.
	И накрая, демонстрацията, която ще направи старият саксонец Хауер, ще изясни по какъв начин Жофре е „увеличил богатството си“ и това може би ще убеди съдиите.
	Поуспокоена от тези разсъждения и за да си отдъхне малко, Анжелик затвори очи.


>>	10

	Когато ги отвори отново, й се стори, че сънува някакъв кошмар: на подиума се бе изкачил монахът Беше. Той се закле над разпятието, поднесено му от друг монах. Сетне с глух, но отривист глас заразказва как дяволски е бил измамен от великия маг Жофре дьо Пейрак, който пред очите му накарал да избликне от разтопена скала чисто злато, като за целта използвал философски камък, донесен несъмнено от Страната на вечния мрак. Впрочем графът сам любезно му описал тази страна като съвършено девствена и заледена земя, където денем и нощем трещят гръмотевици, силният вятър преминава в градушки, а една огнена планина непрекъснато бълва разтопена лава, която макар постоянно да се излива върху вечните ледове, те никога не се топят.
	— Последната подробност е чиста измислица на фантазьор — забеляза граф дьо Пейрак.
	— Не прекъсвайте свидетеля — строго го смъмри председателят.
	Монахът продължи своята дълго подготвяна реч. Той заяви, че графът произвел пред очите му къс от повече от два фунта чисто злато, което впоследствие било изпробвано от специалисти и признато за хубаво и истинско.
	— Забравихте да кажете, че го подарих на Негово Преосвещенство архиепископа на Тулуза за благотворителните му дела — пак се намеси подсъдимият.
	— Точно така — потвърди със злокобен глас монахът. — Това злато издържа на тридесет и три опита да се прогонят от него нечистите сили, но това не попречи на магьосника да съхрани властта си над метала и когато пожела, да го превърне в прах. Негово Преосвещенство тулузкият архиепископ сам бе свидетел на това ужасяващо явление, което силно го разстрои. А магьосникът с гордост говореше за своето „избухващо злато“. Той се хвалеше също, че може да преобразува по този начин и живака в благороден метал. Между другото, всички тези факти са изложени в паметната ми бележка, приложена към намиращото се в съда досие.
	Масно се опита да се пошегува с думите на свидетеля:
	— Като ви слушаме, отче, можем да си помислим, че подсъдимият е толкова могъщ, че е в състояние да срути с един замах тази огромна Съдебна палата, както някога Самсон е съборил колоните на храма.
	Анжелик почувства изведнъж силна симпатия към тулузкия магистрат.
	А Беше завъртя боязливо очи на всички страни и се прекръсти.
	— О, не предизвиквайте магьосника! Той сигурно е силен като Самсон.
	Насмешливият глас на графа се извиси отново:
	— Ако действително притежавах могъществото, което ми приписва този монах мъчител, вместо да премахвам с магия него и подобните нему, аз най-напред щях да си послужа с магическа формула, за да разруша най-голямата крепост в света — човешката глупост и лековерие. Декарт не е бил прав, когато е казал, че безкраят е необозрим за човешкия ум, защото глупостта на хората наистина няма начало и край.
	— Подсъдими, не забравяйте, че не сме се събрали тук, за да обсъждаме философски теми и че вие също не печелите нищо, като с различни увъртания отбягвате да отговаряте на конкретно зададените ви въпроси.
	— В такъв случай да продължим да слушаме този достоен представител на най-назадничавото средновековие — рече насмешливо дьо Пейрак.
	Съдията Бурие попита свидетеля:
	— Отец Беше, бихте ли ни казали вие, признатият учен, присъствал лично на алхимическите операции с превръщането на прост метал в злато, с каква цел, според вас, подсъдимият се е свързал със сатаната? Заради богатство? От любов към жените? Какво по-точно?
	Ниският и слаб Беше се изпъчи така, че изведнъж се стори на Анжелик като изскочил от ада и готов за нападение зъл дух. Тя бързо се прекръсти и видя, че примерът й бе последван от всички седящи на нейната редица монахини, които бяха като омагьосани от разиграващата се пред очите им сцена.
	С пресипнал от злоба глас Беше завика:
	— Знам намеренията и целите му. Богатство и любов ли? Не! Жажда за власт и заговор против държавата или краля? Също не! Той иска да стане могъщ като Бог. Сигурен съм, че Пейрак умее да създава живот, или иначе казано, опитва се да съперничи на Всевишния, на самия Господ.
	— Отче, имате ли доказателства за невероятните си твърдения? — почтително попита протестантът Делма.
	— Видях, може да се каже със собствените си очи, как от лабораторията му излизат хомункулуси, тоест човеци пигмеи, както и гноми и дракони. Много местни жители, чиито имена мога да посоча, са ги виждали по време на буря да бродят из полето нощем, изпълзели от прословутата дупка лаборатория, която един прекрасен ден бе почти разрушена от експлозията на това избухващо според думите на графа злато или, както го наричам аз, неустойчиво, сатанинско злато.
	Всички присъстващи в залата задишаха тежко, обзети от страх и ужас. Една монахиня припадна и се наложи да я изнесат на ръце от съда.
	С тържествен тон председателят се обърна към свидетеля. Заяви му, че иска да узнае цялата истина, но понеже е призван да съди за толкова необикновени магьосничества като вдъхването на живот на същества, които винаги е смятал за чиста измислица, го моли да събере добре мислите си и да претегля всяка своя дума. Масно добави също, че обръщайки се към него като към човек, вещ в херметическите науки и автор на много известни и одобрени от Църквата трудове, би искал да знае доколко това е възможно и най-вече дали са му известни подобни прецеденти в тази област.
	Монахът Беше отново се изпъчи и като че пак стана по-висок и внушителен. Изглеждаше така, сякаш всеки миг ще разпери широкополото си черно расо и ще полети като гарван.
	Вместо това той вдъхновено изграчи:
	— На тази тема са посветени редица известни книги. В своята „Де натура рерум“, тоест „За природата на нещата“, Парацелс твърди, че пигмеите, фавните, нимфите и сатирите са създадени по химически път. В други трудове пише, че хомункулуси, тези човеци пигмеи, чиято големина рядко надхвърля двадесет и пет милиметра, могат да бъдат открити в урината на децата. Отначало хомункулусът е невидим и се храни с вино и розова вода, а едва доловим писък бележи истинското му раждане. Единствени могъщите магьосници са способни да предизвикат това дяволско раждане, а тук присъстващият граф дьо Пейрак е несъмнено един от тези надарени с върховно могъщество магове, защото той сам признаваше, че не се нуждае от философски камък, за да превърне обикновения метал в злато. Освен ако не притежава зародиша на живота и на благородните метали, който е ходил да търси, както сам разказваше, на другия край на света.
	Силно възбуден, съдията Бурие стана и заеквайки от злоба, попита:
	— А сега, какво ще отговорите на това обвинение?
	Дьо Пейрак повдигна с досада рамене и отвърна с отпаднал глас:
	— Какво мога да отговоря, за да опровергая измислиците на човек, който явно е загубил разсъдъка си?
	— Подсъдими, нямате право да подминавате без отговор зададения ви въпрос — намеси се спокойно Масно. — Признавате ли, че сте „вдъхвали живот“, както твърди този свещеник, на чудовищните същества, за които става дума?
	— Категорично отричам, но дори това да бе възможно, не виждам за какво бих го правил?
	— Значи все пак смятате, че може да се създаде живот по изкуствен път?
	— Откъде да зная, господине? Науката още не е казала последната си дума, а и самата природа не престава да ни предлага все нови, достатъчно невероятни за нас примери. Когато пътешествах из източните страни видях как някои риби се превръщат в тритони. Аз даже си донесох няколко екземпляра от тях в Тулуза, но там нито веднъж не се получи подобно преобразуване, от което следва, че то несъмнено се дължи на климата.
	— Накратко — рече Масно с разтреперан глас, — вие смятате, че Господ не играе никаква роля в създаването на живи същества, така ли?
	— Никога не съм твърдял подобно нещо, господине — отговори спокойно графът. — Макар да имам свое собствено виждане за нещата и тяхната поява, аз вярвам, че всичко е създадено от Бог. Само че не разбирам защо отхвърляте изобщо мисълта, че Създателят може да е предвидил някои преходни форми от растителния към животинския свят, подобно на поповата лъжичка и жабата? Независимо от тези мои разсъждения твърдя, че аз лично никога не съм „произвеждал“ същества, които вие наричате хомункулуси.
	Тогава Конан Беше измъкна от полите на расото си някаква малка стъкленица и я подаде на председателя на съда. Всички магистрати започнаха да си я подават от ръка на ръка. От мястото си Анжелик не можа да различи нейното съдържание, но виждаше, че повечето съдии се кръстеха, и дори чу как един от тях повика млад писар и го изпрати да донесе светена вода от параклиса.
	Ужас бе изписан на лицата на всички съдии и заседатели. Бурие непрестанно потриваше ръце, без да е ясно дали го прави от задоволство, или за да изтрие следите от светотатствената мръсотия, до която се бе докоснал.
	Единствено граф дьо Пейрак бе отвърнал глава, сякаш тази церемония изобщо не го интересуваше.
	Накрая стъкленицата се върна отново пред председателя Масно, който, за да я разгледа по-добре, си сложи очила с дебели лещи. След известно време той наруши всеобщото мълчание и рече разочаровано:
	— Този вид чудовище ми прилича по-скоро на втвърден гущер.
	— Открих два такива изсушени хомункулуса, предназначени навярно за магии, когато с риск за живота си се промъкнах в лабораторията на графа — обясни скромно монахът Беше.
	Масно се обърна към подсъдимия:
	— Познато ли ви е това… това нещо? Пазач, моля занесете стъкленицата на подсъдимия.
	Великанът в униформа, към когото отправи молбата си председателят на съда, започна да се гърчи и трепери. Измънка нещо, поколеба се, сетне улови стъкленицата, но толкова несръчно, че тя се изплъзна от ръцете му и се разби на пода.
	Публиката първо ахна от разочарование, но после, обзета от желание да види „нещото“ отблизо, се юрна напред. Само че стражите се струпаха пред първия ред и задържаха любопитните.
	Накрая един гвардеец се престраши, набоде на алебардата си малък неразличим предмет и го пъхна под носа на граф дьо Пейрак.
	— Това трябва да е един от тритоните, които донесох от Китай — рече невъзмутимо той. — Навярно са избягали от аквариума, в който потапях моя лабораторен аламбик, за да поддържа водата в него постоянно хладка. Бедните животинки!…

	* * *

	Анжелик остана с впечатлението, че от цялото обяснение на графа относно екзотичните гущери присъстващите в залата чуха само думата „аламбик“ и пак заахкаха от страх и ужас.
	— Ето и един от последните въпроси по обвинението — заговори отново Масно. — Подсъдими, познат ли ви е този списък? Той е точно описание на еретическите и алхимически трудове, намиращи се на една от лавиците в библиотеката ви. Тях вие сте чели и препрочитали най-често. Тук е и заглавието „Де натура рерум“ от Парацелс, където пасажът, отнасящ се до сатанинското създаване на чудовища като онези хомункулуси, за чието съществуване научих от отец Беше, бил подчертан с червен молив, а в полето срещу него имало няколко думи, написани, както изглежда, от вашата ръка.
	Графът отговори с пресипнал от умора глас:
	— Точно така. Спомням си, че по този начин подчертавах пасажи, които ми се струваха особено нелепи.
	— В представения тук опис фигурират и книги, които, макар да нямат пряко отношение към алхимията, все пак са забранени. Ще цитирам например „Френското леконравие се учи от италианското“, „Любовните интриги във френския двор“ и други подобни. Те са отпечатани в Хага или в Лиеж, където знаем, че се крият най-опасните памфлетисти и вестникари, прогонени от кралството ни. Книгите се внасят тайно във Франция и онези, които искат да се сдобият с тях, вършат тежко престъпление. Ще добавя също, че в това описание са споменати и автори като Галилей и Коперник, чиито научни теории са отхвърлени от Църквата.
	— Предполагам, че въпросният опис ви е бил предаден от един домоуправител на име Клеман Тонел, който служи няколко години при мен, но ме шпионираше срещу заплащане от не знам коя си важна особа. Списъкът е точен. Но ви моля, господа, да отбележите факта, че всеки истински книголюбител има две подбуди, за да включи дадена творба в библиотеката си: той иска да притежава или някакво свидетелство за развитието на човешката мисъл, какъвто е случаят с трудовете на Коперник и Галилей, или пък всевъзможните образци на човешката глупост, които, вече надживени, му позволяват да оцени по достойнство научните успехи, постигнати от средновековието до наши дни, както и да се запознае с онова, с което предстои да се воюва. Ето защо е полезно да се имат предвид измишльотините и небивалиците, написани от Парацелс или Конан Беше. Повярвайте ми, господа, четенето на подобни произведения е вече само по себе си тежко наказание.
	— В такъв случай, вие одобрявате осъдените от Римската църква богохулни теории на Коперник и на Галилей?
	— Да, защото Църквата явно се лъже. Но това не означава, че не приемам становището й по други въпроси. Бих предпочел, разбира се, да се доверя на нея и на нейния опит в прогонването на злите духове и магии, отколкото да се явявам пред съд, който очевидно затъва в софистични пререкания…
	Председателят Масно драматично махна с ръка, сякаш искаше да покаже, че не е по силите му да вразуми един толкова безразсъден подсъдим.
	След като се посъветва с колегите си, той обяви, че разпитът е приключен и че предстои да бъдат изслушани няколко свидетели на обвинението.
	По даден от него знак двама гвардейци излязоха от залата и веднага зад малката врата, през която бяха влезли съдиите, се разнесе гълчава. Пазачите пропуснаха най-напред двама монаси в бели раса, после четири монахини и накрая двама свидетели францисканци в кафяви власеници.
	Групичката се подреди пред трибуната на съдебните заседатели.
	Председателят Масно стана.
	— Господа, преминаваме към най-деликатната част от настоящия процес. Призвани от краля, защитника на Божията църква, да водим дело за магьосничество, ние трябваше да потърсим свидетелства, които според установените от Рим правила биха ни доказали по безспорен начин, че господин дьо Пейрак е поддържал връзки със сатаната. По третото правило, което гласи, че…
	Той се наведе и започна да чете някакъв текст.
	— … което гласи, че сношаващото се с дявола лице, наричано обикновено „истински бясно“, притежава „свръхестествено силно тяло и власт над душите и телата на другите хора“, ние отбелязахме следните факти…
	Въпреки че в голямата зала бе много студено, Масно се обърна, за да може незабелязано да изтрие избилата по челото му пот, после продължи да чете, спирайки от време на време:
	— Ние получихме жалбата на главната настоятелка на девическия манастир „Сен Леандр“ в Оверн. В нея се заявява, че една от наскоро постъпилите в тази обител послушници, която отначало се държала съвсем примерно, изведнъж започнала да проявява признаци на обладано от дявола същество и обвинявала за това свое душевно разстройство граф дьо Пейрак. Тя не скрила, че навремето именно той я бил тласнал към разврата и че обзелите я угризения на съвестта я накарали да постъпи в манастир, за да изкупи греховете си. Но и между стените на светата обител не намерила покой, защото този човек продължавал да я изкушава от разстояние и несъмнено я бил омагьосал. Не след дълго тя донесла в съвета на канониците букет от рози, хвърлен й, според нейните думи, през стената на манастира от някакъв мъж. Въпреки че много приличал на граф дьо Пейрак, непознатият безспорно бил демон, защото имало доказателства, че по същото време въпросният благородник се намирал в Тулуза. От своя страна букетът скоро предизвикал у монахините странни смущения. Някои от девиците изпадали в състояние на транс с необикновени и непристойни видения. Когато идвали на себе си, те говорели за някакъв куц дявол, който само с появата си им доставял неописуема радост и разгарял в телата им неугасим огън. Послушницата, станала причина за този безпорядък, почти не излизала от трескавото си състояние. Силно разтревожена, главната настоятелка на манастира „Сен Леандр“ накрая се обърнала към висшите духовници. И тъй като точно по това време бе започнало следствието по делото срещу господин дьо Пейрак, парижкият кардинал-архиепископ ми предаде настоящите документи. Сега ще изслушаме показанията на монахините от този манастир.
	Като се надвеси над катедрата, Масно почтително се обърна към една жена, която сякаш криеше лицето си зад воал и бяла монашеска шапка.
	— Сестра Карменчита дьо Меркур, разпознавате ли в този човек мъжа, който ви е преследвал от разстояние и ви е отправил „дяволския и подигравателен призив“ да се поддадете на омаята му?
	— Разпознавам в него моя истински и единствен господар! — патетично отвърна забележителен алтов глас.
	Изумена, Анжелик успя да различи под воала и строгия подбрадник чувственото, румено лице на хубавата испанка.
	Масно се изкашля и с явно усилие рече:
	— Но, сестро, не постъпихте ли в манастира с единствената цел да се посветите изцяло на Бога?
	— Исках да изтръгна от сърцето си образа на онзи, който ме заплени и омагьоса. Но напразно. Той ме преследва дори и по време на богослуженията.
	— А вие, сестра Луиз дьо Ренфон, разпознавате ли в подсъдимия този, който ви се е явявал когато сте изпадали в умопомрачение?
	Млад, потреперващ глас тихо отговори:
	— Да, струва ми се… Но във виденията ми той беше с рога…
	В залата екна дружен смях, а някакъв писар се провикна:
	— Какво пък, може и да са му поникнали, докато е лежал в Бастилията.
	Анжелик цялата почервеня от гняв и унижение. Спътницата й я улови за ръката, за да й напомни, че трябва да запази хладнокръвие, и младата жена с голямо усилие на волята се овладя.
	Масно поднови разпита на свидетелите, като този път се обърна към игуменката на манастира:
	— Госпожо, макар да зная, че настоящото изслушване е особено мъчително за вас, все пак съм длъжен да ви помоля да повторите показанията си пред съда.
	Възрастната монахиня, която видимо бе не развълнувана, а по-скоро възмутена, не се остави дълго да я убеждават и с ясен глас заяви:
	— През последните месеци, в манастира, чиято главна настоятелна съм от тридесет години, стават направо позорни неща. Човек трябва да поживее в светата обител, за да разбере на какви причудливи шеги е способен демонът, когато реши, че с помощта на някой магьосник е възможно да се прояви. Не крия, че ми е мъчително да изпълня дълга си днес, защото страдам от мисълта, че съм принудена да изложа пред светски съд толкова оскърбителни за Църквата действия, но Негово Преосвещенство кардинал-архиепископът ми нареди да го сторя. Обаче моля съдът да ме изслуша насаме.
	Когато председателят на съда обяви, че уважава молбата, игуменката явно изпита голямо задоволство, докато от своя страна публиката се почувства излъгана и разочарована.
	Последвани от монахините, съдиите се оттеглиха в едно помещение в дъното на залата, което обикновено служеше за канцелария на съда.
	Единствено Карменчита остана на мястото си, охранявана от францисканците, които я бяха довели, и от двама швейцарски гвардейци.
	Сега Анжелик можеше по-спокойно да разгледа бившата си съперница. Испанката не бе загубила нищо от красотата си. Напротив, навярно от пълното и продължително усамотение, лицето й бе станало още по-изтънчено, а от големите й черни очи бликаше изпепеляващият огън на несбъдната мечта.
	Публиката изглежда също се наслаждаваше на омагьосаната хубавица.
	Анжелик чу как господин Галеман рече насмешливо:
	— Брей, Хромият направо ми се издигна в очите!
	Тя забеляза, че Жофре не бе удостоил дори с поглед прелюбопитната сцена. Сега, когато съдът бе излязъл, той видимо търсеше начин да си поотдъхне. Опита се да приседне на скамейката на позора, отредена за подсъдимите. Усилията му се увенчаха с успех, но цялото му лице се разкриви от болка. Продължителното стоене прав, подпрян на бастуните, и най-вече изтезанията с иглата в Бастилията, го бяха измъчили и изтощили до крайност.
	Анжелик почувства такава тежест в гърдите си, сякаш сърцето й се бе превърнало в камък.
	До този момент съпругът й бе проявил необикновено мъжество. Говорил бе спокойно, макар че невинаги бе успявал да сдържа присъщата си ирония, която, за съжаление, не правеше добро впечатление нито на съда, нито дори на публиката.
	Сега Жофре съвсем демонстративно бе обърнал гръб на бившата си любовница. Дали въобще я бе погледнал?
	След като постоя известно време неподвижна, сестра Карменчита съвсем неочаквано направи няколко крачки към подсъдимия. Монасите преградиха пътя й и я накараха да се върне на предишното си място. Но само след миг прекрасното лице на испанска мадона съвършено се преобрази — чертите му се изкривиха, бузите хлътнаха и публиката вече виждаше пред себе си някакво изчадие адово.
	Устата на монахинята се отваряше и затваряше като на извадена от водата риба. После тя я закри рязко с длан, стисна зъби, обърна очи и на устата й се появи отначало бяла пяна, а после и големи мехури.
	Дегре освирепял се втурна към нея.
	— Гледайте! Тя пусна в ход прословутия номер със сапунените мехури!
	Но пазачите го уловиха грубо и го изведоха от залата.
	Този единствен вик не намери никакъв отзвук сред задъханата тълпа, вперила изумено очи в разиграващата се пред нея сцена.
	Сега цялото тяло на послушницата се гърчеше и тресеше. Залитайки, тя отново запристъпва към подсъдимия, но монасите пак й преградиха пътя. Тогава тя се спря, сграбчи с две ръце колосаната си шапка и подбрадника и започна настървено да ги къса, като същевременно не преставаше да се върти все по-бързо и по-бързо на едно място.
	Четиримата монаси се опитаха да я уловят и спрат. Но или не смееха да действат решително, или действително не успяваха да се преборят с освирепялата жена. Тя се изплъзваше като змиорка от ръцете им, отблъсквайки ги с точните и премерени движения на опитен борец или на същински акробат.
	После се метна на пода и като лазеше и се извиваше, успя на няколко пъти да се промуши между краката на монасите и да ги повали на земята. Правеше всичко това с непристойни движения, мъчейки се да повдигне плащаниците им и да заголи срамните им части. След два-три подобни опита, бедните хорица изпопадаха до един и се завъргаляха по мраморните плочи във възможно най-неприлични пози. Зяпнали от почуда, стрелците наблюдаваха това стълпотворение от плащаници и броеници, без да посмеят да се намесят.
	Накрая, като се въртеше и извиваше на всички страни, обладаната от бесове монахиня успя да свали нагръдника си, после роклята и едва тогава се изправи в цял ръст, излагайки на показ в сумрака на съдилището прекрасното си, съвсем голо тяло.
	Вдигна се невъобразим шум. Всички крещяха неистово, без да могат да се овладеят. Някои от присъстващите в залата поискаха да излязат, а други — да разгледат отблизо красавицата.
	Един седящ на първия ред достолепен магистрат свали собствената си тога и, останал само по вталена риза и широки къси панталони, скочи на подиума, метна тогата през главата на Карменчита и така успя да поприкрие изгубилата всякакъв свян „обладана“.
	Насядалите около Анжелик монахини скочиха от местата си и, предвождани от своята игуменка, започнаха да си пробиват път през тълпата. Въпреки неразборията, те бързо стигнаха до подиума, защото всички виждаха, че това са сестри от обществената болница. Като обградиха Карменчита, те ловко я овързаха с незнайно откъде измъкнати въженца. После тържествено се строиха и почти като процесия излязоха от залата, отвеждайки и пленницата си, от чиято уста продължаваше да изтича пяна.
	В този миг сред разбунената тълпа се разнесе пронизителен вик:
	— Вижте, дяволът се смее!
	И действително, застанал на два-три метра от мястото, където се бе разиграла тази сцена, Жофре дьо Пейрак дори не правеше опити да се престори на опечален. В екналия в залата звънък смях Анжелик откри познатите изблици на онази така естествена и спонтанна веселост, с която Жофре я бе очаровал. Но размътените умове на присъстващите приеха тази проява на жизнерадост като провокация от самия дявол. Надигналата се вълна на възмущение и ужас тласна тълпата напред. Обаче стражите я предвариха и кръстосаха алебардите си пред обвиняемия. Без тяхната намеса, той сигурно щеше да бъде разкъсан на парчета.
	— Последвайте ме — прошепна спътницата на Анжелик.
	И понеже потресената млада жена се колебаеше, тя настойчиво й рече:
	— Сега и бездруго залата ще бъде опразнена. Трябва да разберем какво е станало с господин Дегре. От него ще научим дали заседанието ще продължи още този следобед.


>>	11

	Двете жени откриха адвоката в двора на Съдебната палата или по-точно в малката пивница, чиито съдържатели бяха зетят и дъщерята на палача.
	С нахлупена накриво перука, Дегре бе видимо силно възбуден и много нервен.
	— Видяхте ли как ме изведоха от залата, възползвайки се от отсъствието на съда… Уверявам ви, че ако бях останал там още малко, щях да накарам тази луда жена да изплюе парчето сапун, което пъхна в устата си! Но нищо. Двамата последни свидетели така преиграха в показанията си, че това е добре дошло за защитната ми реч!… Ох, щях да бъда много по-спокоен, ако отец Кирше не се бавеше толкова. А сега, госпожи, елате да седнем на масата, която е близо до огъня. Поръчах вече на малката хубавица яйца и наденички. Нали не си ги забъркала с бульон от главите на мъртъвци, красавице моя?
	— О не, господине! — отвърна мило младата жена. — От него слагаме само в супата на бедняците.
	Опряла лакти на масата, Анжелик бе закрила лицето си с ръце. Дегре смутено я поглеждаше, като си мислеше, че плаче. Но скоро забеляза, че всъщност тя потръпва от нервен смях.
	— Тази Карменчита! — промълви младата жена с блеснали от едва сдържани сълзи очи. — Каква комедиантка! Никога не съм виждала по-смешно нещо! Мислите ли, че го направи нарочно?
	— Знае ли човек на какво са способни жените! — избоботи адвокатът.
	На една съседна маса стар писар разговаряше с колегите си на същата тема:
	— Ако послушницата ни разигра комедия, тя го направи много сполучливо. На младини присъствах на процеса срещу абат Гранден, който бе изгорен за това, че бил омагьосал монахините в Лудюнския манастир. На онова дело наблюдавах съвсем същата сцена. Само че тогава в залата не се намериха достатъчно плащове и тоги, за да покрият всички красиви девици, които се разсъбличаха веднага щом зърнеха Гранден. Публиката не можеше да си поеме дъх! Това, днешното, не беше нищо. На заседанията в Лудюн имаше монахини, които лягаха съвсем голи на земята и…
	Той се приближи до събеседниците си, за да им доразкаже шепнешком най-непристойните подробности.
	Междувременно Анжелик се посъвзе.
	— Извинете ме за смеха ми. Нервите ми не издържат вече.
	— Смейте се, бедничката ми, смейте се! — мрачно промълви Дегре. — Винаги има време да си поплачете… Само ако отец Кирше беше тук! Какво, по дяволите, може да му се е случило?
	Като дочу виковете на един търговец на мастило, който бродеше из двора със снопче пачи пера в ръка и бъчвичка през рамо, адвокатът прати да го повикат. Той зае от него перо, отдръпна се в края на масата и надраска кратка бележка. После помоли някакъв писар да я отнесе незабавно на началника на полицията господин д’Обре.
	— Този д’Обре е приятел на баща ми. Написах му, че ще му платим колкото е нужно, само и само да вдигне на крак всичките си хора, за да ми доведат отец Кирше в Съдебната палата — доброволно или насила.
	— Не го ли потърсихте вече в Тампл?
	— Два пъти му изпращах бележка по малкия Кордо, но все без отговор. Йезуитите, към които момчето се обърнало, му казали, че отецът тръгнал още сутринта за Съдебната палата.
	— От какво се опасявате? — попита разтревожена Анжелик.
	— От нищо. Но бих предпочел да е тук, това е всичко. Научната демонстрация на извличане на злато би трябвало да убеди съдиите, колкото и ограничени да са те. Но не е достатъчно само да ги убедим, налага се и да разобличим лъжците. А единствен отец Кирше има необходимия авторитет и пълномощия, за да ги накара да престъпят указанията на краля. А сега да тръгваме, защото заседанието ще започне и вие можете да се озовете пред затворените врати на съда.

	* * *

	Следобедната сесия бе открита със заявление на председателя Масно. Той каза, че след разпита на няколкото свидетели по обвинението съдиите са си съставили достатъчно ясно мнение както за различните аспекти на този сложен процес, така и за своеобразния характер на подсъдимия. А сега щели да бъдат изслушани свидетелите на защитата.
	Дегре направи знак на един от пазачите и в залата бодро влезе нахакан парижки хлапак.
	Той каза, че се нарича Робер Давен и че е чирак на майстор шлосера Дарон, чиято работилница „Медният ключ“ се намира на улица Феронри. С ясен глас, призовавайки за свидетел Свети Елоа, покровител на еснафа на шлосерите и ключарите, младежът се закле да говори само истината. После се приближи до председателя Масно и му подаде малък предмет, който магистратът заразглежда с почуда и недоверие.
	— Какво е това?
	— Игла на пружина, гос’дине — без капка смущение отговори момчето. — Тъй като съм много сръчен, майсторът ми нареди да изработя точно копие на иглата, която му бе поръчал един монах.
	— Какво означава цялата тази история? — попита Масно, обръщайки се към Дегре.
	— Господин председателю, в обвинението се говореше за реакциите на моя клиент при процедурата по прогонването на бесовете, която изглежда е била проведена в Бастилията под ръководството на Конан Беше, когото, от уважение към Църквата, отказвам да назовавам монах. Този Конан Беше заяви пред съда, че обвиняемият реагирал на изпитанието, наречено „дяволски петна“, по начин, не оставящ никакво съмнение относно връзките му със сатаната. При докосване на всяка от невралгичните точки, посочени изрично в църковния правилник на този ритуал, моят клиент издавал такива сърцераздирателни викове, от които се разтрепервали дори тъмничните надзиратели. Ето защо искам да обърна вниманието ви на следния факт: използваното при въпросната процедура шило е било точно такова, каквото държите сега в ръцете си. Господа, измамното „прогонване на бесовете“, въз основа на което съдът може да произнесе присъдата си, е било проведено с подправено шило. Напълно безобидният на пръв поглед инструмент е бил съоръжен всъщност с игла на пружина, която, задействана само с леко докосване, се забивала в желания момент дълбоко в плътта. Кълна се, че няма да се намери на света човек, колкото и хладнокръвен да е той, който да може да издържи това изпитание, без да надава неистови викове. Ще прояви ли някой от вас, господа съдебни заседатели, достатъчно мъжество, за да изпита върху себе си префиненото мъчение, на което е бил подложен клиентът ми и на чиито резултати сега се позовава съдът, за да го обвини в неоспоримо сношение със сатаната?…
	Побледнял и много напрегнат, Фало дьо Сансе стана и с готовност протегна ръка.
	Масно обаче нетърпеливо се намеси:
	— Стига комедии! Това шило ли е било използвано при процедурата с прогонването на бесовете?
	— То е негово точно копие. Преди около три седмици оригиналът е бил занесен от това момче в Бастилията и е бил предаден на Беше. Чиракът може да потвърди думите ми.
	В този момент хлапакът лукаво натисна пружинката и иглата изскочи под самия нос на Масно, който рязко се дръпна назад.
	— Като председател на съда отхвърлям този призован в последния момент свидетел, който при това не фигурира в първоначалния списък на секретаря на съда. А и той е още дете и показанията му могат да се приемат по-скоро за користни, отколкото за достоверни. Какво ти платиха, за да дойдеш тук, момче?
	— Още нищо, гос’дине. Но ми обещаха двадесет ливри, което е двойно повече, отколкото получих от монаха.
	Побеснял, Масно се обърна към адвоката.
	— Предупреждавам ви, че ако настоявате това показание да се запише в протокола, ще бъда принуден да отхвърля изслушването на останалите свидетели и защитата.
	Дегре наведе глава в знак на подчинение, а хлапето бързо се измъкна през малката врата, водеща към канцеларията.


	* * *
	
	— Въведете останалите свидетели — сухо нареди председателят.
	Разнесе се невероятен шум, сякаш голяма група носачи местеше тежки мебели. Предшествано от двама пристави, в залата се появи странно шествие. Най-напред няколко потни и разгърдени хамали от Халите мъкнеха сандъци с необикновена форма, от които стърчаха железни тръби, ковашки мехове и други прелюбопитни предмети. След тях крачеха две савойчета, помъкнали кошници с дървени въглища и глинени гърнета с някакви надписи.
	Накрая, охранявани от двама стражи, влязоха гърбавият Фриц Хауер и чернокожият гигант Куаси–Ба. Разголен до кръста, мавърът бе нашарил гърдите си с каолин. Анжелик си спомни, че в Тулуза той се разкрасяваше по този начин за всеки празник. Появата му, както впрочем и видът на това прелюбопитно шествие, изтръгнаха от залата нещо като хрип, в който удивлението се смесваше с ужас.
	Анжелик обаче въздъхна с облекчение и очите й се насълзиха.
	„Храбреци!“, помисли си с умиление тя, гледайки Фриц Хауер и Куаси–Ба. „Те много добре знаят какво рискуват, като се притичват на помощ на своя господар“.
	Щом оставиха сандъците, носачите излязоха. В залата останаха само старият саксонец и мавърът. Те разопаковаха и монтираха преносимото огнище, крачните мехове, две съоръжения за топене на метал, както и голяма пота с костна пепел. После саксонецът развърза два чувала. От единия той с усилие измъкна тежка черна буца, която приличаше на отломък от застинала лава, а от другия — слитък метал, напомнящ олово.
	Тогава заговори Дегре:
	— За да удовлетворя единодушно изразеното от съда желание да види и чуе всичко, отнасящо се до обвинението към моя довереник в производство на злато по магьоснически начин, аз си позволих да призова свидетелите или, казано на нашия юридически език, „съучастниците“ при получаването на благородния метал, за което се твърди, че било черна магия. Моля да отбележите, че свидетелите дойдоха тук напълно доброволно, само за да помогнат на своя бивш господар, а не защото имената им са били изтръгнати с изтезания от моя клиент, граф дьо Пейрак… А сега, господин председателю, ще разрешите ли на подсъдимия да ви демонстрира заедно с помощниците си опита, който в обвинителния акт е наречен „черна магия“, докато, по думите на довереника ми, той представлява само извличане на злато от неблагородни метали чрез научни способи?
	Господин Галеман прошепна на съседа си:
	— Тези господа се разкъсват между любопитството си, желанието да вкусят забранения плод и строгите инструкции, получени от най-високо място. Ако бяха малко по-хитри, щяха да откажат да се прави този опит, който би могъл да обори обвинението и да ги постави натясно.
	Анжелик се разтрепери от страх да не би единственото нагледно доказателство за невинността на съпруга й да бъде отхвърлено в последния момент. Но любопитството на магистратите, а може би и чувството им за справедливост взе връх. Масно покани Жофре дьо Пейрак да ръководи демонстрацията, с условието да отговаря на всички полезни за съда въпроси.
	— Но преди това, графе, можете ли да се закълнете, че при всички ваши опити с гърмящото злато няма да изложите и на най-малката опасност нито Съдебната палата, нито намиращите се в нея хора?
	Вродената склонност да иронизира винаги и всичко и този път не измени на Анжелик, и тя веднага си помисли, че тези непогрешими съдии толкова се боят от тайнствения опит, че незабавно върнаха на съпруга й титлата, отнета му без каквато и да било процедура.
	Жофре увери съда, че предстоящата демонстрация не крие никакви опасности.
	Тогава съдията Бурие поиска в залата отново да бъде повикан отец Беше, за да наблюдава така наречения опит и да предотврати всякаква възможна измама.
	Масно важно наклони перуката си в знак на съгласие, а Анжелик отново почувства нервната тръпка, разтърсваща я всеки път, когато зърнеше този монах. Именно той бе истински прокълнатият в процеса срещу Жофре, но също и изобретателят на иглата на мъченията му, а вероятно и подстрекателят, внушил на Карменчита да разиграе своята комедия. Дали с чудовищната си прозорливост той не опитваше просто да оправдае позорния си провал като алхимик? Или бе злобен маниак и фантазьор, който, подобно на някои луди, има понякога и проблясъци на съзнание? Всъщност, нямаше значение. Това беше монахът Беше.
	Той бе олицетворение на всичко, против което се бе борил Жофре дьо Пейрак — боклукът, мръсната утайка на стария свят, на това средновековие, което като безкраен океан се бе разляло из цяла Европа и сега, отдръпвайки се, оставяше да се застоява в кухините на новия век безплодната пяна на софистиката и схоластиката.
	Пъхнал ръце в широките ръкави на плащаницата си, Беше с напрегнато внимание наблюдаваше как саксонецът и Куаси–Ба, след като сглобиха ковашкото огнище и замазаха с огнеупорна глина връзките на тръбите, започнаха да разпалват огъня.
	Анжелик чу седящият зад нея свещеник да казва на събратята си:
	— Едно е сигурно: подобно сборище на чудовища в човешки образи, и в частност присъствието на този нацапан като за някаква магьосническа церемония мавър, само внася още по-голям смут в душите на колебаещите се. За щастие, нашият Господ Бог винаги съумява да разпознае преданите Нему. Чух, че при повторна процедура за прогонване на бесовете, проведена тайно, но по всички правила и по нареждане на парижката епархия, било доказано, че този благородник е бил без всякакво основание обвинен в магьосничество и че по-скоро го наказват за недостатъчната му набожност…
	Отчаянието и надеждата си разделяха изпълненото с болка сърце на Анжелик. Естествено, свещеникът имаше право. Защо наистина този добряк Фриц Хауер трябваше да бъде толкова гърбав и с посиняло лице, а Куаси–Ба да изглежда като истинско страшилище?
	Картината стана още по-злокобна, когато Жофре дьо Пейрак изправи дългото си, смазано от мъченията тяло и, куцайки, се отправи към разпалената пещ.
	Подсъдимият помоли един пристав да вземе черната пореста, подобна на шлака буца и да я покаже най-напред на председателя, а после и на всички съдии и заседатели. В същото време друг пристав им поднасяше увеличително стъкло, за да могат да я разгледат добре.
	— Господа, това е руден концентрат от златоносен разтопен пирит, добит в моята мина в Салсин — обясни дьо Пейрак.
	Беше потвърди:
	— Вярно е, аз раздробих и промих точно такава черна материя, но без да получа от нея никакво злато.
	— Е, добре, отче — рече обвиняемият с такъв почтителен тон, че направо възхити Анжелик. — Сега ще ни покажете още веднъж своето умение да промивате рудата. Куаси–Ба, дай му едно чукало.
	Монахът засука широките ръкави на плащаницата си и започна усърдно да раздробява и стрива черния скален отломък, който бързо се превърна в прах.
	— А сега, господин председателю, бъдете така любезен да наредите да донесат голямо ведро с вода и съвсем чист и изтъркан с пясък калаен тас.
	Докато чакаше двамата швейцарски гвардейци да донесат всичко необходимо, затворникът, отново с посредничеството на приставите, представи на съдиите по същия начин и слитък метал.
	— Това е олово, от което се изработват куршуми и водопроводни тръби, и наречено от специалистите „бедно“, защото на практика не съдържа нито злато, нито сребро.
	— Но как можем да се уверим, че говорите истината? — съвсем на място попита протестантът Делма.
	— Мога да ви го докажа чрез купелация*.
	[* Купелация — добиване на злато и сребро от многометални сплави чрез топене. — Б.пр.]
	Саксонецът подаде на бившия си господар голяма лоена свещ и два бели куба с височина на стената три–четири палеца. С малко ножче Жофре издълба неголяма дупка в един от кубовете.
	— Какво е това вещество? Бяла пръст за порцелан? — заинтересува се Масно.
	— Това е костна пепел — точно онази, която вече толкова ви впечатли в началото на заседанието. Всъщност, както ще видите сега, тази бяла материя или, ако щете, вещество, служи само за поглъщане на сгурията и нечистотиите, когато топим оловото с лоена свещ…
	Запалиха свещта и Фриц Хауер донесе малка, огъната под прав ъгъл тръба, през която графът започна да духа така, че пламъкът на свещта да попада точно върху вмъкнатото в дупката на куба от костна пепел парче олово.
	Изкривеният език на пламъка заоблизва оловото и всички видяха как то започна да се топи и да изпуска сиво-синкав дим.
	Конан Беше назидателно вдигна пръст.
	— Авторитетните учени наричат това, което става пред очите ни, „духане на философския камък“ — със скърцащ глас поясни той.
	Графът прекъсна за миг работата си и рече:
	— Ако слушаме този глупак, скоро всички пещи ще бъдат смятани за дихание на сатаната.
	На лицето на монаха се изписа мъченическо изражение и председателят отново призова подсъдимия да спазва ред и благоприличие.
	Жофре дьо Пейрак отново задуха в тръбата. На фона на сгъстяващия се вечерен сумрак в залата, ясно се виждаше как разтопеното до яркочервено олово започна да кипи, после се успокои и накрая, щом обвиняемият престана да духа в горелката, потъмня. Миг след това облачето остър дим се разсея и всички забелязаха, че разтопеното олово бе напълно изчезнало.
	— Това е някакъв фокус, който не доказва абсолютно нищо — забеляза Масно.
	— Той доказва само, че костната пепел е абсорбирала или, ако искате, е „изпила“ цялото окислено „бедно“ олово. А това означава, че то не съдържа благородни метали. Всъщност, чрез току-що проведената демонстрация, която саксонските металурзи наричат „опит нахалост“, исках да ви докажа точно това обстоятелство. А сега ще помоля отец Беше да приключи с промиването на черния, златоносен според мен прах, и ще се заемем с добиването на златото.
	Междувременно швейцарските гвардейци бяха донесли ведрото и калаения тас.
	След като добре разбърка във водата получения от рудата прах, монахът тържествуващо показа на съдиите съвсем малък слой тежки елементи, които се бяха утаили на дъното на съда.
	— Стана точно така, както твърдях — рече той. — Няма никакво злато, няма дори прашинка от него. То може да изникне от това тук само с помощта на магия.
	— Златото е невидимо — повтори Жофре. — Помощниците ми ще го извлекат от „това тук“, като си послужат единствено с олово и огън. Аз няма да вземам участие в работата им. По такъв начин вие ще се уверите, че няма да внеса в действията им никакъв нов елемент, нито ще изрека някакво кабалистично заклинание или формула, а само ще ви докажа, че става дума за почти занаятчийски способ, прилаган от прости работници, които са толкова магьосници, колкото всеки обикновен ковач или казанджия.
	Господин Галеман прошепна:
	— Говори съвсем просто и много добре. Скоро ще го обвинят, че се опитва да омагьоса съда и цялата публика.
	Куаси–Ба и Фриц Хауер отново започнаха работа. Видимо разтревожен, но горд от „мисията“ си и от съзнанието, че започва да играе все по-значителна роля в процеса, на който, по свое дълбоко убеждение, той бе защитник на Църквата, Беше, без да се намесва, наблюдаваше пълненето на пещта с дървени въглища.
	Саксонецът взе много голяма глинена пота, сложи в нея оловото, а после и черния прах от разтрошената шлака и покри сместа с някаква бяла сол, която трябва да беше боракс. Накрая засипа всичко с дървени въглища и Куаси–Ба започна да раздухва двата меха.
	Анжелик се възхищаваше от смиреността, с която съпругът й, толкова горд и надменен допреди няколко минути, разиграваше тази комедия.
	Той наистина стоеше доста далеч от пещта, близо до скамейката на подсъдимите, но отблясъците от огъня осветяваха бледото му и слабо лице, което сякаш се губеше в гъстите коси.
	Имаше нещо зловещо и потискащо в цялата тази сцена.
	Под влиянието на силния огън в пещта, сместа започна да се топи. Въздухът се изпълни с дим и с остър мирис на сяра. Седящите на първите редове започнаха да кашлят и кихат.
	От време на време целият съдебен състав се губеше зад облаци тъмен дим.
	Анжелик дори си помисли, че магистратите все пак заслужават известно уважение заради съгласието си да се изложат на този, ако не магьоснически, то поне много неприятен опит.
	Бурие стана и поиска разрешение да се приближи. Масно се съгласи. Но славещият се като ненадминат майстор на фалшификациите съдия, комуто, според думите на адвоката, кралят бил обещал три абатства, ако процесът приключи със строга присъда, застана всъщност между пещта, на която бе обърнал гръб, и подсъдимия, когото не преставаше да дебне.
	На моменти пушекът обгръщаше Бурие и го залавяше, но той продължаваше упорито да стои на своя неудобен и опасен пост, без да сваля очи от графа.
	Съдията Фало, наречен дьо Сансе, изглежда също се чувстваше като седнал на горещи въглени. Той отбягваше погледите на колегите си и нервно се местеше в своето иначе удобно, тапицирано с червено кадифе кресло.
	„Бедният Гастон!“, помисли си Анжелик и веднага забрави за него.
	Под въздействието на силния огън в пещта, подхранван постоянно с дървени въглища, потата стана червена, после почти побеля.
	— Спри! — изкомандва саксонският миньор. Целият в сажди, пот и костна пепел, той все повече заприличваше на изскочило от преизподнята чудовище.
	Фриц Хауер се приближи до един от чувалите и измъкна от него големи извити клещи, с които извади от огъня тежката пота. Отметнал глава назад и стъпил здраво на кривите си крака, той я повдигна без видимо усилие.
	Тогава Куаси–Ба му подаде натъпкан с пясък калъп. Бликна блестяща като сребро струя и сред искрящ бял дим се изсипа в леярската форма.
	Граф дьо Пейрак сякаш излезе от вцепенението си и обясни с отпаднал глас:
	— Това е изливане на обработеното олово, което вече е погълнало ценните метали от златоносния руден концентрат. Сега ще строшим калъпа и веднага ще пристъпим към купелацията на това олово върху хоризонталната „поставка“ от костна пепел, намираща се в дъното на пещта.
	Фриц Хауер показа тази „поставка“, която представляваше голяма бяла тухла с дупка в средата. Той я сложи на огъня, после започна да избива слитъка от формата, като си послужи с чук и наковалня. В продължение на няколко минути величественото здание кънтеше и се тресеше от силните удари на чука. Накрая оловото бе сложено много внимателно в дупката на поставката, а огънят бе отново засилен. Когато тухлата и оловото се загряха до червено, Фриц даде знак на Куаси–Ба да спре духалата, а после и да изгребе от пещта остатъците от дървените въглища.
	В пещта бе останала само червенеещата се тухла, в която разтопеното олово кипеше и ставаше все по-светло.
	Куаси–Ба взе малко ръчно духало и го насочи към оловото.
	Вместо да охлади, студеният въздух нажежи още повече метала, който стана ослепително ярък.
	— Ето го и магьосничеството! — изкрещя Беше. — Въглища няма, но от адския огън се ражда философският камък! Вижте, появяват се и трите цвята!
	Мавърът и саксонецът продължаваха да духат един след друг по разтопения метал, който като блуждаещ огън се извиваше, потрепваше, чезнеше и отново се завихряше. В центъра на масата се образува огнено яйце, а когато Куаси–Ба отстрани духалото си, то се изправи по дължина, завъртя се като пумпал и започна да губи от блясъка си, докато съвсем потъмня.
	Но после изведнъж отново ярко заблестя, изскочи от дупката, тупна глухо на земята и се изтърколи чак до краката на графа.
	— Яйцето на сатаната отиде при своя създател! — закрещя Беше. — Това е мълнията! Това е гърмящото злато! Сега ще избухне сред нас!
	Публиката зави от ужас. В полумрака, в който изведнъж потъна залата, Масно се провикна да донесат свещи. А сред цялата тази олелия монахът Беше продължаваше невъзмутимо да крещи за „философското яйце“ и за „пилето на мъдреца“, докато накрая един писар шегаджия не издържа, скочи на пейката и силно изкукурига.
	„О, боже, те нищо не разбират!“, мислеше си Анжелик и чупеше пръсти.
	След известно време се появиха пазачи с тройни факли в ръце и шумотевицата поутихна.
	Графът, който не бе помръднал от мястото си, побутна с бастуна си парчето метал.
	— Куаси–Ба, вземи слитъка и го занеси на съдията.
	Без да се колебае, мавърът скочи, улови металното яйце, което изглеждаше особено блестящо в черната му ръка, и го поднесе на съдията.
	— Това е злато! — задъхано рече Бурие, който смаян продължаваше да стои на мястото си.
	Той понечи да го хване, но щом го докосна, изкрещя от болка и отдръпна изгорената си ръка.
	— Адският огън!
	— Как е възможно, графе — попита Масно, опитвайки се да говори с твърд глас, — топлината на това злато да не гори чернокожия ви слуга?
	— Всекиму е известно, че подобно на въглищарите от Оверн, маврите могат да държат разгорена жар в ръцете си.
	Без никой да го е молил за това, Беше извади стъкленица със светена вода и я изля върху злощастния метал.
	— Господа съдии, вие всички видяхте как пред очите ви бе създадено дяволското злато. И то въпреки проведения ритуал на изгонване на бесовете от подсъдимия. Съдете сами колко могъща е магьосническата му сила!
	— Мислите ли, че това злато е истинско? — попита Масно.
	Монахът направи силна гримаса, после измъкна от бездънния си джоб друга стъкленица, която много внимателно отпуши.
	— Това е азотна киселина, която разяжда не само месинга и бронза, но и сплави от злато със сребро. Аз обаче предварително мога да кажа, че това тук е чисто злато.
	— В действителност, полученото пред очите ви злато не е съвършено чисто — намеси се графът. — Иначе към края на купелацията металът не би пробляснал със светкавицата, съпътстваща рязко изменение на състоянието, което от своя страна предизвика друго явление, заставило слитъка да подскочи. Берцелиус е първият учен, описал този странен ефект.
	Съдията Бурие запита с мрачен глас:
	— Католик ли е поне този ваш Берцелиус?
	— Разбира се — спокойно му отговори Пейрак, — защото е швед, живял през средновековието.
	Бурие саркастично се засмя.
	— Съдът ще оцени по достойнство едно толкова отдалечено по време свидетелство.
	После настъпи кратка пауза, тъй като, склонили глави един към друг, съдиите обсъждаха дали да се продължи заседанието, или да се отложи за следващия ден.
	Часът бе доста напреднал. Присъстващите бяха несъмнено уморени, но в същото време превъзбудени. Всъщност, никой не искаше да си тръгва.
	И Анжелик не чувстваше никаква умора. Сякаш собственото й тяло не й принадлежеше. В главата й се въртяха трескави мисли, чиито криволици тя само следеше, без да може да ги овладее. Не беше възможно демонстрацията с извличането на златото да бъде изтълкувана във вреда на подсъдимия… Дали видимото престараване на монаха Беше не бе отблъснало съдиите? Този Масно можеше колкото си иска да твърди, че е безпристрастен, но на всички бе ясно, че е доброжелателно настроен към своя гасконски земляк. Но, от друга страна, нима целият съд не бе съставен от груби и сковани северняци? А от публиката единствено дръзкият господин Галеман се осмеляваше да изразява своето недотам добро отношение към решенията на краля. Колкото до съпровождащата Анжелик монахиня, тя наистина бе готова да й се притече на помощ, но съчувствието й приличаше по-скоро на къс лед, който се слага на парещото чело на тежко болен човек.
	Ех, ако делото беше гледано в Тулуза!…
	Пък и този адвокат, също дете на Париж, съвсем неизвестен и на всичкото отгоре много беден. Кога ли щяха да му дадат думата?… Дали нямаше да се измъкне в последния момент? Защо вече не се намесваше? И къде беше отец Кирше? Анжелик напразно се мъчеше да различи сред публиката, насядала на първия ред, простодушното селско лице на Великия заклинател на Франция.
	Враждебни шушукания обграждаха Анжелик като дяволско хоро.
	— Казват, че са обещали на Бурие три епархии, ако успее да изкопчи осъждането на този човек. Вината на Пейрак е само в това, че е изпреварил века си. Ще видите, че ще го осъдят…
	Председателят Масно се покашля.
	— Господа — рече той, — заседанието продължава. Имате ли нещо да добавите към това, което видяхте и чухте?
	Хромият благородник от Лангдок се изправи, подпрян на бастуните си, и гласът му се извиси силен, звучен, изпълнен с неподправена искреност, която накара всички присъстващи в залата да потръпнат.
	— Кълна се пред Бога и върху свещените за мен глави на жена ми и на моя син, че не познавам нито дявола, нито магиите му, че сатаната никога не ми е помагал, за да създавам злато или живи същества, че нито веднъж не съм се опитал да причиня зло, комуто и да било чрез омайване или урочасване.
	За първи път през цялото безкрайно заседание, Анжелик усети, че тези думи предизвикаха чувства на симпатия към Жофре у публиката.
	Някакъв чист юношески глас прозвуча от тълпата:
	— Вярваме ти!
	Съдията Бурие обаче веднага скочи и размаха ръкави.
	— Пазете се! Ето го действието на омайването, за което не сме казали още всичко. Не забравяйте, той е Златният глас на кралството… Същият опасен глас, който е съблазнявал жените…
	Юношата пак се провикна:
	— Нека да пее! Да пее…
	Този път горещата южняшка кръв на председателя Масно заговори и той заудря с юмрук по катедрата.
	— Тишина! Ще наредя да се опразни залата! Стражи, изведете нарушителите!… Господин Бурие, седнете! Достатъчно ни прекъсвахте. Край на безредието! Адвокат Дегре, къде сте?
	— Тук съм, господин председателю! — отговори Дегре.
	Масно си пое дъх и направи усилие да се овладее. Сетне продължи с по-спокоен глас:
	— Господа, кралското правосъдие е длъжно да се застрахова срещу всякакви случайности. Ето защо, въпреки че делото се води при закрити врати, като проява на своето великодушие, кралят пожела да не лиши обвиняемия от възможността да се защити с всички средства. Воден от тази мисъл, сметнах, че трябва да уважа желанието на подсъдимия да извърши този опасен опит, за да хвърли светлина върху магьосническите способи, към които съгласно обвинението прибягва. И накрая, Негово Величество прояви височайше милосърдие, като разреши на господин дьо Пейрак да си вземе защитник, на когото сега давам думата.


>>	12

	Дегре стана, поклони се на съдиите, благодари на краля от името на своя клиент и изкачи двете стъпала, водещи към малкия подиум, от който трябваше да говори.
	Като го гледаше така изправен и много сериозен, Анжелик почти не можеше да повярва, че този мъж в черна тога бе същият дангалак с любопитен нос, който, превел гръб под износената си дреха, бродеше из улиците на Париж и привикваше с подсвиркване кучето си.
	Дребният стар писар Клопо, който бе „подготвил“ документите за Дегре, застана, както го изискваше обичаят, на колене пред адвоката.
	Защитникът огледа съда, а после и публиката, сякаш търсеше някого в тълпата. Изглеждаше бледен като мъртвец. Анжелик си помисли, че това може би се дължи на жълтия пламък на свещите.
	Но когато заговори, гласът му звучеше твърдо и уверено.
	— Господа, след като вие, обвинители и съдии, положихте огромни усилия (подкрепени с такова дълбоко познаване на законите, което може да се сравни само с изключителната ви ерудиция), усилия — подчертавам това дебело още веднъж! — чиято ЕДИНСТВЕНА ЦЕЛ е да бъде запознато кралското правосъдие с всички обстоятелства по делото и да бъде разкрита цялата ИСТИНА, вие всъщност изключихте възможността някой друг да блесне на настоящия процес и да затъмни всепроникващото ви сияние на същински звезди в юридическия небосклон. След премъдрите цитати на латински или гръцки, приведени от вас, господа, как бих могъл аз, съвсем неизвестният адвокат, явяващ се днес за първи път на толкова важен процес, да открия още няколко слаби лъча, които биха помогнали на съда да се добере до безспорната истина, скрита в дълбокия кладенец на най-жестокото от всички обвинения? Тази истина ми изглежда, уви, толкова далечна и така опасна за разкриване, че душата ми е обзета от ужас и аз почти си мечтая едва мъждукащият пламък да угасне и да ме остави в спокойната тъма на незнанието, в което си живеех доскоро. Но вече е много късно! Аз прозрях истината и трябва да говоря. Трябва да ви извикам: „Внимавайте, господа!“. Наистина внимавайте, тъй като с избора, който ще направите, вие всъщност поемате отговорност пред бъдните векове. Не ставайте част от тези, по чиято вина потомците на децата ни, обръщайки се към нашия век, ще говорят: „Това е било столетие на лицемерите и невежите. Защото по онова време — ще казват те — е имало един знатен и просветен благородник, когото са обвинили в магьосничество само защото е бил велик учен“.
	Адвокатът направи кратка пауза, после продължи с по-умерен тон:
	— Пренесете се мислено, господа, в онези стари времена, в далечната мрачна епоха, когато, за да преживяват, прадедите ни са си служили само с груби каменни оръдия. Представете си също, че на един от тези наши предци му хрумва да събере парчета от разни скали, хвърля ги в огъня и в резултат получава твърда и здрава, непозната дотогава материя. Членовете на племето му се разкрещяват, че е магьосник, и го осъждат. Но минават няколко века и се оказва, че точно с това непознато тогава вещество, желязото, днес ние изработваме оръжията си. Ще дам друг пример. Ако в наши дни проникнете в лаборатория, където се произвеждат парфюми, нима при вида на многобройните реторти и филтри, от които излиза не съвсем благовонна пара, ще побегнете ужасени, господа, и ще започнете да крещите, че това е магьосничество? Не, защото ако го сторите, ще станете за посмешище. При все това в лабораторията, в „дупката“ на този занаятчия се върши дело наистина тайнствено! Човекът превръща в течност най-невидимото нещо на света — миризмата. Не бъдете от хората, господа, за които ще могат да се кажат страшните думи от Евангелието: „Имат очи, а не виждат. Имат уши, а не чуват“. Всъщност, господа, едва ли единствено обвинението, че довереникът ми се е отдавал на необичайни за неговата титла и положение занимания, е могло да смути вашите толкова открити за всякакви новости умове. По-скоро са ви обезпокоили някои неясни обстоятелства около живота на подсъдимия и странната слава, която си е спечелил. Дайте тогава да помислим на какви факти се основава тази слава, господа, и да видим дали всеки от тях, взет сам за себе си, може достатъчно да осмисли обвинението в магьосничество. Син на католици, откърмен от дойка хугенотка, Жофре дьо Пейрак е бил само на четири години, когато някакви фанатици са го хвърлили през прозореца на един замък, вследствие на което той остава куц и обезобразен за цял живот. Но бива ли, господа, да се обвиняват в магьосничество всички куци хора и онези, чийто външен вид ни плаши? Онеправдан от природата, графът обаче е надарен пак от нея с прекрасен глас, който е обработил до съвършенство с помощта на италиански учители. Трябва ли да се обвиняват в магьосничество всички певци със златни гласове, които доставят върховна наслада на знатните дами и дори на собствените ни съпруги? От пътешествията си графът научава хиляди прелюбопитни истории. Запознава се с нови обичаи, с удоволствие изучава трудовете на чуждоземните философи. Нужно ли е да се осъждат всички пътешественици и мислители? О, зная, че така оформилата се личност се струва на всички доста сложна. Но мисля, ще се съгласите с мен, господа, че най-поразителното у този високообразован, забогатял благодарение на познанията си човек, който на всичкото отгоре е блестящ събеседник и ненадминат певец, е как той съумява, въпреки неугледната си външност, да се харесва на дамите. Пейрак наистина обича жените и не крие тази своя слабост. Възхвалява любовта и има рой галантни приключения. А това, че сред влюбените в него жени има и екзалтирани, и безсрамници, е повече от обичайно явление за лекомисления начин на живот, който, макар, и осъждан от Църквата, все пак е широко разпространен в нашето общество. Ако трябваше, господа, да се изгарят всички знатни сеньори, които не странят от дамите или които са преследвани от изоставените си любовници, то, Бога ми, на Гревския площад нямаше да има достатъчно място за хилядите клади…
	В залата се разнесе одобрителен шепот. Анжелик бе истински смаяна от ловката защита на Дегре. Колко тактично постъпваше той, като избягваше да говори за богатството на Жофре, породило такава голяма завист, и наблягаше предимно на леконравния му, присъщ на благородниците начин на живот — факт, наистина достоен за съжаление, но против който благопристойните буржоа бяха съвсем безсилни.
	Полека–лека адвокатът така умело свеждаше обвиненията до нивото на провинциални клюки, че сякаш скоро и самите съдии щяха да се почудят защо се е вдигнал такъв голям шум за нищо.
	— Графът се харесва на жените — повтори тихо Дегре, — а ние, представителите на силния пол, се чудим защо дамите от юга изпитват към този мъж с направо окаяна външност толкова силни чувства. О, господа, да не бъдем прекалено самомнителни! Та нима откакто свят светува някой е могъл да проумее женското сърце и мотивите на бушуващите в него страсти? Дайте да застанем с уважение на прага на тази вековна загадка и да не се опитваме да го прекрачваме. Иначе ще ни се наложи да изгорим всички жени!…
	Подскачайки от креслото си, Бурие рязко прекъсна разнеслите се смехове и аплодисменти. Лицето му бе станало още по-жълто.
	— Стига с тази комедия! — изкрещя той. — Вие се подигравате със съда и с Църквата. Забравихте ли, че обвинението в магьосничество бе повдигнато първоначално от един архиепископ? Забравихте ли, че главният свидетел на обвинението е духовно лице и че процедурата за прогонване на злите сили от подсъдимия, проведена съгласно всички правила, е доказала, че той е съучастник на сатаната?…
	— Нищо не съм забравил, господин Бурие — прекъсна го спокойно Дегре, — и сега ще ви отговоря. Вярно е, че архиепископът на Тулуза пръв е повдигнал обвинението в магьосничество против господин дьо Пейрак, и то поради многогодишното им съперничество. Съжалил ли е впоследствие висшият духовник за тази своя невъздържана постъпка, предприета в момент на озлобление? Иска ми се да вярвам, че да, защото разполагам с обемиста преписка, в която Негово Преосвещенство господин дьо Фонтеняк нееднократно настоява обвиняемият да бъде предаден на църковното правосъдие и заявява, че категорично се разграничава от всички решения, които могат да бъдат взети по отношение на господин дьо Пейрак от светски съд. Освен това архиепископът се разграничава — аз имам писмото му, господа, и мога да ви го прочета — от действията и думите на този, когото вие наричате главен свидетел на обвинението — монахът Конан Беше. Що се отнася до последния, чието екзалтирано поведение не може да не се стори подозрително на всеки здравомислещ човек, напомням ви, господа, че той носи тежката отговорност за единственото, на което изглежда се опира обвинението сега — процедурата по прогонването на злите сили, проведена на четвърти декември миналата година с помощта на тук присъстващите отци Фрела и Жонатан. Не оспорвам онази част от съставения тогава протокол, в която се твърди, че са присъствали монахът и помощниците му. За последните не се наемам да съдя, защото не зная дали са действали от лековерие, от невежество, или просто са били съучастници на Беше. Но оспорвам законността на самата процедура! — извика гръмогласно Дегре. — Не бих искал да навлизам в подробностите на тази непристойна, направо зловеща церемония. Ще спра вашето внимание само на два факта. Първият е, че монахинята Карменчита дьо Меркур, изсимулирала пред нас пристъп на обладаване от тук присъстващия обвиняем, току-що ни демонстрира и своя талант на комедиантка, тъй като на излизане от залата е била видяна от служител в канцеларията на съда да изплюва парчето сапун, с чиято помощ от устата й се появи типичната за епилептиците пяна. Това е един, както знаете, много разпространен способ, използван от просяците по улиците, за да предизвикат с припадъците си съжалението на минувачите. И вторият факт е, че ми се налага да повдигна отново въпроса за подправеното шило, за тази ужасна игла, която вие отказахте да приемете като аргумент на защитата, тъй като не бил подкрепен от достатъчно доказателства. Ами ако изнесеното от нас е истина, господа, ако действително един безумен садист е подложил обвиняемия на подобно мъчение, за да ви заблуди и да обремени съвестта ви със смъртта на невинен човек?… Държа в ръцете си заявлението на лекаря в Бастилията, съставено и подписано няколко дни след ужасната процедура.
	И Дегре с ясен глас прочете медицинското заключение на някой си господин Малинтон, лекар в Бастилията, в което той заявяваше, че когато бил повикан в килията на затворник, чието име не знае, но помни дълбоките, обезобразяващи лицето му белези, открил по цялото тяло на болния малки, силно възпалени рани, които явно се дължали на дълбоки убождания с игла.
	В настъпилата след прочита на този документ пълна тишина, адвокатът бавно и отчетливо каза:
	— А сега, господа, дойде време да изслушаме и един височайши глас, който ще говори чрез моята недостойна уста, глас, който, макар да е оставал встрани от човешките низости, винаги се е стремил да раздава своята правда честно и благоразумно. Настъпи часът, когато чрез мен, смирения новак в адвокатската професия, на този процес ще бъде чута истинската дума на Църквата. Изслушайте я.
	Дегре разгъна голям лист хартия и зачете:
	— „През нощта на двадесет и пети декември хиляда шестстотин и шестдесета година, в затвора на парижката Съдебна палата бе проведена процедура по изгонването на злите сили от господин Жофре дьо Пейрак дьо Моран, обвинен в сговор и връзки със сатаната. Предвид на това, че съгласно каноните на Римската църква, истински обладаните от демони хора трябва да бъдат ударени с три свръхестествени способности: първо — да владеят чужди езици, които не са изучавали; второ — да отгатват и да знаят тайни неща; трето — да имат необикновена телесна мощ, аз, единствено упълномощеният от Римския църковен съд да бъда Велик заклинател на цялата парижка епархия, с помощта на други двама свещенослужители от нашето свято духовно братство, подложих през нощта на двадесет и пет декември хиляда шестстотин и шестдесета година затворника граф Жофре дьо Пейрак на разпита и процедурата, предвидени от правилата на ритуала, и заедно с помощниците ми установихме следното: затворникът знае само езиците, които е учил, но изобщо не разбира староеврейския, нито халдейския език, които двама от нас владеят; този човек се оказа много учен, но не и прорицател; той не прояви никаква свръхестествена сила на тялото си, по което обаче открихме стари телесни недъзи, както и множество дълбоки гнойни рани, причинени от убождания със заразена игла. Въз основа на тази констатация заявяваме, че подложеният от нас на ритуалното изпитание Жофре дьо Пейрак изобщо не е обладан от злите сили… Следват подписите на преподобния отец Кирше — член на йезуитския орден, Велик заклинател на парижката епархия, а също и на преподобните отци Марсан и Монтена, които са присъствали на процедурата и са помагали при провеждането й.“

	* * *

	Тишината в залата беше такава, че муха да бръмнеше, щеше да се чуе. Изумлението и смутът в душите на присъстващите бяха почти осезаеми, но въпреки това никой не помръдваше, не изричаше и дума.
	Дегре огледа съда.
	— След като чухте гласа на Църквата, какво бих могъл да добавя аз? Ще ви кажа само, господа съдии и съдебни заседатели, че когато произнасяте решението си, поне ще знаете с увереност, че Църквата, в чието име искат от вас да осъдите този човек, не го признава за виновен в магьосничество, тоест в престъплението, заради което е бил предаден на настоящия съд… И така, господа, оставям ви насаме с вашата съвест.
	Без да бърза, Дегре взе шапчицата си, сложи я внимателно на главата си и слезе от ниския подиум.
	Тогава скочи съдията Бурие и пронизителният му глас разцепи тишината:
	— Да дойде тук! Да се представи лично! Нека отец Кирше да свидетелства сам по тази тайна и подозрителна във всяко отношение процедура, проведена без знанието на органите на правосъдието.
	— Отец Кирше ще дойде — съвсем спокойно му отговори Дегре. — Той даже трябваше да е вече тук. Изпратих да го повикат.
	— А пък аз ви заявявам, че няма да дойде! — изврещя Бурие. — Защото излъгахте, защото сте съчинили от край до край тази невероятна история, за да впечатлите съдиите. Прикрихте се зад имената на уважавани духовници, за да избегнете справедливата присъда… Измамата, естествено, ще се разкрие, но ще бъде твърде късно…
	Възвърнал присъщия си темперамент, младият адвокат скочи към Бурие.
	— Оскърбявате ме, господине. Аз не подправям документи, както правите вие. Помня клетвата, която дадох пред Съвета на кралския адвокатски орден, когато получих званието си.
	Публиката отново зашумя. Станал прав, Масно се опита да каже нещо, но над общата глъчка отново се извиси само гласът на Дегре:
	— Искам… настоявам за отлагане на заседанието до утре. Кълна се, че преподобният отец Кирше ще потвърди заявлението си.
	В този момент хлопна врата и през един от водещите към двора на Съдебната палата входове на амфитеатъра нахлу мразовит въздух, който донесе и рой снежинки. Всички се обърнаха нататък и видяха как влязоха двама стражи, целите в сняг. Те се разделиха, за да направят път на нисък, набит и смугъл човек, изискано облечен и с почти сухи перука и наметало, показващи, че току-що е слязъл от каретата си.
	— Господин председателю — рече отривисто той, — научих, че въпреки късния час, съдебното заседание продължава, и сметнах, че не бива да чакам до сутринта, за да съобщя важна по мое мнение новина.
	— Слушаме ви, господин началник на полицията! — отвърна недоумяващият Масно.
	Господин д’Обре потърси с поглед адвоката.
	— Присъстващият тук господин Дегре се обърна към мен с молба да издиря пребиваващия в столицата преподобен отец йезуит на име Кирше. След като разпратих свои хора по местата, където би могъл да бъде, и те ми доложиха, че там никой не го е виждал, бях известен, че труп на влачен от плаващите ледове по Сена удавник е бил откаран в моргата на Шатле. Отидох веднага, съпроводен от един свещеник йезуит от Тампл, който без никакво колебание разпозна в трупа своя събрат, отец Кирше. Лекарите твърдят, че смъртта несъмнено е настъпила днес на разсъмване…
	— И така, не сте се поколебали да извършите дори престъпление! — изкрещя Бурие с протегната към адвоката ръка.
	Останалите съдии се раздвижиха и зашумяха, негодувайки срещу Масно. А тълпата закрещя:
	— Стига толкова! Време е да приключваме!…
	Ни жива — ни мъртва, Анжелик не можеше дори да разбере към кого са отправени тези оглушителни викове. И тя запуши ушите си с ръце. Но щом видя, че Масно се изправи, ги откри и напрегна слух.
	— Господа — рече председателят, — заседанието продължава. Предвид обстоятелството, че главният свидетел на защитата, преподобният отец Кирше, призован от господин адвоката Дегре в последната минута, току-що е бил намерен мъртъв без тук присъстващият господин началник на полицията да е открил по трупа някакви документи, потвърждаващи изявлението на господин Дегре, а също и предвид на това, че единствено отец Кирше с личното си присъствие би могъл да придаде тежест на така наречения акт протокол за тайно проведената втора процедура по изгонването на злите сили, съдът смята за най-благоразумно… да обяви този документ за несъществуващ и недействителен и да се оттегли на съвещание за обсъждане на присъдата.
	— Не правете това! — провикна се Дегре с изпълнен с отчаяние глас. — Отложете произнасянето на присъдата! Ще намеря свидетели. Отец Кирше е бил убит!
	— От вас! — отвърна му яростно Бурие.
	— Успокойте се, господин Дегре! — рече неуверено Масно. — Доверете се на решението на съдиите.

	* * *

	Колко дълго продължи това съвещание — няколко минути или цяла вечност?
	На Анжелик се стори, че съдиите с квадратните си шапчици и червените или черни тоги не бяха дори помръднали от местата си и че щяха да си останат там завинаги. Само че изведнъж осъзна, че те бяха станали прави, а устните на Масно се движеха. С разтреперан глас той заговори:
	— В името на краля обявявам решението на съда: Жофре дьо Пейрак дьо Моран е обвинен и признат за виновен в престъпленията похищение, съблазняване, нечестивост, магия, магьосничество и други низки, изнесени на процеса деяния, които той ще изкупи, като бъде предаден на палача — изпълнителя на върховното правосъдие. Последният се задължава да води и развежда осъдения из улиците на Париж до преддверието на катедралата Нотр–Дам, където грешникът публично да се покае гологлав, бос, с въже на шията и с горяща петнадесетлиброва свещ в ръце. След това виновният да бъде отведен на Гревския площад, за да бъде изгорен жив на специално издигната за целта клада и да гори дотогава, докато тялото и костите му се стопят и се превърнат в пепел, която да бъде разпръсната на всички посоки и разнесена от вятъра. Цялото му състояние да бъде конфискувано в полза на краля. А преди да бъде изгорен, да бъде подложен на обичайния и извънреден разпит. Съдът реши саксонецът Фриц Хауер да бъде признат за негов съучастник и за да изкупи тази своя вина, да бъде обесен също на Гревския площад. Съдът обявява също и мавъра Куаси–Ба за съучастник, и за наказание го осъжда на доживотен затвор.
	Високият силует на подсъдимия, който до този момент стоеше, подпрян на двата бастуна, неподвижен, изведнъж се олюля. Жофре дьо Пейрак обърна към съда съвсем пребледнялото си лице.
	— Аз съм невинен!
	Викът му раздра мъртвешката тишина.
	Сетне той продължи с вече спокоен, но глух глас:
	— Господин барон дьо Масно дьо Пуйак, разбирам, че е твърде късно да ви уверявам в невинността си. Затова се отказвам повече да говоря. Но преди да се оттегля, искам публично да ви изразя своята признателност за вашите усилия да проявите справедливост в този изцяло скалъпен процес, чието председателство, както и произнесената от вас присъда, са ви били наложени пряко волята ви. Затова приемете уверенията на един представител на стар благороднически род, че вие сте по-достоен за своя герб, отколкото тези, които ви управляват.
	Почервенялото лице на тулузкия парламентарист се изкриви от болка. Изведнъж той закри очите си с ръце и се провикна на онзи лангдокски език, който можаха да разберат единствено Анжелик и подсъдимият:
	— Сбогом! Прощавай навеки, братко и земляко мой!


>>	13

	Навън, в още дълбоката, но вече наближаваща утрото нощ, валеше силен сняг и вятърът разнасяше огромните снежинки. Залитайки по дебелия бял килим, съдии и публика напускаха Съдебната палата. Фенерите се полюшваха на вратичките на каляските.

	* * *

	Анжелик си тръгна. Самотният й силует се отдалечи по мрачните улици на Париж. При настаналата голяма блъсканица на излизане от съда, тълпата я бе откъснала от монахинята.
	Машинално тя пое към Тампл. Не мислеше за нищо, искаше само да се добере до стаичката си и да се наведе над люлката на Флоримон.
	Колко дълго се скита така… Улиците бяха пусти. В това ужасно време дори разбойниците се изпокриваха в бърлогите си. Кръчмите не бяха много шумни, наближаваше краят на нощта и пияниците, които не бяха се прибирали вкъщи, хъркаха под масите или споделяха неволите си с някое полузаспало момиче. Снегът покриваше града с унила тишина.
	Когато наближи здравите стени на Тампл, Анжелик си спомни, че вратите би трябвало да са затворени. Но се чуха приглушените удари на часовника на Нотр–Дам-дьо-Назарет и тя преброи пет. Още един час и входът към убежището й щеше да бъде открит. Затова прекоси подвижния мост и се сгуши под свода на портите. Разтопени снежинки се стичаха по лицето й. За щастие, удобната монашеска роба с многобройните фусти, голямата забрадка и наметалото с качулка я бяха защитили добре от студа. Но краката й бяха ледени.
	Детето в утробата й се раздвижи. Тя постави ръце на корема си и го притисна с внезапно бликнал в душата й гняв. Защо това същество искаше да живее, след като Жофре щеше да умре?…
	В този момент гъстата снежна завеса пропусна някакъв тъмен силует, който скочи към портите.
	Щом се съвзе от силната уплаха, Анжелик разпозна кучето Сорбон. То сложи лапите си на раменете й и с грапавия си език започна да ближе лицето й.
	Младата жена го погали, взирайки се в тъмнината, където многобройните снежинки продължаваха вихрения си танц. Сорбон, това беше Дегре. Той щеше да дойде, а заедно с него и надеждата. Беше толкова умен, не можеше да не измисли нещо. Щеше да й каже какво още трябва да се направи, за да се спаси Жофре.
	Тя чу стъпките на младия мъж по дървения мост. Долови, че той се движи много предпазливо.
	— Тук ли сте? — прошепна адвокатът.
	— Да.
	Дегре се приближи. Анжелик не го виждаше, но той й говореше толкова отблизо, че тя чувстваше пропития му с мирис на тютюн дъх, който мъчително й напомняше целувките на Жофре.
	— Опитаха се да ме заловят на излизане от Съдебната палата. Сорбон прегриза гърлото на един от стражите и така успях да избягам. Кучето проследи дирята ви и ме доведе дотук. Сега трябва да изчезнете. Разбрахте ли? Забравете името си, прекратете всякакви постъпки, не правете повече нищо. Иначе една сутрин ще се озовете в Сена и синът ви ще остане кръгъл сирак. Колкото до мен, аз бях предвидил ужасната развръзка. До вратите Сен-Мартен ме чака кон. След няколко часа ще бъда далеч оттук.
	Анжелик се вкопчи в мокрия плащ на адвоката. Зъбите й тракаха.
	— Няма да заминете, нали?… Нима ще ме изоставите?
	Той улови тънките китки на младата жена и внимателно разтвори измръзналите й пръсти.
	— Заради вас заложих всичко и загубих всичко, освен собствената си кожа.
	— Кажете ми… Кажете ми какво още мога да направя за моя мъж?
	Дегре се поколеба, после забързано продължи:
	— Идете да намерите палача и му дайте тридесет екю, за да го удуши… преди огъня. Така съпругът ви поне няма да страда. Ето, вземете тридесет екю.
	Той мушна кесията в ръката й и без да каже нито дума повече, се отдалечи. Кучето се поколеба дали да последва господаря си. Приближи се до Анжелик и, вдигна към нея добрите си приятелски очи. Дегре подсвирна. Сорбон наостри уши, затича се и се изгуби в нощта.


>>	14

	Майстор Обен, палачът, живееше на Площада на Позорния стълб, близо до рибните Хали. Той трябваше да живее там и никъде другаде. От незапомнени времена тази подробност се уговаряше в документите на всеки новоназначен главен палач на Париж. Дюкяните и сергиите на площада му принадлежаха и той ги даваше под наем на дребни търговци. Освен това имаше и правото да си взема от всяка количка на пазара пълна шепа от изложените зеленчуци и варива, по една сладководна или морска риба и даже наръч сено.
	И ако продавачките на риба бяха кралиците на Халите, то палачът бе окултният им, позорен господар.
	Анжелик се запъти към него на свечеряване. Водеше я малкият Кордо. Дори в този късен час кварталът бе много оживен. По Грънчарската и Сиренарската улици Анжелик навлезе в този своеобразен квартал, огласен от странните викове на продавачките в Халите — известни с червендалестите си лица и образен език, те представляваха тук особено привилегировано съсловие. Кучетата се боричкаха в канавките за по някой кокал. Каруци, натоварени със сено или дърва, препречваха улуците. А целият въздух бе пропит с мириса на море, носещ се от тезгясите в рибните Хали. Примесени с натрапчивия дъх на месо и сирене, тези силни миризми се смесваха със зловонията, лъхащи на талази от близкото гробище Сен–з–Иносан и неговите ужасни костници, където от петстотин години се трупаха тленните останки на парижани.
	Позорният стълб бе издигнат насред площада и представляваше нещо като малка осмоъгълна кула с остър покрив. Имаше само приземие и един-единствен етаж с високи сводести прозорци, през които можеше да се види голямо, въртящо се желязно колело, закрепено в средата на кулата.
	Тази вечер на него бе разпънат крадец, чиито глава и ръце бяха напъхани в отворите, направени по обръча на цялото колело. Един слуга на палача го завърташе от време на време. Посинялото от студ лице на крадеца и провисналите му ръце се появяваха периодично на прозорците подобно на зловеща фигурка от механичните часовници по кулите, а събралите се наоколо зяпачи се смееха на неговите гримаси.
	— Това е Жактанс! — провикна се някой. — Най-големият джебчия в района на Халите.
	— Е, сега всички ще го разпознаваме!
	— Само да се появи отново наоколо, и прислужници и търговци ще започнат да викат: „Дръжте крадеца!“.
	Край позорния стълб се бе струпал доста народ. Но хората се тълпяха тук не толкова за да съзерцават разпънатия крадец, колкото за да се споразумеят с двамата прислужници на палача и да получат от жетоните, които те раздаваха на приземния етаж.
	— Вижте, госпожо — рече младият Кордо с известна гордост, — тези хора искат да си запазят места за утрешната екзекуция. Но е сигурно, че жетоните няма да стигнат за всички желаещи.
	С присъщата за професията си безчувственост, която щеше да му позволи да стане чудесен „изпълнител“, той й показа съобщението, което глашатаите бяха разгласили от сутринта по всички кръстовища:
C>
	„Господин Обен, главен палач на знатните и простосмъртни престъпници в Париж и околностите му, известява, че ще продава на разумна цена места на ешафода, откъдето утре ще може да се наблюдава огъня, който ще бъде запален на Гревския площад заради един магьосник. Билети за церемонията могат да се купят при позорния стълб от господа помощниците на господин Обен. Местата ще бъдат обозначени с хералдическата лилия, а жетоните — с кръста на Свети Андре“.
C$
	— Искате ли да ви купя един жетон, ако имате с какво да платите? — любезно предложи ученикът на палача.
	— Не, не! — отказа ужасена Анжелик.
	— И все пак, това е ваше право — поучително отбеляза младежът. — Защото без жетон няма да можете дори да се доближите, предупреждавам ви. За обесванията няма много народ, хората са им се нагледали. Но изгарянията на клада са по-рядко явление. Ама че тълпа ще бъде! Господин Обен казва, че предварително се безпокои. Той не обича големи групи от хора да крещят наоколо. Казва, че никога не се знае какво може да ги прихване. Ето че пристигнахме, госпожо. Заповядайте.
	Стаята, в която я въведе младият Кордо, беше чиста и добре подредена. Току-що бяха запалени свещите. Около масата три русокоси, спретнато облечени момиченца с пухкави вълнени шапчици гребяха от дървени паници.
	Край огнището жената на палача кърпеше яркочервената дреха на своя съпруг.
	— Здравей, стопанке — рече чиракът. — Доведох тази жена, защото иска да говори с майстора.
	— Той е в съда. Няма да се бави много. Седнете, хубавице.
	Анжелик приседна на една пейка до стената. Съпругата на палача й хвърляше от време на време коси погледи, но не й задаваше въпроси, както би сторила всяка друга бъбрица. Колко много разстроени жени, изпълнени с мъка майки, отчаяни момичета бе виждала вече тя да седят на тази пейка, с надеждата, че ще могат да измолят от палача последна помощ, облекчение на страданията на любимо същество! Колко много нещастници се вмъкваха в този мирен дом и като предлагаха с пълни шепи злато или изричаха люти закани, се опитваха да склонят палача да им стане съучастник в невъзможното — да помогне на осъдения да избяга!
	Дали от безразличие, или от състрадание, но жената мълчеше и в стаята се чуваше само тихият смях на момиченцата, които закачаха Кордо.

	* * *

	Дочула стъпки на прага, Анжелик се понадигна. Но вместо този, когото очакваше, дойде млад свещеник, който преди да влезе, дълго изтрива грубите си, покрити с кал обуща.
	— Вкъщи ли е господин Обен?
	— Не, но скоро ще се върне. Влезте, влезте, господин абат, и седнете до огъня, ако искате.
	— Много сте любезна, госпожо. Свещеник съм от Мисията на Венсан дьо Пол и съм определен да придружа утре осъдения в последния му път. Господин началникът на полицията подписа упълномощаващото ме писмо и аз дойдох при майстор Обен, за да му го покажа и да го помоля да ме пусне при този нещастник. Една нощ, прекарана в молитви, често помага да посрещнеш по-спокойно смъртта.
	— Разбира се — съгласи се жената на палача. И припряно добави: — Седнете, господин абат, изсушете наметката си. Кордо, я хвърли един наръч дърва в огнището.
	Тя остави настрана червената дреха и взе хурката.
	— Смел човек сте вие — поде домакинята. — Не се ли боите да останете насаме с един магьосник?
	— Всички Божии създания, дори и най-грешните, заслужават да се отнасяме милосърдно към тях, когато настъпва последният им час. Но този човек е невинен. Не е извършил ужасното престъпление, в което го обвиняват.
	— Винаги така казват! — рече философски жената на палача.
	— Ако господин Венсан беше жив, утре нямаше да има клада. Часове преди смъртта му го чух да говори за ужасната несправедливост, на която щял да стане жертва един благородник в кралството ни. Ако беше жив, светецът господин дьо Пол щеше да се изкачи на кладата и да извика на народа да изгорят него, вместо един съвсем невинен човек.
	— Ах, точно това измъчва бедния ми мъж! — възкликна жената. — Не можете да си представите, господин абат, колко много се тревожи той за утрешната екзекуция. Поръча да бъдат прочетени шест молитви в Сент-Йосташ и по една в страничните параклиси. А ако всичко мине добре, ще бъде отслужена и литургия в главния олтар.
	— Ако господин Венсан беше жив…
	— … нямаше да има повече нито крадци, нито магьосници и ние щяхме да останем без работа.
	— Щяхте да продавате херинга в Халите или цветя на Пон–Ньоф и нямаше да се чувствате по-нещастна от сега.
	— Бога ми, прав сте… — отвърна жената, смеейки се.
	Анжелик гледаше свещеника. Когато чу защо е дошъл, тя едва се сдържа да не стане, да му се представи и да поиска милосърдната му подкрепа. Макар и млад, беше явно, че в душата му пламтеше огънят, разпален от господин Венсан: ръцете му бяха големи, а държанието — простодушно, като на човек от народа. Сигурно би се държал по същия начин и пред самия крал. Анжелик обаче не помръдна от мястото си. От два дни очите й пареха от горчивите сълзи, изплакани в самотата на малката стая, където таеше нещастието си. Сега сълзите й бяха вече пресъхнали, а сърцето й се бе вкаменило. Никакъв балсам не можеше да облекчи откритата, кървяща рана. От отчаянието й се роди едно отровно цвете: омразата. „Ще ги накарам да ми платят стократно страданията, които му причиниха“, бе взела накрая решение тя и то й вдъхваше вече желание за живот и за действие. Та може ли да се прости на такъв човек като Беше?…
	Мислите бушуваха в главата й, но Анжелик продължаваше да стои неподвижна, скована, стиснала здраво под наметалото си кесията, която й бе дал Дегре.
	— Ако щете ми вярвайте, господин абат, но най-големият ми грях е гордостта! — рече съпругата на палача.
	— Не може да бъде! — възкликна учудено свещеникът и се плесна по коленете. — Не забравям за дължимата ни обич към ближния, но като знам, дъще, че всички ви мразят заради занаята на мъжа ви, че съседките ви отвръщат глава от вас като минавате, и се кръстят и мърморят зад гърба ви, съвсем откровено се питам откъде бихте черпили тези ваши надменност и тщеславие?
	— Ех, така е! — въздъхна бедната жена. — Обаче, когато видя как моят човек, застанал здраво на краката си, вдига големия топор и _храс!_ с един удар отсича глава, не мога да се въздържа да не се гордея с него. Защото знайте, не е никак лесно да свършиш тази работа само с един удар, господин абат.
	— Стига, дъще, накарахте ме цял да се разтреперя! — прекъсна я свещеникът. Сетне добави замислено: — Човешката душа е същинска бездна.
	В този момент вратата се разтвори, шумът от площада нахлу в стаята и почти заглуши тежките, отмерени стъпки на влезлия широкоплещест гигант. Той изръмжа нещо вместо поздрав и огледа гостите и домашните си с властния поглед на човек, който винаги и навсякъде е в правото си. Пълното му сипаничаво лице с груби черти бе невъзмутимо. То не изглеждаше зло, а само хладно и сурово като каменна маска. Беше лице на човек, който при определени обстоятелства не бива нито да се смее, нито да плаче — лице на гробар… или на крал, помисли си Анжелик и изведнъж й хрумна, че въпреки простоватата си занаятчийска дреха, новодошлият й прилича на Луи XIV.
	А това беше палачът.
	Младата жена стана, свещеникът също се изправи и мълчаливо му подаде подписаното от началника на полицията писмо.
	Обен се приближи до една свещ, за да го прочете.
	— Добре — рече той. — Утре на зазоряване ще ви отведа там.
	— Не бих ли могъл да отида още тази вечер?
	— Невъзможно е — отсече палачът. — Навсякъде е затворено. Само аз мога да ви заведа при осъдения, а, честно казано, господин свещеник, чувствам нужда и да похапна. На другите е забранено да работят след като изгаснат уличните фенери. Но за мен няма отдих нито денем, нито нощем. Скимне ли им да изтръгнат признания от някой осъден, само дето не остават да спят в затвора, толкова са бесни тези господа от висшето правосъдие. Днес, например, бе пуснато в ход всичко: и водата, и стягата за краката, та дори дървеният кон.
	Свещеникът събра молитвено ръце.
	— Нещастният човек! Сам в мрака на килията със страданията си и с тревогата от близката смърт! Боже, помогни му!
	Палачът подозрително погледна духовника.
	— Нали поне вие няма да ми създавате неприятности? Стига ми и този монах Беше, който буквално върви по петите ми и все не е доволен от това, което правя. Кълна се в Свети Ком и Свети Елоа, че ако питат мен, по-скоро той е обладаният от дявола!
	Докато говореше, Обен изпразваше дълбоките си джобове. Той хвърли няколко предмета върху масата и малките момиченца ахнаха от възхищение. Последва ги нечовешки, изпълнен с ужас вик.
	С разширени от ужас очи, между няколкото едри златни монети Анжелик съзря и инкрустираната с перли кутийка, в която някога Жофре подреждаше тютюневите пръчици, които пушеше. Без да се замисля, тя с рязко движение я грабна и я притисна до гърдите си.
	Палачът обаче спокойно разтвори пръстите й и си взе обратно кутийката.
	— По-кротко, момичето ми. Всичко, което намирам по джобовете на осъдените, по право ми принадлежи.
	— Вие сте долен крадец! — рече задъхано тя. — Същински гарван, мародер!
	Без да й отговаря, мъжът взе бавно от една ниша гравирано сребърно сандъче и сложи там плячката си. Жената продължаваше да преде, като поклащаше глава, сетне се обърна към свещеника и прошепна с извинителен тон:
	— Знаете ли, всички жени говорят едно и също. Ние не им се сърдим. Но тази тук би трябвало да е наясно, че нямаме много облаги от един осъден на изгаряне. Няма да мога да взема даже тялото му, за да извлека малка печалба от тлъстините, които даваме на аптекарите, и костите, които…
	— О, милост, дъще! — рече свещеникът и запуши ушите си с ръце.
	Той гледаше Анжелик с големи, преливащи от състрадание очи. Тя обаче не го виждаше. Трепереше и хапеше устни. Беше обидила палача. Сега той щеше да я изгони и нямаше да изпълни зловещата молба, заради която бе дошла.
	С все същата тежка и уравновесена крачка, Обен заобиколи масата и се доближи до нея. Втикнал палци в широкия си пояс, той я измери със спокоен поглед.
	— С какво друго мога да ви услужа?
	Разтреперана, неспособна да произнесе нито дума, тя му подаде кесията. Палачът я взе, претегли я на ръка и отново втренчи безизразните си очи в Анжелик.
	— Искате да го удуша ли?…
	Тя кимна.
	Мъжът развърза кесията, изсипа няколко екю в широката си длан и каза:
	— Добре, ще бъде сторено.
	Но като забеляза ужасения поглед на младия свещеник, свидетел на почти безмълвната сцена, той смръщи вежди.
	— Нали няма никому да кажете, отче? А? Разберете, че много рискувам. Ако ме забележат, мога да си навлека куп неприятности. Трябва да го направя в последната минута, когато димът съвсем закрие стълба от публиката. Приемам, защото искам да услужа, ясно ли е?
	— Да… Няма да кажа никому нищо — с усилие отвърна абатът. — Аз… Можете да разчитате на мен.
	— Плаша ви, нали? — попита палачът. — За пръв път ли ще изповядвате осъден на смърт?
	— По време на военните походи, когато ходех да нося събраните от господин Венсан помощи, много често съпровождах нещастниците до дървото, на което ги бесеха. Но това беше друго време, с ужасите и треската на всяка война… Докато сега, тук… — И съкрушен, абатът посочи малките руси момиченца, седнали пред паниците си.
	— Тук е правосъдието — каза с известна тържественост палачът. После се облегна удобно на масата като човек, който има желание да се поразговори с някого, и рече: — Симпатичен сте ми, отче. Напомняте ми един затворнически свещеник, с когото работих дълго време. Трябва да му отдам дължимото, като призная, че всички осъдени, които водехме заедно, преди смъртта си целуваха разпятието. А след това той винаги плачеше, сякаш бе загубил собствено дете и ставаше толкова блед, че твърде често го карах да изпива чаша вино, за да се съвземе. Всякога нося стомна с хубаво вино. Човек никога не знае какво може да се случи, особено с новаците в професията. Баща ми беше помощник на палача, когато разчекнаха на Гревския площад Раваяк, убиеца на Анри IV. Та той ми разказа… Впрочем, нищо, сега подобни истории няма да ви се харесат. Ще ви ги кажа по-късно, когато привикнете. Накратко, понякога говорех на изповедника: „Смяташ ли, че ще бъда прокълнат, отче?“. А той ми отвръщаше: „Ако ти си прокълнат, палачо, то ще помоля Бога и аз да бъда с теб…“. Вижте, господин абат, сега ще ви покажа нещо, което все пак ще ви поуспокои.
	След като пак порови в многобройните си джобове, Обен извади малко шишенце.
	— Рецептата за тази течност научих от баща си, който пък я узнал от свой чичо, палач по времето на Анри IV. Поръчвам си я в пълна тайна при аптекаря на мои приятели, комуто доставям в замяна човешки черепи, за да направи своя „магистърски“ прах. Той твърди, че чудодейното му творение помага при пясък в бъбреците и апоплексия, но черепът трябвало да бъде на млад мъж, умрял от насилствена смърт. Както и да е… това си е негова работа. Набавям му по един-два черепа, а той приготвя разтвора ми без дума да каже. Ако дам няколко капки на някой осъден на смърт, той изведнъж се развеселява и става съвсем безчувствен. Използвам го само при осъдените, чиито семейства могат да платят. Всъщност, все пак правя услуга, нали така, господин абат?
	Анжелик слушаше със зяпнала уста. Палачът се обърна към нея.
	— Искате ли да му дам малко утре сутринта?
	Тя едва успя да раздвижи побелелите си устни:
	— Аз… нямам повече пари.
	— Това е включено в сметката — рече Обен, като си подхвърляше в ръка кесията. После отново придърпа сребърното сандъче и я скъта при другите си ценности.
	Като промълви нещо за сбогом, Анжелик се запъти към вратата и излезе.
	Повръщаше и се. Струваше й се, че усеща болки в кръста и че цялото й тяло е някак странно измъчено. Оживлението на площада, който продължаваше да ехти от смехове и викове, все пак се стори на младата жена по-малко мъчително от злокобната атмосфера в дома на палача.
	Въпреки студа, вратите на дюкяните бяха отворени. Както винаги по това време на деня, продавачите бяха наизлезли, и от прага, по съседски, разговаряха и си подвикваха. Стрелци отвеждаха към Шатле вече сваления от позорния стълб крадец, а рояк деца тичаха подир тях и ги замеряха със снежни топки.
	Анжелик чу забързани стъпки след себе си. Обърна се и съзря дребничкия абат, който се мъчеше да я настигне.
	— Сестро… бедна сестро! — заговори задъхано той. — Сърце не ми даде да ви оставя да си отидете в това състояние.
	Тя се отдръпна рязко назад. А свещеникът уплашено видя в полумрака, едва разкъсван от мъждукащия фенер на един дюкян, само призрачнобяло лице с две зелени очи, които светеха с почти фосфоресциращ блясък.
	— Оставете ме! — остро му рече Анжелик. — С нищо не можете да ми помогнете.
	— Сестро, молете се на Бога…
	— Та нали в името на Бога утре ще изгорят моя невинен съпруг.
	— Не усилвайте мъката си, като се бунтувате срещу Всевишния. Спомнете си, сестро, че нашият Спасител бе разпънат на кръста в името на Създателя.
	— Вбесявате ме с вашите бабини деветини! — извика Анжелик с пронизителен глас, който й се стори, че идва от много далеч. — Няма да намеря покой, докато на свой ред не поваля някого от подобните вам и не го накарам да умре в същите мъки…
	Тя се облегна на стената, закри лицето си с ръце и цялата се разтресе в глухо, жестоко ридание.
	— Щом като ще го видите… кажете му, че го обичам, обичам го… Кажете му… че ме направи щастлива. И още… попитайте го какво име да дам на детето, което ще се роди.
	— Ще го направя, сестро.
	Той се опита да хване ръката й, но тя се дръпна и продължи пътя си.
	Свещеникът се отказа да я следва. Прегърбен под тежестта на човешките скърби, той закрачи по уличките, където още витаеше сянката на господин Венсан.

	* * *

	Анжелик бързаше към Тампл. По едно време си помисли, че ушите й бучат, защото все й се счуваше наоколо да се крещи: „Пейрак! Пейрак!“.
	Накрая се спря и се заслуша. Не, този път не бълнуваше.
	„… Третият се казваше Пейрак. И дяволът спечели.“
	Кацнало като птичка на една от колонките, които служеха на ездачите да се качват по-лесно на седлото, слабичко хлапе четеше с прегракнал глас последните строфи на отпечатана песен, снопче екземпляри от която стискаше под мишница.
	Младата жена се върна и му поиска един. Грубата хартия миришеше на съвсем прясно печатарско мастило. Анжелик не можа да прочете написаното в тъмнината на уличката. Затова сгъна листа и продължи напред с бърз ход. Колкото повече се приближаваше към Тампл, толкова повече мислите й се насочваха към Флоримон. Тревожеше се, че го оставя сам точно сега, когато ставаше все по-палав. За по-сигурно, тя почти го връзваше в люлката, а това никак не се нравеше на малкия. Въобще той плачеше през цялото време докато майка му отсъстваше и тя го намираше разтреперан и задавен от непрекъснатия рев. Не смееше да помоли госпожа Скарон да го наглежда, защото откакто Жофре бе осъден, вдовицата на хромия сатирик я отбягваше и едва ли не се кръстеше, щом я срещнеше.
	Още на стълбите Анжелик чу плача на детето си и полетя като стрела нагоре.
	— Ето ме, съкровището ми, мой малък принце. Ех, защо не се държиш като голямо момче?
	Тя бързо хвърли наръч дърва в огнището и веднага сложи да се топли тенджерката с кашата на Флоримон. Момченцето ревна още по-силно, с протегнати към нея ръце. Накрая тя го освободи от затвора му и то млъкна като по чудо, като даже благоволи мило да й се усмихне.
	— Ти си един малък разбойник! — рече му гальовно Анжелик и започна да бърше мокрото му от сълзите личице.
	В този миг ледът в сърцето й сякаш изведнъж се стопи. Тя вдигна Флоримон и започна да му се любува на светлината на пламъците, които хвърляха червени отблясъци в черните очи на детето.
	— Моят малък крал! Малък прелестен бог! Само ти ми оставаш. Колко си ми хубав!
	Флоримон като че ли разбра думите й. Той изпъчи малкото си телце и се усмихна с някаква простодушна и в същото време самоуверена гордост. С целия си вид сякаш искаше да покаже своята убеденост, че е център на света. Анжелик го погали и си поигра с него. Той чуруликаше като птиченце. Ненапразно госпожа Кордо с удоволствие повтаряше, че това детенце говори много по-добре, отколкото се полага за възрастта му. Наистина изреченията му не бяха съвършени, но мисълта му бе напълно разбираема. След като майка му го изкъпа и го сложи в леглото, малкият поиска тя да му изпее приспивна песен, тази за Зелената мелница.
	Анжелик с мъка овладяваше гласа си да не трепери, да не се скърши. Песента е създадена, за да изразява радост. Човек едва успява да говори, когато сърцето му прелива от болка, но за да пее, е нужно да полага върховни усилия.
	А Флоримон си искаше своето. „Още, още!“, настояваше той. После с блажен вид засмука палеца си.
	Не му се сърдеше, че е толкова тираничен и несъзнателен. Страхуваше се от мига, в който щеше да остане сама в очакване на края на нощта. Когато Флоримон заспа, тя дълго го съзерцава, сетне стана и изтегна изтерзаното си до смърт тяло. Дали болката, която бе изпитала на връщане, не бе отзвук от чудовищните мъчения, с които бяха смазали Жофре? Отново си спомни пронизващите като с нож думи на палача: „Днес приложиха всички средства: и водата, и стягата на краката, та дори и дървения кон“. Тя не си представяше ясно какъв точно ужас се крие зад тези слова, но знаеше, че човекът, когото обичаше, е бил жестоко изтезаван. О, нека всичко това свърши по-бързо!
	— Утре ще намерите покой, любов моя! — каза тя на глас. — Най-накрая ще се избавите от тези невежи и диви хора…
	Листът с песента, която бе купила преди малко, се беше разгърнал на масата. Тя приближи свещта и прочете:
P>
	„На дъното на черната си бездна
	във огледалото се взира сатаната
	и намира, че не е толкоз страшна грозотата,
	която му приписват глупавите хора.“
P$
	По-нататък поемата описваше с остроумни, но по-често непристойни думи недоумението на дявола, който се пита дали неговият така обруган от живописците на катедралите образ не би могъл с чест да издържи сравнението с човешките лица. В ада дори му предложили да организира конкурс за красота с участието на новопристигналите от земята.
P>
	„Точно тогава изведоха на площада
	три мага и ги запалиха без пощада.
	И тримата озоваха се в ада.
	Единият беше със съвсем посиняло лице,
	другият — черен гарван, с черно сърце,
	а третият наричаше се Пейрак,
	на земята бил граф жалкият кривокрак.
	Ще кажа само, че от тез гнусни персони,
	уж мъже, а със вид на горгони,
	обитателите на ада просто обезумяха
	и на всички посоки с крясък се разлетяха.
	Така че наградата за красотата
	без усилие спечели си сатаната.“
P$
	Очите на Анжелик пробягаха по подписа: „Клод-Льо-Пти, Калния поет!“
	Тя смачка с горчивина листа и си помисли: „Този също ще го убия!“.


>>	15

	„Жената трябва да следва своя мъж“, си каза Анжелик щом се пукна зората и над камбанариите на града се разстла чисто и сияйно като дъгата небе.
	Да, щеше да отиде на екзекуцията му. Щеше да го следва до края. Трябваше обаче да внимава да не се издаде, защото все още рискуваше да бъде заловена. Но може би и Жофре щеше да я забележи сред тълпата…
	Със спящия Флоримон на ръце тя почука на вратата на госпожа Кордо, която вече кладеше огъня.
	— Мога ли да ви го оставя за няколко часа, майко Кордо?
	Старицата обърна към нея лицето си на тъжна магьосница.
	— Сложете го в леглото ми, ще го наглеждам. Трябва да има и правдина за бедното агънце. Палачът ще се погрижи за бащата. Жената на палача — за сина. Вървете, дъще, и се молете на многострадалната Дева да ви подкрепя в мъката ви.
	Вече от прага, тя извика на забързаната Анжелик:
	— И не ходете да пазарувате. Когато се върнете, ще хапнете при мен.
	Анжелик с усилие отговори, че нищо не й трябва, че изобщо не изпитва глад. Старата поклати рошавата си глава и се прибра вкъщи, като си мънкаше нещо под носа.
	Младата жена премина като сомнамбул портите на Тампл и се упъти към Гревския площад.
	Мъглата над Сена започваше полека-лека да се вдига и да разкрива красотата на зданията на кметството, обрамчващи обширен площад. Бе много студено, но синьото вече небе обещаваше денят да бъде слънчев.
	В единия край на площада, на каменен цокъл, се издигаше висок кръст, а редом до него — бесило, на което се полюшваше едно тяло. Събралата се вече голяма тълпа се трупаше около бесилката.
	— Това е мавърът — казваха някои.
	— Ами, това е другият. Обесили са го още призори, та магьосникът да може да го види когато пристигне с двуколката си.
	— Но лицето е съвсем черно.
	— Такова е, защото е обесен. То бездруго си беше съвсем синьо. Нали знаеш песента?…
	И някой затананика:
P>
	„Единият беше със съвсем посиняло лице,
	другият — черен гарван, с черно сърце,
	а третият наричаше се Пейрак…
	Така че наградата за красотата
	без усилия спечели си сатаната…“
P$
	Анжелик запуши устата си с ръка, за да не се чуе викът й. В обезобразения труп, който се люлееше на бесилото с подуто лице и изплезен, набъбнал език, тя бе разпознала саксонеца Фриц Хауер.
	Някакъв парцалив хлапак я видя и смеейки се, рече:
	— Ето една посестрима, на която вече й се обърнаха очите! А какво ли ще направи когато магьосникът започне да се пече?
	— Казват, че жените му се лепели като мухи на мед!
	— И още как, след като е бил по-богат и от краля!
	— Ама всичкото си злато го е правел с магии…
	Младата жена цялата се разтрепери и се загърна по-плътно с наметалото си.
	Един едър колбасар, който стоеше на прага на дюкяна си, й каза съчувствено:
	— Би трябвало да се махнете оттук, дъще. Такива зрелища не са за жена, която ще става майка.
	Вместо отговор, Анжелик само упорито поклати глава.
	Като се загледа в нея и видя бледото й като на смъртник лице и разширените, блуждаещи очи, колбасарят вдигна рамене. Станал по стечение на обстоятелствата постоянен зрител на екзекуциите на площада, той добре познаваше нещастните призрачни създания, които бродеха около бесилките и ешафодите.
	— Тук ли ще бъде изпълнена присъдата? — попита с беззвучен глас Анжелик.
	— Зависи за коя идвате. Зная, че тази сутрин ще бесят в Шатле един вестникар. Но ако е за магьосника, то тя ще бъде тук, на Гревския площад. Ето, виждате ли кладата там?
	Беше издигната много далеч, почти на брега на Сена. Бе нещо като огромна естрада от натрупани наръчи дърва с извисяващ се нагоре стълб, на който бе подпряна малка стълбичка за изкачване.
	На няколко метра от кладата се намираше ешафодът, на който обикновено „сечаха главите“. Сега по него бяха наредени столчета и зрителите бързаха да заемат запазените места.
	От време на време подухваше сух вятър и посипваше с фин снежен прах почервенелите лица на зяпачите. Дребна старица дойде да се подслони под навеса на колбасаря.
	— Хладничко е тази сутрин — рече тя. — С удоволствие бих останала да си продавам рибата в Халите и да се грея на моя мангал, но обещах на сестра си да й занеса парченце кост от магьосника за нейния ревматизъм.
	— Казват, че помагало.
	— Да, бръснарят на Сапунената улица ми обеща да я стрие и смеси с карамфилово масло, а това било най-доброто средство против болките.
	— Няма лесно да се сдобиете с подобна кост. Господин Обен, палачът, поиска да усилят охраната.
	— Разбира се, нали този кръвожаден хищник, този обесник, иска да си запази най-хубавите части! Но палач или не, всеки ще си вземе своя дял — злобно отвърна старицата, оголвайки разядените си зъби.
	— Може би при Нотр–Дам бихте имали повече късмет да откъснете парче от ризата му.
	Анжелик почувства как я избива студена пот. Забравила бе за първия етап от чудовищната церемония: публичното покаяние пред катедралата.
	Затича се стремглаво към улица Ножарска, но гъмжилото от хора, които прииждаха като мравки към площада, й препречи пътя и я оттласна назад. Никога, не никога нямаше да успее да стигне до Нотр–Дам!
	Дебелият колбасар остави отворена вратата си и настигна Анжелик.
	— До катедралата ли искате да отидете? — попита я съвсем тихо и със състрадание той.
	— Да — промълви тя. — Не си спомням вече… Аз…
	— Добре, добре. Чуйте какво трябва да направите. Прекосете площада и слезте на винарския пристан. Там ще помолите някой лодкар да ви прекара до Сен–Ландри. Така ще се доберете до задната страна на Нотр–Дам за пет минути.
	Тя поблагодари и се затича отново. Колбасарят я бе упътил добре. Срещу няколко дребни монети, един лодкар я закара до Сен–Ландри с три удара на веслата. При вида на високите дървени къщи, чиито основи бяха затънали в гниещи отпадъци от плодове, в паметта й изплува ясната утрин, когато Барб й бе казала: „Гревският площад се намира точно пред кметството. Веднъж видях как изгориха там един магьосник…“. Улицата, по която тичаше Анжелик, минаваше покрай домовете на духовниците от Нотр–Дам и бе почти безлюдна. До слуха на младата жена обаче достигаше като тътен врявата на тълпата, прекъсвана от тежкия злокобен звън на камбаната, биеща на умряло. Анжелик продължи да тича. Тя така и не разбра каква свръхчовешка сила й помогна да се провре през гъстите редици на зяпачите и да се озове като по чудо на първия ред на зрителите, в самото преддверие на катедралата.
	В този момент продължителен ропот възвести пристигането на осъдения. Тълпата бе толкова плътна, че процесията напредваше с мъка. Размахвайки дълги камшици, прислужниците на палача се опитваха да отстранят от пътя хората.
	Накрая се появи и малка дървена двуколка. Това всъщност бе една от грубо скованите каручки, с които извозваха нечистотиите на града. По нея и сега имаше още полепнала кал, примесена със слама.
	Извисен над този позорен впряг, с ръце на хълбоците, в яркочервени панталони до коленете и украсена с герба на града риза, палачът Обен обгръщаше с поглед развълнуваното простолюдие. Свещеникът бе приседнал на страничната дъска на двуколката. Осъденият обаче не се виждаше и зяпачите започнаха с викове да настояват да им го покажат.
	— Сигурно лежи на дъното на каручката — рече една застанала до Анжелик жена. — Казват, че е вече полумъртъв.
	— Надявам се да не е така — възкликна спонтанно нейната съседка, хубавичка червенобузеста девойка.
	Двуколката спря близо до огромната статуя на Великия постник.
	Конни стрелци с насочени към простолюдието алебарди едва успяваха да удържат тълпата. Неколцина полицейски пристави, заобиколени от голяма група монаси от различни братства, се насочиха към преддверието на катедралата.
	Редиците на най-упоритите зяпачи се раздвижиха и изтласкаха Анжелик назад. Тя обаче се развика и, като същинска фурия, пусна в ход лакти и нокти, за да се върне на мястото си.
	Отведнъж тълпата се смълча и в настъпилата тишина се чуваха само погребалните удари на камбаната. В началото на преддверието се появи някакъв човек привидение и започна да се изкачва по стъпалата. Анжелик виждаше като през пелена единствено тази ослепително бяла фигура. После изведнъж забеляза, че осъденият бе обгърнал с ръце раменете на палача и на свещеника и че всъщност те просто го влачеха, без той да стъпва на краката си. Главата му с дълги черни коси бе клюмнала на гърдите.
	Предшестващият ги монах от време на време се обръщаше и тръгваше заднешком, за да не би вятърът да угаси голямата свещ, която той носеше. Анжелик разпозна Конан Беше. Лицето му бе разкривено до неузнаваемост от фанатичен екстаз и тържествуващо злорадство. Висящото на шията му тежко бяло разпятие стигаше до коленете и му пречеше да ходи. Той се клатеше, залиташе и изглеждаше така, сякаш изпълняваше пред осъдения някакъв злокобен танц.
	Процесията напредваше кошмарно бавно. Накрая групата се изкачи до преддверието и се спря пред вратата на Страшния съд.
	На шията на осъдения висеше въже. Изпод дългата бяла риза се подаваше бос крак, стъпил направо на ледената мозайка.
	„Това не е Жофре“, помисли си Анжелик.
	Не, този човек не можеше да бъде познатият й, толкова изтънчен мъж, който умееше да черпи с пълни шепи от насладите на живота. Това бе само един от многото страдалци, докарани тук „боси, по риза, с въже на врата“…
	В този момент Жофре дьо Пейрак вдигна глава. На изпитото му, бледно и обезобразено лице само огромните очи горяха с мрачен пламък.
	Една жена нададе пронизителен вик:
	— Той ме гледа. Ще ме омагьоса!
	Но граф дьо Пейрак не гледаше към публиката. Взорът му беше устремен право напред, към сивата лицева страна на Нотр–Дам, където се извисяваха каменните статуи на светите старци.
	Каква молитва им отправяше той? Какво обещание получаваше от тях? Дали изобщо ги виждаше?
	Застанал от лявата му страна, секретарят на съда започна да чете с глух глас присъдата. Камбаната беше замлъкнала, но въпреки това думите едва се разбираха.
	— … Заради извършени тежки престъпления като похищение, съблазняване, безбожие… магьосничество… да бъде предаден на палача… отведен гологлав и бос… да се покае публично… като държи запалена свещ и коленичи…
	Секретарят сви пергамента и така се разбра, че е свършил с четенето.
	Тогава Конан Беше произнесе думите на молитвата за опрощение.
	— „Признавам престъпленията, в които съм обвинен. Искам прошка от Бога. Приемам наказанието като изкупление на греховете си.“
	Тъй като осъденият нямаше сили да държи свещта, я взе свещеникът.
	Всички очакваха да чуят покаянието на грешника, но той мълчеше и тълпата започна да губи търпение.
	— Говори бе, съдружнико на дявола!
	— Да не искаш да гориш в ада заедно с господаря си?
	Анжелик изведнъж почувства, че съпругът й събира последните си сили. Някакъв признак на живот се появи на мъртвешки бледото му лице. Все така увиснал на раменете на палача и на свещеника, той се поизправи и сякаш се извиси над палача Обен. Миг преди Жофре да си отвори устата, Анжелик вече знаеше какво щеше да направи той, любовта й го подсказа.
	И наистина, в ледения въздух се разнесе дълбок, звучен, изключителен глас.
	Златният глас на кралството пя за последен път. Това бе старинна провансалска песен, така добре позната на Анжелик. Нейният текст разбираше единствено тя:
P>
	„Застанал на колене, с преклонена глава,
	на теб се моля и предавам, многострадална Девице,
	най-красива сред цветята, милостива царице,
	съхрани моята Тулуза — на цветята града.
	Ти роди Исуса, нашия Спасител,
	ти, нежно цвете, си нашата обител.
	Най-нежно цвете, което само сред добро цъфти,
	съхрани навек Тулуза с цветните й лехи…“
P$
	Тази песен прободе като с нож сърцето на Анжелик и тя извика от болка.
	Викът, й прозвуча самотно в настъпилата изведнъж непоносима тишина. Защото певецът бе замлъкнал: монахът Беше бе вдигнал тежкото разпятие от слонова кост и бе ударил с него Пейрак през устата. Главата на осъдения отново клюмна напред, а от устните му потече кървава струйка и обагри ризата му чак до краката. Но много скоро Жофре се посъвзе и извика с висок и ясен глас:
	— Конан Беше, определям ти среща сред месец пред Божия съд!
	Тръпка на ужас сякаш прониза тълпата и неистовият й вой заглуши гласа на граф дьо Пейрак.
	Вълна от ярост заля зрителите. Буйното им възмущение бе предизвикано не толкова от постъпката на монаха, колкото от скандалното държание на осъдения. Никой дотогава не бе проявявал подобна наглост: да пее пред Нотр–Дам!… Той се бе осмелил да пее! И поне да беше религиозен химн! А този обесник бе пял на някакъв неразбираем език — езикът на дявола!…
	Връхлитаща като огромна, чудовищна вълна, тълпата обгърна Анжелик, понесе я, мачка я, блъска я, докато тя се озова захвърлена в ъгъла на един вход на катедралата. Младата жена трескаво заопипва стената пред себе си и щом откри крилото на някаква врата, го бутна с всички сили. Тънещият в мрак пуст храм безмълвно я приюти.
	Тя се опита да се съвземе, да превъзмогне болките по цялото си тяло. Бебето мърдаше в утробата й. Когато Жофре пееше, то буквално подскочи и тя едва не извика.
	Възгласите на тълпата отвън достигаха до нея приглушени. Отначало все пак доста силни, след няколко минути те сякаш преминаха кулминационната си точка и постепенно съвсем заглъхнаха.
	„Трябва вече да изляза оттук, да отида на Гревския площад“, каза си Анжелик.
	И със съжаление напусна убежището на светилището.
	На площада пред катедралата група мъже и жени се биеха на мястото, където Беше бе ударил граф дьо Пейрак.
	— Намерих зъба на магьосника! — извика един от мъжете и хукна да бяга, а останалите се спуснаха подире му.
	Някаква жена размахваше бяло парцалче и викаше:
	— Успях да отрежа парче от ризата му. Кой иска от него? Носи щастие.
	Анжелик тичаше. След моста Нотр–Дам настигна тълпата, която съпровождаше двуколката. Но да продължава да върви напред по улиците на Кошничарите и на Ножарите бе почти невъзможно. Тя молеше да я пуснат да мине. Никой не я чуваше. Всички сякаш бяха изпаднали в транс. Под лъчите на слънцето снегът се плъзгаше от покривите и падаше на големи късове право върху главите и раменете на хората, но те изобщо не обръщаха внимание на това.
	Накрая Анжелик все пак успя да се промъкне до площада. В същия миг видя как огромен пламък лумна от кладата. С вдигнати ръце, тя се чу да крещи като луда:
	— Той гори! Гори!…
	И с диво настървение си проправи път почти до самото място на екзекуцията, където я облъхна непоносимата горещина на същинска пещ.
	Горейки, дървата така силно пращяха, сякаш падаха мълнии или се сипеше градушка. Но какво означаваха човешките силуети, движещи се сред пламъците, чиито червено-жълти отблясъци се смесваха със слънчевите лъчи? И кой беше облеченият в яркочервени дрехи човек, който обикаляше около кладата и подпалваше със запалена факла основата на наръчите дърва?
	А кой беше вкопчилият се в стълбата мъж в черно расо, с опърлени вежди, който протягаше към огъня разпятието и викаше:
	— Надежда? Надежда!
	Кой беше човекът, обгърнат от пъклените пламъци? О, боже! Нима това същество бе още живо? Не, не можеше да бъде живо, защото палачът го бе удушил.
	— Чувате ли го как вика! — се подбутваха хората.
	— О, не, не вика, мъртъв е! — твърдеше свирепо Анжелик.
	Но щом й се стори, че откъм огнената завеса чува някакъв сърцераздирателен вик, мигновено запуши ушите си с ръце.
	— Как вика! Само как вика! — тържествуваха някои.
	А други се възмущаваха:
	— Защо са му закрили с качулка лицето? Искаме да виждаме гримасите му!
	Изви се вихрушка и отскубна от огъня множество обгорели бели листове, които се посипаха като пепел по главите на хората.
	— Това са дяволските му книги. Заедно с магьосника изгарят и тях…
	За миг силният вятър приглуши пламъците. В този съвсем кратък промеждутък Анжелик успя да зърне купчината книги от библиотеката на Жофре в Ге Савоар и пилона, към който бе привързана черна, неподвижна фигура с тъмна качулка на главата.
	Припадна.


>>	16

	Дойде на себе си в колбасарския дюкян на Гревския площад.
	„Ох, всичко ме боли!“, помисли си тя и се опита да се надигне. Защо беше толкова тъмно? Дали не бе ослепяла?
	Една жена със свещник в ръка се надвеси над нея.
	— Ето че се пооправихте, миличката ми. А то вече си мислех, че може и да умрете. Идва лекар и ви пусна кръв. Но ако питате мен, струва ми се, че са започнали родилните ви болки.
	— О, не! — сепна се Анжелик и сложи ръка на корема си. — Очаквам детето едва след три седмици. Но защо е толкова тъмно?
	— Ами късно е. Камбаната вече би за вечерната молитва.
	— А кладата?
	— Всичко приключи — рече жената на колбасаря, снижавайки глас. — Но продължи дълго. Само какъв ден бе днес!
	Тялото се изпепели едва към два часа след обяд. А когато разпръсваха праха, се разгоря същинска битка. Всеки искаше да си вземе. За малко да разкъсат пазача.
	Жената замълча, после попита:
	— Познавахте ли магьосника?
	— Не! — отвърна с усилие Анжелик. — Не! Сама не разбирам какво ме прихвана. За първи път гледах подобно нещо.
	— Да, впечатляващо е. Ние, търговците от Гревския площад, сме видели какво ли не и вече нищо не може да ни развълнува. Даже ни се струва, че нещо ни липсва, когато на стълба не виси някой обесен.

	* * *

	Анжелик искаше непременно да се отблагодари на тези добри хора, но тъй като в кесията си имаше само няколко дребни монети, им каза, че ще се върне и ще им плати за посещението на лекаря.
	В синкавия здрач удари камбаната на кулата на кметството и оповести края на работния ден. С падането на нощта студът стана още по-остър.
	В края на площада вятърът от време на време съживяваше едно огромно алено цвете от разпалени въглени — последните останки от кладата.
	Докато бродеше наоколо, Анжелик видя, че от сянката на ешафода се отдели някакъв човек и със смирени стъпки се запъти към нея. Беше изповедникът. Той се приближи, но тя се отдръпна с ужас, защото от гънките на плащаницата му я облъхна непоносимият мирис на изгоряло дърво и на изпечена човешка плът.
	— Знаех, че ще дойдете тук, сестро — рече кротко той. — Очаквах ви. Исках да ви кажа, че съпругът ви умря като истински християнин. Беше готов за смъртта и я прие със смирение. Съжаляваше за живота, но не се боеше от отвъдното. Повтори ми няколко пъти, че с радост ще се представи пред всемирния Творец. Мисля, че черпеше голяма утеха в увереността, че ще разбере накрая… — В гласа на абата се почувстваха нотки на колебание и на някакво удивление. — Че накрая ще разбере дали земята се върти или не.
	— О, пак е мислил само за себе си! — възкликна Анжелик, оживена от внезапно бликнал гняв. — Всички мъже са еднакви. И на Жофре му е било все едно че ме оставя да тъна в мизерия и отчаяние на тази земя, която се върти или не се върти!
	— Не, сестро, лъжете се! Той няколко пъти ми повтори: „Кажете й, че я обичам. Тя изпълни цялото ми съществувание. Уви, аз ще съм само един етап от нейния живот, но съм уверен, че тя ще съумее да намери своя път“. Каза също, че иска детето, което ще се роди, да бъде наречено Кантор, ако е момче, и Клеманс — ако е момиче.

	* * *

	Кантор дьо Мармон — лангдокски трубадур, Клеманс Изор — муза на „Цветните игри“ в Тулуза…
	Колко далеч бе всичко това! Колко недействително изглеждаше то на фона на ужасните часове, които изживяваше сега Анжелик. Тя се мъчеше да се добере до Тампл, но едва движеше краката си. За известно време се опита нарочно да разпали озлоблението си към Жофре. Това чувство й вдъхна малко силици. Естествено, на него му беше безразлично, че тя се топи в мъки и сълзи. Но какво струват преживяванията на една жена?… Докато той, макар и в отвъдното, щеше да намери накрая отговора на въпросите, обсебили ума му на учен!…
	Изведнъж поток от сълзи заля лицето на Анжелик и тя трябваше да се облегне на една стена, за да не падне.
	— О, Жофре, любов моя! — прошепна тя. — Най-накрая знаеш дали земята се върти или не!… Бъди щастлив във вечността!
	Болките по цялото й тяло ставаха все по-остри, непоносими. Сякаш нещо в нея се разкъсваше. Тогава разбра, че раждането започва.
	Беше далеч от Тампл. Бродейки по улиците, бе объркала пътя. Огледа се и видя, че се намира близо до моста Нотр–Дам. Една каруца тъкмо навлизаше по него. Анжелик повика коларя:
	— Зле ми е. Можете ли да ме откарате до Градската болница?
	— Аз самият отивам там — отвърна мъжът. — Трябва да взема един товар за гробищата. Така де, нали извозвам мъртъвците. Хайде, качвайте се, хубавице.


>>	17

	— Как ще го наречете, дъще?
	— Кантор.
	— Кантор ли? Това не е християнско име.
	— Не ме интересува — отвърна Анжелик. — Дайте ми детето.
	Тя пое от ръцете на акушерката малкото червено и още мокро същество, което посрещналата го на тази тъжна земя мъжкарана бе завила с парче мръсен чаршаф.
	Безкрайният ден не бе приключил: украсеният с цветове на лилии часовник на Съдебната палата не бе ударил още полунощ, когато се роди синът на осъдения на смърт.
	Сърцето на Анжелик бе разбито, тялото й — смазано, вътрешностите й — разкъсани. Кръв бликаше отвсякъде — и от душата й, и от утробата. Анжелик бе умряла едновременно с Жофре. Заедно с малкия Кантор се бе родила една друга, съвсем нова жена, в която трудно биха се съхранили дори частици от необикновената благост и наивност на предишната Анжелик.
	Дивото и коравото, които някога напираха в непокорното момиченце от Монтлу, отново избликнаха у нея, устремявайки се като буен черен поток през пукнатината, отворена от нежността и уплахата й.
	Тя изблъска с ръка съседката си — крехко създание, което изгаряше от треска и тихо бълнуваше. Но втората жена, също избутана до ръба на общото легло, запротестира. Тя бавно кървеше още от сутринта, а на Анжелик й се повдигаше от неприятния мирис на кръвта, с която бе пропит целият сламеник. А когато придърпа към себе си второ одеяло, жената пак вяло се възпротиви.
	„Тези двете и бездруго ще умрат, помисли си младата майка. Нека поне моето дете и аз да се опитаме да се стоплим и да се измъкнем живи от тази преизподня“.
	Тя лежеше в зловонния мрак и с широко отворени и леко размътени очи се мъчеше да улови през разкъсаните около одъра завеси процеждащата се бледа жълта светлина на лоените лампи.
	„Колко странно, каза си тя, Жофре умря, а в ада попадна Анжелик!“.
	В тази зловонна дупка, наситена с гъста като мъгла миризма на изпражнения и кръв, тя чуваше като в някакъв кошмар само плачове, охкания и стенания. Пронизителният рев на новородените не спираше нито за миг. Беше като някакво безкрайно псалмопение, което понякога се усилваше, после заглъхваше, за да се издигне с още по-голяма сила в другия край на залата.
	Студът бе вледеняващ въпреки преносимите мангали, поставени по коридорите, защото течението отнасяше топлината им.
	Анжелик започна да разбира от какъв дълго натрупван опит се е породил ужасът на бедните от болницата.
	Нима това не е преддверието на смъртта?
	Как човек може да оцелее тук сред тези болести и нечистотии, където оздравяващите лежаха редом със заразноболните; където хирурзите оперираха на мръсните маси със същите бръсначи, с които само преди няколко часа бяха драли брадите на клиентите в кварталните си дюкянчета?
	Скоро щеше да пукне зората, биха камбаните за утринната молитва. Анжелик си спомни, че обикновено в този час монахините нареждаха пред входа на католическата болница мъртъвците, които после щяха да бъдат натоварени на двуколката и откарани в гробището Сен–з–Иносан. Слабите лъчи на зимното слънце може би щяха да сгреят готическата фасада на старинната сграда, но нямаше да могат да стопят вече крайниците на зашитите в чували нещастници, предали Богу дух.
	Стъпила насред Сена — този голям воден път, по който Париж се снабдяваше с необходимите му стоки и се освобождаваше от нечистотиите си — окъпаната в мъглите на реката Градска болница се приближаваше към брега на деня като кораб, пренасящ прокълнат товар.
	Някаква ръка дръпна завесите около одъра. Двама санитари с изцапани престилки огледаха трите лежащи на сламеника жени, после вдигнаха тази с кръвоизлива и я сложиха на носилка. Анжелик видя, че нещастницата беше мъртва. А на носилката имаше и труп на дете.
	Младата жена погледна бебето, което притискаше до себе си. Защо не плачеше? И то ли бе мъртво? Не, просто спеше със стиснати юмручета, със спокойното и дори забавно изражение за новородено. Видът му с нищо не подсказваше, че е дете на болката и нищетата. Личицето му приличаше на розова пъпка, а главичката му бе покрита със светъл мъх. Но Анжелик непрекъснато го разтърсваше, от страх да не би да е умряло или да умира. Тогава то само отваряше леко мътните си синкави очички и отново заспиваше.
	Монахините често се надвесваха над родилките в залата. Те, разбира се, бяха всеотдайни и проявяваха такова себеотрицание, което можеше да бъде подхранвано само от вярата им в Бога. Но лошата хигиена в болницата постоянно ги изправяше пред неразрешими проблеми.
	Пламенното желание да живее подтикна Анжелик да изпие съдържанието на купата, която й поднесоха.
	После, опитвайки се да забрави болната си съседка и окървавения сламеник, тя се помъчи да заспи, за да възстанови силите си. Неясни видения преминаваха под затворените й клепачи. Ето че изплува образът на Гонтран. Анжелик го виждаше как крачи някъде по пътищата на Франция, как се спира пред някой мост, където се налага да плати таксата за преминаване, ала за да пощади и без това изтънялата си кесия, рисува портрет на митничаря…
	Защо си мислеше за Гонтран? Да, станал бе беден чирак и скитник по пътищата на Франция, но поне небето над него бе чисто. Гонтран приличаше на хирурзите, които в някоя от другите зали на болницата сега се надвесват над болните тела със страстното желание да разгадаят тайната на живота и на смъртта. В своя полусън, откъсващ я от всички земни условности, Анжелик изведнъж проумя, че брат й е един от най-забележителните хора на този свят… Каквито са и тукашните хирурзи… Мислите се рееха в главата й и леко я объркваха. Защо хирурзите бяха нисши бръснари, прости дюкянджии, които никой не уважаваше, макар че играеха такава огромна роля в живота на хората… Защо със своя богат светоглед и с дарбата си на голям художник, предизвикваща възторга дори на самите крале, Гонтран бе само беден занаятчия, низвергнат от класата на аристократите, към които принадлежеше по рождение… Но защо ли Анжелик мислеше за толкова безполезни неща, щом като сега трябваше на всяка цена да възстанови физическите си сили, за да се измъкне от този ад?…

	* * *

	Анжелик остана само четири дни в Градската болница. Ожесточена и категорична, тя изискваше най-хубавите завивки и забраняваше на акушерката да докосва с мръсните си ръце нея и детето. Взимаше от подносите по две, вместо една купа с храна. Веднъж даже отскубна чистата престилка, която младичка монахиня току-що си бе препасала, и докато бедната новачка изтича да търси старшата сестра, бързо я накъса на ленти, за да повие бебето и да се превърже.
	На упреците на монахините отговаряше със свирепо мълчание, впиваше в тях презрително, непреклонно искрящите си зелени очи и те смутено отстъпваха. Една циганка, която лежеше в същата зала, каза на съседките си:
	— Според мен, това зеленооко момиче е пророчица!
	Анжелик проговори само веднъж, когато един от управителите на болницата, затулил с парфюмирана кърпичка носа си, дойде да я кори.
	— Уведомиха ме, дъще, че не желаете друга болна да споделя леглото, което благотворителното общество ви е предоставило. Както изглежда, вече сте избутали на пода две твърде слаби, за да могат да се защитят жени. Не се ли срамите от поведението си? Болницата е длъжна да приема всички, които се нуждаят от помощ, а леглата не са никак много.
	— Тогава по-добре зашивайте веднага в покров болните, които ви изпращат! — отговори рязко Анжелик. — В основаните от господин Венсан приюти за всеки човек има легло. Но вие не желаете да бъдат променени недостойните ви методи, защото трябва да давате отчет. Къде отиват всички дарения на благотворителното общество, за което ми говорите, а също и средствата от държавата? Съдейки по състоянието на нещата тук, трябва да смятаме, че хората не са никак щедри, а държавата е твърде бедна, след като не можете да купите достатъчно слама, за да я подменяте ежедневно. Лежащите нещастници я цапат неволно, а вие ги оставяте да гният в собствените си нечистотии. О, сигурна съм, че когато сянката на господин Венсан броди из болницата, тя стене от мъка!
	Прикрит зад кърпичката си, уредникът опули очи. Разбира се, за петнадесетте години, откакто управляваше някои отделения на болницата, бе имал понякога вземане-даване със заядливки, с устати продавачки на риба и непристойни проститутки. Но никога не бе получавал от тези жалки създания толкова ясен отговор, и при това в съвършено гладък стил.
	— Жено — рече важно той, като се изпъчи с цялото си достолепие, — от думите ви разбирам, че имате достатъчно сили, за да поемете пътя към къщи. Напуснете този приют, щом не цените оказаното ви благодеяние.
	— С удоволствие ще го сторя — отговори остро Анжелик. — Но не и преди дрехите, които ми свалиха при постъпването ми тук и които захвърлиха в един куп с дрипите на болни от шарка, от венерически болести и чума, да бъдат изпрани пред мен в чиста вода. Иначе ще си изляза само по тази риза, ще отида на площада пред Нотр–Дам и ще започна да крещя колкото ми глас държи, че волните пожертвования на благородниците и държавната помощ отиват право в джоба на надзорниците на Градската болница. Ще се позова на господин Венсан, съвестта на кралството ни. Ще викам толкова силно, че самият крал ще поиска да провери сметките на вашето болнично заведение.
	— Ако направите това — рече със свиреп вид управителят, надвесил се почти до лицето й, — ще накарам да ви завържат и да ви затворят при лудите.
	Анжелик потрепери, но не отвърна очи от него. Спомни си за способностите, които циганката й бе приписала…
	— А пък аз ви казвам, че ако извършите и тази подлост, всичките ви близки ще умрат до края на годината.
	„В края на краищата, какво рискувам с думите си? — помисли си тя и отново легна на мръсната слама. — Хората са толкова глупави!“
	Когато накрая се озова вън от ужасяващата болница, свободна, жива и със съвсем чисти дрехи, въздухът на парижките улици, който някога намираше за толкова смрадлив, сега й се стори свеж и дори приятен.
	Вървеше почти бодро, като притискаше детето към гърдите си. Сега я тревожеше само едно: имаше твърде малко мляко, а Кантор, който дотогава бе съвсем спокоен, бе започнал да става нервен. Плакал бе цяла нощ, дърпайки лакомо празната й гърда.
	„В Тампл има кози — рече си тя. — Ще отгледам детето си с млякото на тези диви животинки. Много важно, ако заприлича на малко козле!“.
	Какво ли бе станало с Флоримон? Майка Кордо беше добра жена. Навярно се бе погрижила за него. Но на Анжелик й се струваше, че са минали години, откакто бе оставила своя малък син!
	Покрай нея минаваха хора със свещи в ръце. От къщите се носеше аромат на топли палачинки. Помисли си, че трябва да е втори февруари — денят, когато хората празнуват Сретение Господне, въвеждането на Исус в храма и пречистването на Богородица, като според обичая взаимно си подаряват свещи.
	„Бедничкият ми малък Исус!“, си рече Анжелик и целуна челото на Кантор, когато преминаваше през портите на Тампл.
	Наближавайки къщата на майка Кордо, тя чу детски плач. Сърцето й силно се разтуптя, сякаш предчувстваше, че плаче Флоримон.
	И действително, скоро пред нея се появи малко човече, което бягаше, залитайки в снега, преследвано от цяла банда замерящи го със снежни топки хлапаци.
	— Магьосник! Ей, малък магьосник! Покажи ни рогата си!
	Анжелик се втурна с вик към сина си, обгърна го със свободната си ръка и като го притисна до себе си, се втурна като фурия в кухнята, където старицата белеше лук край огнището.
	— Как сте могли да позволите на тези негодници да го измъчват? — развика се тя.
	Майка Кордо избърса с опакото на ръката очите си, които сълзяха от лука.
	— Хайде, хайде, дъще, не се горещете толкова! Грижех се за малкия докато ви нямаше, и то без да съм сигурна, че някога ще ви видя отново. Но не мога да се занимавам само с него по цял ден. Преди малко го пуснах навън, за да подиша чист въздух. Пък и какво да направя като дечурлигата му викат „магьосник“? Истина е все пак, че баща му беше изгорен на Гревския площад, нали? Ще трябва да свиква с този прякор. Моето момче беше малко по-голямо от него, когато започнаха да го замерят с камъни и да го наричат „Кордоку“, което означава обесник, нали така… Ах, какво красиво бебче! — възкликна старицата, заряза работата си и с възторжен вид се приближи да се полюбува на Кантор.
	Щом се озова отново в бедната си стая, Анжелик почувства, че я обзема истинско блаженство. Тя веднага сложи двете деца в леглото и побърза да запали огъня.
	— Колко съм доволен! — повтаряше Флоримон и следеше всяко нейно движение с блестящите си черни очи. После скочи от леглото, вкопчи се в полата й и я попита: — Нали вече няма да ходиш никъде, мамо?
	— Не, съкровището ми. Виж само какво хубаво бебе съм ти донесла.
	— А на мен не ми харесва! — заяви веднага Флоримон и ревниво се притисна към нея.
	Анжелик разпови Кантор и го приближи до огъня. Той протегна малките си крачета и се прозя.
	Божичко! По какво чудо бе могла да роди такова пухкаво дете въпреки всичките си страдания?


	Още няколко дни младата жена живя спокойно в Тампл. Имаше малко пари, а се надяваше и Реймон да се върне.
	Но един следобед управителят на крепостта, който бе частната полиция на това смятано за привилегировано място, я повика при себе си и направо й заяви:
	— Дъще, натоварен съм от господин Великия приор да ви кажа, че се налага да напуснете крепостта. Както знаете, той взема под закрилата си само тези, чиято репутация не уронва с нищо престижа на неговото малко княжество. Така че, трябва да се махнете оттук.
	В първия момент Анжелик понечи да попита в какво я упрекват. После си помисли да се хвърли в краката на херцог дьо Вандом, Великия приор, но веднага си спомни думите на краля: „Не искам да чувам повече нищо за вас!“.
	Значи тук знаеха коя беше! И може би още се страхуваха от нея… Разбра, че е безсмислено да моли и йезуитите за подкрепа. Те честно й бяха помагали, докато още имаше за какво да я защитават. Но сега, когато всичко бе приключило, щяха да държат настрана такива като Реймон, които се бяха компрометирали в това мъчително дело.
	— Добре — отвърна Анжелик и стисна зъби. — Ще напусна Тампл до настъпването на нощта.
	— Знам, че сте си платили наема — каза управителят, намеквайки за бакшиша, който тя му бе дала след продажбата на Куаси–Ба. — Така че ви освобождаваме от задължителната при напускане на крепостта такса.
	Щом се прибра вкъщи, младата жена прибра малкото останали й вещи в кожено сандъче, зави топло двете деца и ги сложи до сандъчето в количката, която вече бе послужила при първото й преместване в Тампл.
	Майка Кордо бе отишла до Халите. Анжелик й остави на масата малка кесия.
	„Когато позабогатея, ще се върна, за да й се отблагодаря по-щедро“, обеща си тя.
	— На разходка ли отиваме, мамо? — попита Флоримон.
	— Връщаме се при леля Ортанс.
	— И ще видим Баба? — така наричаше той по-рано Барб.
	— Да.
	Момченцето запляска с ръце. А по пътя постоянно се въртеше и очаровано оглеждаше всичко наоколо.
	Бутайки количката по улиците, където калта се смесваше с топящия се сняг, Анжелик съзерцаваше личицата на двете си деца, притиснати едно до друго под одеялото. Мислите за съдбата на тези толкова крехки същества тегнеха като олово в душата й.
	Небето над покривите бе чисто, безоблачно. Сигурно през нощта нямаше да има поледица, защото от няколко дни времето беше омекнало, възвръщайки надеждите на бедните край огнището без огън.

	* * *

	На улица Сен–Ландри Барб изкрещя от радост, като разпозна Флоримон. А детето протегна ръчички към нея и се хвърли на врата й.
	— Господи, ето го и ангелчето ми! — мълвеше прислужницата.
	Устните й трепереха, големите й очи се наляха със сълзи. Тя гледаше втренчено Анжелик, както би гледала излязъл от гроба призрак. Сигурно неволно сравняваше тази жена със сурово и отслабнало лице, облечена по-бедно от самата нея, с прекрасната дама, която бе почукала на същата врата преди няколко месеца.
	А Анжелик с любопитство се питаше дали Барб бе видяла от своята мансарда огъня на Гревския площад…
	Някой тихо възкликна откъм стълбите и тя обърна поглед натам.
	Със свещ в ръка, Ортанс изглеждаше като вкаменена от ужас. Скоро на площадката зад нея се появи и Фало дьо Сансе. Беше без перука, в домашен халат, с бродирана шапчица на главата. Този ден не се чувстваше добре и бе взел лекарства.
	Когато зърна снаха си, долната му устна провисна от уплаха.
	Накрая, след дълго мълчание, Ортанс успя да вдигне вдървената си и трепереща ръка, насочи я към Анжелик и рече с беззвучен глас:
	— Махай се! Вашето прокълнато семейство и бездруго живя твърде дълго под покрива ми.
	— Замълчи, глупачко! — отвърна й Анжелик и вдигна рамене. После се приближи до стълбите и впи зелените си очи в сестра си. — Аз си отивам — каза тя. — Но те моля да приютиш тези невинни дечица, които не могат с нищо да ти навредят.
	— Махай се! — повтори Ортанс.
	Тогава Анжелик се обърна към Барб, която притискаше към гърдите си Флоримон и Кантор.
	— Барб, ти си добро момиче, затова ги поверявам на теб. Ето, вземи всичките пари, които имам. Купувай им мляко. Кантор няма нужда от дойка. Той обича козе мляко…
	— Махай се! Махай се! Махай се! — все по-кресливо завика Ортанс. Дори започна да тропа с крак.
	Анжелик се запъти към вратата. Последен поглед тя отправи не към децата, а към сестра си.
	Свещта трептеше и хвърляше зловеща сянка върху изкривеното от злоба и ненавист лице на Ортанс.
	„Нима това е сестра ми? — помисли си Анжелик. — Не лежахме ли заедно с нея в широкото легло, умиращи от страх и притиснати една до друга в очакване да се появи малката дама от Монтлу — призракът, който бродеше из стаите на замъка ни с протегнати напред ръце?“.
	Анжелик излезе и затвори вратата след себе си. Спря за миг, за да види как покачилият се на ниска стълбичка писар пали големия фенер пред кантората на адвоката Фало дьо Сансе.
	После рязко се обърна и потъна в улиците на Париж.
