D>
	На родителите ми — Шийла и Франк Бекет
D$


>	1.

	Кожата.
	Тя е най-големият по размер орган в човешкото тяло и често най-пренебрегваният. Съставлява една осма от цялата телесна маса и площта й при средностатистическия възрастен индивид е два квадратни метра. В структурно отношение е истинско произведение на изкуството: в нея са разположени капиляри, жлези и нерви; тя едновременно регулира процесите в организма и го предпазва. Кожата осъществява сетивната ни връзка с външния свят, тя е границата, до която се простира нашето същество.
	Част от тази индивидуалност се запазва дори и след смъртта.
	След смъртта на организма ензимите, които приживе са били под контрол, направо полудяват. Те разкъсват стените на клетката и течността, която се е намирала в нея, се излива навън. Всички телесни течности се издигат към повърхността, събират се под слоевете на кожата и я раздуват. Кожата и тялото, които до този момент са били две неделими части на едно цяло, започват да се отделят. Появяват се мехури. От тялото се откъсват цели парчета, изхлузват се като зимно палто в горещ летен ден.
	Но макар и отхвърлена от тялото след смъртта, кожата запазва следи от това, което е била. Дори и в това състояние, тя може да ни разкаже историята си или да спотаи тайните си.
	Трябва само да умееш да търсиш.
	Ърл Бейтмън лежеше по гръб с лице към слънцето. Над него птичките кръжаха в яркосиньото небе на Тенеси, по което не се виждаше нито едно облаче, като изключим бързо разнасящата се диря, оставена от току-що отминал самолет. Ърл винаги бе обичал слънцето. Обичаше да усеща топлината му по лицето си, след като цял ден бе ловил риба край реката, харесваше ярките цветове на предметите, които заблестяваха, когато лъчите се докоснеха до тях. Слънцето в Тенеси беше в изобилие, но Ърл бе роден и израснал в Чикаго и споменът за студените зими, прекарани там, го караше непрекъснато да потръпва от студ.
	Когато през 70-те се премести да живее в Мемфис, горещият и влажен климат там му допадна много повече от студените ветрове, които непрекъснато се гонеха по улиците на родния му град. Разбира се, тогава той не разполагаше с много свободно време, което да прекарва навън, тъй като все още бе млад зъболекар с малко пациенти, а трябваше да издържа младата си жена и двете им невръстни деца. Въпреки това Ърл знаеше, че слънцето е там, на крачка от него. Той обичаше дори летния зной, когато и лекият бриз не носеше прохлада, а вечерите прекарваше с Кейт и момчетата в задушния, претъпкан с вещи малък апартамент.
	Оттогава нещата доста се бяха променили. Работата му се беше увеличила, бизнесът му процъфтяваше, а малкият апартамент отдавна бе заменен с нещо далеч по-добро. Преди две години с Кейт се бяха преместили в огромна къща с пет спални, която се намираше в богат квартал. Беше заобиколена от обширна зелена морава, където все по-многобройните внуци можеха да играят на свобода и спокойствие. Рано сутрин слънчевите лъчи образуваха безброй дъги, като се пречупваха в миниатюрните капчици вода, изхвърлени във въздуха от системата за поливане.
	Точно на тази морава, докато ругаеше и се задъхваше от усилието да отреже един изсъхнал клон на старата жълта акация, Ърл Бейтмън получи инфаркт. Остави триона заклещен в клона и успя да направи няколко несигурни крачки към къщата, когато болката го сграбчи и повали на земята.
	Качиха го в линейката, поставиха кислородна маска върху лицето му, а той стискаше здраво ръката на Кейт и се опитваше да й се усмихне окуражително. Когато пристигна в болницата, сред медицинския персонал настъпи обичайната в такива случаи суматоха, биха му няколко инжекции и го закачиха за някакви писукащи машини. Слава богу, скоро те утихнаха. След неизбежните бюрократични процедури, които съпътстват живота ни още от самото раждане, и попълването на всички необходими формуляри, Ърл беше изписан.
	Сега лежеше проснат под лъчите на пролетното слънце. Беше гол върху ниска дървена поставка, издигната над покритата с трева и листа поляна. В това състояние бе от една седмица — достатъчно време плътта да се стопи. Сега под мумифицираната кожа се подаваха само кости и хрущяли. По темето му все още имаше отделни кичури коса, а празните кухини на очите му се взираха в лазурното небе.
	Приключих с измерванията и излязох от телената клетка, която предпазваше трупа на зъболекаря от набезите на птици и гризачи. Избърсах потта от челото си. Макар че все още бяхме в началото на пролетта, късният следобед бе горещ. Тази година пролетта настъпваше бавно. Пъпките на растенията бяха натежали и след седмица-две гледката щеше да бъде великолепна, но засега брезите и кленовете в горите на Тенеси все още криеха красотата на цветовете си, сякаш не им се искаше да я покажат на света.
	Хълмът, на който се намирах, не бе никак забележителен. Беше доста висок, но изобщо не можеше да се сравнява с впечатляващите хребети на Смоуки Маунтинс, които се виждаха в далечината. Пред очите на хората, попаднали тук, природата разкриваше една съвсем друга страна. Наоколо се виждаха човешки трупове в различен стадий на разложение. Бяха навсякъде — по земята сред ниската растителност, изложени на силното слънце или оставени на сянка. Телата, донесени наскоро, бяха подути от газовете, отделящи се при разлагането, докато по-старите бяха изсъхнали и приличаха на кожа за обувки. Някои от тях бяха скрити от погледите на посетителите — погребани под земята или затворени в багажниците на коли. Други, като трупа, чието тегло премерих преди малко, бяха покрити с телени мрежи и приличаха на експонати от зловеща изложба. Само че мястото не беше достъпно за широката публика. Хората тук се занимаваха с далеч по-сериозни неща.
	Прибрах уредите и бележника в чантата и раздвижих ръката си, която бе започнала да изтръпва. На мястото, където миналата година дланта ми бе разрязана до костта, се виждаше тънък бял белег, който минаваше през нея и разсичаше линията на живота ми на две. В това нямаше нищо странно, като се има предвид, че ножът, оставил белега, за малко да отнеме живота ми, който след това напълно се промени.
	Метнах чантата през рамо и се изправих. От тежестта й усетих леко напрежение в областта на стомаха. Белегът под ребрата ми бе напълно заздравял, а след месец-два щях да спра антибиотиците, които пиех през последните девет месеца. До края на живота си щях да бъда силно податлив на инфекции, но бях късметлия, че се отървах само с отстраняването на малка част от тънките черва и далака ми.
	Много по-трудно бе да се справя с другите загуби, които претърпях.
	Оставих мъртвото тяло на зъболекаря да се разлага от само себе си, заобиколих един друг, потъмнял и подпухнал труп, скрит отчасти сред ниските храсти, и поех по пътеката, която се виеше надолу сред дърветата. Млада чернокожа жена, облечена в панталони и сива хирургична престилка, бе клекнала до труп, който лежеше в сянката на повалено дърво. В ръката си държеше пинсети, с които събираше гърчещите се ларви и ги поставяше в малки буркани.
	— Здравей, Алана — поздравих я аз.
	Тя спря за момент, погледна ме и ми се усмихна, пинсетите увиснаха във въздуха.
	— Здрасти, Дейвид.
	— Да си виждала Том някъде наблизо?
	— Последно го видях при плочите. Внимавай къде стъпваш — провикна се тя след мен. — Някъде там из тревата се крие един прокурор.
	Вдигнах ръка в знак на благодарност и продължих пътя си. Пътеката минаваше успоредно на високата мрежа, която ограждаше два акра гора. Над мрежата бе поставена бодлива тел, а освен това имаше и втора, дървена ограда. Голямата порта беше единственото място, през което можеше да се влезе или излезе. На нея бе закачена табела, на която с черни букви пишеше „Изследователски институт по антропология“. Мястото обаче бе известно с друго, не толкова официално наименование.
	Повечето хора го наричаха Фермата за трупове.
	Седмица по-рано стоях в покритото с плочки антре на лондонския си апартамент, с куфарите до краката ми. В ранното пролетно утро се чуваше бодрата песен на птиците. Повторих си отново наум нещата, които трябваше да свърша, преди да замина, макар да знаех, че вече съм ги свършил. Прозорците бяха заключени, бойлерът бе изключен, пощенските пратки — отменени. Чувствах се нервен и напрегнат. Не пътувах за първи път, но сега всичко беше по-различно.
	Никой нямаше да ме чака, когато се върнех.
	Таксито закъсняваше, но до полета ми имаше достатъчно време. Въпреки това започнах нервно да поглеждам часовника си. Вниманието ми беше привлечено от черно-белите викториански плочки, с които бе покрит подът. Отместих поглед от шахматния мотив, но в съзнанието ми отново изплува същият спомен. Кръвта отдавна беше изчистена от пода в близост до входната врата, както и от стената до нея. Цялото антре бе пребоядисано, докато лежах в болницата. Обективно погледнато, не съществуваше нищо, което да ми напомня за случилото се миналата година.
	Изведнъж усетих, че ме обхваща клаустрофобия. Изнесох внимателно куфарите, като се опитвах да не напрягам много стомашните си мускули. Точно затварях входната врата, когато таксито пристигна. Щом се затръшна зад гърба ми, осъзнах, че един период от живота ми приключва. Без да поглеждам повече назад, се отправих към таксито, което, докато ме чакаше, изпускаше от ауспуха си кълба мръсен дим.
	Закара ме до най-близката станция на метрото, откъдето поех към летище „Хийтроу“. Въпреки ранния час във вагона имаше няколко души, които с безразличието, типично за всеки истински лондончанин, не забелязваха другите около себе си.
	_Добре че заминавам_, помислих си въодушевено. За втори път в живота си усещах непреодолима нужда да напусна Лондон. За разлика от първия път, когато избягах съкрушен след смъртта на жена ми и дъщеря ми, този път знаех, че ще се върна. Но сега трябваше да се махна, да се отърся от последните събития. Освен това не бях работил от месеци. Надявах се това пътуване да ми помогне да се върна към професията си.
	И да разбера дали все още съм годен да я върша.
	Бях избрал най-подходящото място за тази цел. Доскоро Фермата за трупове в Тенеси бе единствена по рода си. Тя представлява огромна лаборатория на открито, в която съдебномедицинските лекари използват истински човешки трупове, за да изучават процесите на разлагането и да се научат да определят по-точно причините и времето на настъпване на смъртта. Подобна лаборатория бе създадена неотдавна в Северна Каролина и в Тексас, след като тамошните власти решиха проблема с лешоядите. Наскоро дори чух, че такава ще бъде открита и в Индия.
	Няма значение колко подобни ферми за трупове ще бъдат създадени; за специалистите тази в Тенеси си оставаше първата и най-значимата. Тя се намираше в Ноксвил и бе част от Съдебномедицинския антропологичен център към Университета на Тенеси. Именно там имах късмета да бъда обучаван в началото на кариерата си. Бяха минали доста години от последния ми престой на това място. Прекалено много, според Том Либерман, моя стар учител и директор на фермата.
	Докато седях в чакалнята на „Хийтроу“ и наблюдавах през стъклената стена бавния и безшумен танц на самолетите, си мислех как ли ще се почувствам, когато отново се озова там. След дългите месеци на болезнено възстановяване след изписването ми от болницата и още по-болезнените събития после с нетърпение очаквах предстоящия месец там. Изпитвах отчаяна нужда да започна начисто.
	И точно сега, когато вече бях тръгнал, започнах да се чудя дали не възлагам прекалено много надежди на това пътуване. След двучасов престой в Чикаго хванах полета за Ноксвил. Точно преди кацане самолетът попадна във вече отминаващата буря, но облаците бързо се разнесоха и когато взех багажа си, слънцето вече бе започнало да се показва. Поех дълбоко въздух, когато напуснах терминала, и се отправих да взема наетата кола. Хареса ми влагата във въздуха. Над шосето се издигаше пара и миришеше на мокър асфалт. Току-що измитата от дъжда зеленина край пътя блестеше на фона на бавно отминаващите черни буреносни облаци и създаваше усещането, че всичко около мен трепти от живот.
	Докато наближавах града, усетих как настроението ми се подобрява. _Всичко ще бъде наред_.
	Сега, почти седмица по-късно, вече не бях толкова сигурен. Продължих надолу по пътеката покрай една полянка, на която стоеше висок дървен триножник, напомнящ на рамката на индианско типи. На платформа под триножника лежеше труп, който трябваше да бъде повдигнат и измерен. Без да забравям предупреждението на Алана, прекосих поляната и стигнах до няколко циментови плочи, поставени в почвата в строга геометрична симетрия. Под тези плочи бяха погребани човешки останки, които служеха за проверка на ефикасността на георадара при откриването на заровени трупове.
	Няколко метра встрани беше клекнал мъж в памучни панталони и с огромна плантаторска шапка на главата. Водеше си записки и едновременно отчиташе нещо по уреда, поставен върху една тръба, подаваща се от земята.
	— Как върви работата? — попитах.
	Без да вдига поглед, той внимателно побутна с пръст измервателния уред и продължи да се взира в него през очилата си.
	— Човек би казал, че такава силна миризма лесно ще се усети, нали? — заяви той вместо отговор.
	Начинът, по който произнасяше гласните звукове, подсказваше, че е от Източното крайбрежие. Откакто го познавах, Том Либерман издирваше своя собствен свещен Граал. Беше посветил цялото си внимание на това да анализира молекула по молекула газовете, които се отделяха в процеса на разложението и предизвикваха появата на миризма. Ако ви се е случвало плъх да умре под дюшемето в къщата ви, със сигурност познавате тази миризма, която продължава дълго време, след като престанем да я усещаме. Някои кучета са обучени да надушват трупове, престояли под земята години наред. Том смяташе, че е възможно да се изработи сензорен апарат, който да върши почти същата работа и така значително да улесни откриването на заровени тела. Но обикновено теорията и практиката са две съвсем различни неща.
	Том изсумтя в знак на отчаяние или на задоволство — не беше ясно кое от двете, и се изправи.
	— Това е, за днес свърших — каза той и направи болезнена гримаса, когато ставата на коляното му изпука.
	— Отивам в кафенето да хапна нещо. Ще дойдеш ли?
	Той се усмихна печално и започна да прибира нещата си.
	— Не и днес. Мери ми е приготвила сандвичи с пиле и кълнове или някаква подобна здравословна безвкусица. Да не забравя да ти кажа, че си канен на вечеря през уикенда. Втълпила си е, че не се храниш както трябва — заяви той и направи физиономия. — Теб държи да те нахрани, а на мен дава само заешка храна. Кажи ми, това справедливо ли е?
	Усмихнах се — жената на Том готвеше страхотно и той много добре го знаеше.
	— Предай й, че с удоволствие ще дойда на вечеря. Искаш ли да ти помогна с торбата? — предложих аз, като го видях да премята на рамо тежката платнена чанта.
	— Благодаря, няма нужда.
	Знаех, че не иска да ме подлага на физическо натоварване. Въпреки че се движехме бавно надолу по хълма, докато стигнем до портата, той вече се беше задъхал. Когато навремето се запознах с Том, той вече бе прехвърлил петдесетте и с удоволствие прие задачата да въведе новак като мен в тайните на съдебномедицинската антропология. Но това беше много, много отдавна и изминалите години бяха оставили своя отпечатък. Някак си очакваме хората да си останат такива, каквито ги помним, но това, разбира се, никога не се случва. Затова, когато видях Том отново, се изненадах колко много се е променил.
	Все още не бе обявил официално кога възнамерявала се оттегли от поста на директор на Центъра по съдебномедицинска антропология, но всички очакваха това да стане до края на годината. Преди няколко седмици местният вестник в Ноксвил дори публикува статия за него, която приличаше повече на обзор на професионалния му път, отколкото на обикновено интервю. Все още личеше, че някога е бил баскетболист, но с възрастта слабата му фигура бе станала още по-съсухрена. Бузите му бяха хлътнали, косата му оредяваше и това му придаваше аскетичен и доста болезнен вид.
	Но пламъчето в очите му си беше все същото, както и чувството му за хумор, и вярата му в хората, въпреки дългата му кариера, посветена на изследването на тъмната страна на човешката природа. _И ти самият не си се отървал невредим_, казах си аз при мисълта за грозния белег под ризата ми.
	Том беше оставил колата на паркинга. Спряхме близо до портата и свалихме предпазните ръкавици и обувки, които задължително носехме вътре. Вратата се затвори след нас и нищо наоколо не подсказваше какво се крие зад нея. Дърветата зад оградата изглеждаха съвсем обикновени и незабележителни, топлият бриз разклащаше голите им клони с напъпили листа.
	Щом се озовахме навън, извадих мобилния си телефон и го включих. Можех да го използвам и вътре, не беше забранено, но ми бе неудобно да нарушавам тишината и спокойствието, които царяха зад високата ограда. Не че очаквах някой да ми се обади. Хората, които биха ме потърсили, знаеха, че съм в чужбина, а човекът, когото най-много бих искал да чуя, нямаше желание да разговаря с мен.
	Прибрах телефона си, а Том отвори вратата на колата и постави торбата на задната седалка. Мъчеше се да прикрие тежкото си дишане, а аз се преструвах, че не го забелязвам.
	— Да те закарам ли до кафенето? — предложи той.
	— Не, благодаря, ще отида пеша. Трябва да се движа.
	— Каква дисциплина само! Караш ме да се срамувам.
	В този момент телефонът му иззвъня. Той го извади от джоба си и погледна дисплея.
	— Извинявай, трябва да се обадя.
	Оставих го да говори по телефона и се отправих към другия край на паркинга. Въпреки че Фермата се намира на територията на Медицинския център на Университета на Тенеси, тя е напълно отделена от него. Скрита в отдалечена гориста местност, тя представлява един съвсем отделен, затворен свят. Модерните сгради и приличните на парк зелени площи на болницата гъмжаха от забързани пациенти, студенти и медицински персонал. Една сестра и един млад мъж в дънки седяха на близката пейка и се смееха, млада майка се караше на плачещото си дете, а един бизнесмен водеше оживен разговор по мобилния си телефон. Когато за първи път дойдох тук, ми беше много трудно да възприема контраста между разложението и тишината зад оградата и забързаното нормално ежедневие извън нея. Сега това изобщо не ми правеше впечатление.
	С времето човек свиква почти с всичко.
	Изкачих бързо стъпалата и се отправих към кафенето. Със задоволство установих, че почти не се бях задъхал. Не бях стигнал много далеч, когато чух забързани стъпки зад гърба си.
	— Дейвид, чакай!
	По пътеката вървеше мъж приблизително на моята възраст и висок почти колкото мен. Пол Ейвъри бе една от изгряващите звезди на Центъра и упорито се говореше, че ще наследи Том на директорския пост. Беше специалист по скелетна биология на човека и притежаваше енциклопедични познания, а големите му ръце пипаха дръзко и умело като тези на хирург.
	— На обяд ли отиваш? — попита той и тръгна редом с мен. Къдравата му коса беше синкавочерна, бузите му бяха покрити с набола брада. — Имаш ли нещо против да дойда с теб?
	— Не, разбира се. Как е Сам?
	— Добре е. Тази сутрин с Мери се канеха да обикалят магазините за бебешки стоки. Предполагам, че това сериозно ще се отрази на кредитната ми карта.
	Усмихнах се. Не познавах Пол преди да дойда тук, но той, както и бременната му съпруга Сам, бяха положили огромни усилия да ме накарат да се почувствам добре. Първото им дете щеше да се роди всеки момент и докато Пол се стараеше да изглежда напълно спокоен, Сам въобще не се опитваше да прикрие вълнението си.
	— Добре, че те видях — продължи той. — Една от докторантките ми се е сгодила, така че ще го отпразнуваме на ресторант тази вечер. Няма да е нещо официално, просто ще хапнем и ще пийнем по нещо. Защо не дойдеш с нас?
	Поколебах се. Стана ми приятно, че ме покани, но мисълта да изляза с напълно непознати хора не ми се понрави особено.
	— Сам ще дойде с мен, Алана също ще бъде там, ще има и други хора, които познаваш — добави Пол, като видя колебанието ми. — Хайде, ще бъде забавно.
	Не можах да се сетя за нито една причина да му откажа.
	— Ами… добре, благодаря ти. Ще дойда.
	— Чудесно. Ще те взема от хотела в осем.
	Откъм близката улица се чу клаксон. Обърнахме се и видяхме Том, който точно паркираше до бордюра. Той свали прозореца и ни направи знак да се приближим.
	— Току-що ми се обадиха от Бюрото за разследване към Тенеси. Открили са труп в едно бунгало в планината, близо до Гатлинбърг. Може да е нещо интересно. Пол, ако не си зает този следобед, защо не дойдеш да хвърлим едно око?
	Пол поклати глава.
	— Съжалявам, но целият ми следобед е запълнен. Не може ли някой от дипломантите ти да ти помогне?
	— Сигурно ще може — отвърна Том и се обърна към мен с развълнувано пламъче в очите.
	Бях сигурен какво ще каже още преди да го чуя.
	— Ами ти, Дейвид? Какво ще кажеш за малко работа на терен?


>	2

	На излизане от Ноксвил магистралата бе задръстена. Макар че бе още ранна пролет, времето бе толкова горещо, че се наложи да включим климатика. Том бе програмирал GPS-а така, че да ни показва пътя, щом навлезем в планината, но за момента нямахме нужда от него. Докато караше, той тихо си тананикаше, а аз знаех, че прави така, когато е в напрегнато очакване. Въпреки мрачната атмосфера във Фермата всички, чиито трупове се намираха там, бяха починали от естествена смърт. Предстоеше ни да се сблъскаме с нещо съвсем различно.
	Престъпление.
	— Значи става въпрос за убийство?
	Спокойно можеше да се предположи, че е така, в противен случай Бюрото за разследване към Тенеси нямаше да участва в разследването. БРТ, към което Том беше консултант, е нещо подобно на ФБР, но неговата дейност е ограничена само до щата Тенеси. Щом се бяха обадили оттам, а не от местното полицейско управление, значи ставаше въпрос за нещо наистина сериозно.
	Без да откъсва очи от пътя, Том отвърна:
	— Така изглежда. Нямам много информация, но доколкото разбрах, трупът е в доста лошо състояние.
	Започна да ме обхваща безпричинна нервност.
	— Не искам моето присъствие да ти създава проблеми.
	Том ме изгледа изненадано.
	— Защо да ми създава проблеми? Обикновено водя някого да ми помага.
	— Не за друго, а защото съм англичанин.
	Преди да дойда в Щатите, трябваше да мина през обичайните процедури за получаване на виза и разрешително за работа, но тогава изобщо не очаквах, че ще попадна в подобна ситуация. Не знаех дали участието ми в официално разследване ще бъде добре прието от местните власти.
	Том сви рамене.
	— Не виждам защо това трябва да е проблем. Надали става въпрос за националната сигурност, а и аз ще гарантирам за теб, ако се наложи. Ако не говориш много, може да не забележат акцента ти.
	Той се усмихна, пресегна се и включи CD-плейъра. За Том музиката беше това, което за други хора са цигарите или уискито — твърдеше, че тя прояснява съзнанието му и му помага да се съсредоточи. Неговата страст беше джазът от 50-те и 60-те години на миналия век. Бях слушал половин дузина от албумите му и познавах повечето. От колоните се понесе песен на Джими Смит. Том въздъхна и се намести по-удобно на шофьорската седалка.
	Насочих поглед навън, към природните картини на Тенеси. Пред нас се издигаха Смоуки Маунтинс, обгърнати в обичайната синкава мъгла, на която дължаха името си*. Покритите им с гори склонове се простираха чак до хоризонта и напомняха на огромен зелен океан, който силно контрастираше със суетнята около безбройните крайпътни магазини. Движехме се покрай ярко оцветени заведения за бързо хранене, барове и аутлети, над които се простираше мрежа от електрически и телеграфни жици.
	[* На английски Smoky Mountains буквално означава „планини, обвити в дим“. — Б.пр.]
	Англия и Лондон ми се струваха безкрайно далече.
	— Дойдох тук, за да си върна хъса към живота и да се отърва от натрапчивите мисли. Бях съвсем наясно, че когато се прибера, ще трябва да взема някои трудни решения. Временният ми договор с университета в Лондон изтече, докато все още се възстановявах. Предложиха ми постоянно място, но в същото време получих предложение и от Катедрата по антропология в един от най-добрите университети в Шотландия. Освен това ми се обадиха и от Групата на съдебномедицинските консултанти — агенция, в която работят различни специалисти, които помагат на полицията за откриване на трупове. Всичко това би трябвало да повдигне самочувствието ми и да ме накара да се почувствам добре, но въпреки това не изпитвах никакъв ентусиазъм. Реших, че престоят ми тук ще промени това. Засега не беше.
	Въздъхнах и несъзнателно потърках белега на дланта си.
	— Добре ли си? — попита Том и ми хвърли кос поглед.
	— Добре съм — отвърнах и стиснах ръка, за да скрия белега.
	Той прие отговора ми без коментар.
	— В торбата на задната седалка има сандвичи. Да си ги разделим и да хапнем, преди да пристигнем. Надявам се, че обичаш кълнове — усмихна се накриво той.
	С приближаването на планините местността ставаше все по-гориста. Минахме през Пиджън Фордж — планински курорт с барове и ресторанти край пътя. Едно от заведенията беше в стил Дивия запад, пред вратата му дори имаше пластмасови цепеници. В Гатлинбърг карнавалната атмосфера ми се стори доста по-сдържана в сравнение с това, което вече бяхме видели. Градът беше разположен в подножието на планините, с множество мотели и магазини, чиято гледка обаче не можеше да се сравнява с тази на величествените планини пред нас.
	Подминахме града и навлязохме в един съвършено друг свят. Пътят се виеше покрай стръмни хълмове, покрити с гъсти гори, които хвърляха сянка наоколо. Смоуки Маунтинс са част от планинската верига на Апалачите и се простират върху площ от хиляда и триста квадратни километра на границата между щатите Тенеси и Северна Каролина. Обявени са за национален парк, макар че докато гледах през прозореца, си мислех, че природата е в радостно неведение относно този факт. Тук почти не се забелязваха следи от човешка дейност. Бях свикнал с пренаселените британски острови и огромните внушителни планини будеха у мен смирение.
	Трафикът тук бе значително по-слаб. След няколко седмици щеше да стане доста по-натоварен, но все още бе ранна пролет и по шосето почти нямаше коли. Изминахме още няколко километра и Том сви по един страничен път, много по-тесен и покрит е чакъл.
	— Трябва да е някъде наблизо — отбеляза той, поглеждайки екрана на GPS-а, след което се взря напред. — А, ето, пристигнахме.
	До един тесен черен път се виждаше табела с надпис „Бунгала Шрьодер №5-13“. Том зави, двигателят леко изръмжа и превключи на по-ниска предавка, за да успее да се изкачи по наклона. Сред гората се виждаха покривите на бунгалата, разположени на доста голямо разстояние едно от друго.
	Встрани от пътя бяха паркирани полицейски коли, както и няколко други без обозначение, за които реших, че са на Бюрото за разследване. Когато наближихме, пътя ни препречи униформен полицай, сложил небрежно ръка върху кобура с пистолета.
	Том спря и свали прозореца, но полицаят не му даде възможност да каже каквото и да било.
	— Не можете да минете оттук, сър. Обърнете колата и си вървете.
	Говореше с типичен южняшки акцент, тонът му беше любезен, но твърд и непоколебим.
	— Всичко е наред. Бихте ли съобщили на Дан Гарднър, че Том Либерман е пристигнал?
	Униформеният полицай се отдръпна и предаде нещо по радиостанцията си. Отговорът, който чу, очевидно го задоволи.
	— Добре. Паркирайте някъде тук при останалите коли.
	Том изпълни нареждането му. Междувременно установих, че тревогата, която изпитвах по-рано, се бе засилила. Опитах се да се успокоя, като си казах, че е съвсем нормално да изпитвам известно безпокойство, че все още не се бях възстановил напълно от преживяното и не бях планирал да участвам в разследването на убийство. Въпреки това напълно съзнавах, че истинската причина за дискомфорта ми е друга.
	— Сигурен ли си, че присъствието ми тук няма да създаде проблеми? — попитах отново. — Не бих искал да се пречкам на някого.
	Том изглеждаше съвсем спокоен и уверен.
	— Не се безпокой. Ако някой те попита, кажи, че си с мен.
	Излязохме от колата. Тук, далече от града, въздухът беше чист и свеж, миришеше на диви цветя и глинеста пръст. Късното следобедно слънце се промъкваше през клоните на дърветата и осветяваше пъпките им, които блестяха като огромни изумруди. Бе доста хладно, защото бяхме високо в планината, а и дърветата хвърляха плътна сянка, затова видът на мъжа, който се приближи към нас, ми се стори доста странен. Беше облечен в костюм и вратовръзка, но бе свалил сакото си и го бе преметнал през едната си ръка. По светлосинята му риза се виждаха тъмни петна от пот, а лицето му бе силно зачервено. Той подаде ръка на Том:
	— Благодаря, че дойде.
	— Няма защо. Дан, запознай се с доктор Дейвид Хънтър. Той е на работно посещение във Фермата. Реших, че няма да е проблем, ако го взема със себе си.
	Последното изречение изобщо не бе формулирано като въпрос. Мъжът се обърна към мен. Изглеждаше петдесет и няколко годишен, със загоряло, прорязано от дълбоки бръчки лице. Късата му сива коса беше сресана на път настрани, толкова прав, все едно е бил разчертан с линия.
	Стисна ръката ми доста силно, вътрешността на дланта му беше суха и покрита с мазоли.
	— Приятно ми е. Аз съм специален агент Дан Гарднър, водя разследването.
	Говореше с типичния за Тенеси акцент, но непосредственото му държание беше заблуда. Очите му гледаха строго и изпитателно. Все още не ме бе преценил докрай.
	— Какъв е случаят? — попита Том и се протегна към задната седалка на колата, за да вземе куфарчето с принадлежностите си.
	— Чакай, аз ще го взема — намесих се и го измъкнах.
	Въпреки белега бях в много по-добра физическа форма от Том и за мен щеше да е много по-лесно да го нося. Той, като никога, се отказа да спори с мен.
	Агентът отново пое по пътеката между дърветата.
	— Трупът е в едно от бунгалата под наем. Управителят го е открил тази сутрин.
	— Сигурно ли е, че става въпрос за убийство?
	— Абсолютно.
	Не каза нищо повече. Том му хвърли любопитен поглед, но се отказа да разпитва повече.
	— Трупът идентифициран ли е?
	— Открихме портфейл, в който имаше кредитни карти и шофьорска книжка, но не можем да твърдим със сигурност, че са на жертвата. Трупът е прекалено разложен, така че снимката не може да ни бъде от полза.
	— Имате ли представа колко време е престоял в бунгалото? — изстрелях, без да се замисля.
	Гарднър се намръщи и аз си напомних, че съм тук само в качеството си на помощник на Том.
	— Надявах се, че вие ще ми дадете отговор на този въпрос — отвърна агентът, като вниманието му беше насочено към Том, а не към мен. — Патологът е все още тук, но за съжаление няма отговор на повечето ни въпроси.
	— Кой е патологът? Скот ли? — попита Том.
	— Не, Хикс.
	— Аха.
	Начинът, по който Том изрече думата, беше всичко друго, само не и комплимент. В този момент обаче се тревожех повече от това колко се задъхваше, докато се изкачваше по пътеката.
	— Чакайте малко — обадих се аз.
	Спрях, оставих куфарчето на земята и се престорих, че завързвам връзките на обувките си. Гарднър ме изгледа раздразнено, но Том пое облекчено въздух и започна бавно да бърше стъклата на очилата си. Загледа се внимателно в потъмнялата от пот риза на агента.
	— Извинявай за въпроса, Дан, но добре ли си наистина? Изглеждаш ми доста… разгорещен.
	Дан изгледа потната си риза така, сякаш едва сега я забеляза.
	— Да кажем, че там е доста топло. Сам ще се увериш.
	Тръгнахме отново. Пътят вече не беше толкова стръмен и сред гората се откри малка поляна, през която минаваше буренясала пътека, покрита с чакъл. От нея тръгваха и други пътеки, които водеха към бунгала, полускрити в гората. Отправихме се към бунгалото в най-отдалечения край на поляната, встрани от всички останали. Беше малко, облицовано с избелели от времето дъски. Пътеката беше препречена от яркожълта полицейска лента, а наоколо цареше обичайната за такива случаи суматоха.
	Това беше първият ми оглед на местопрестъпление в САЩ. В общи линии не се различаваше особено от познатата ми процедура, но имаше някои незначителни особености, които придаваха нереална атмосфера на цялото преживяване. До бунгалото бяха застанали няколко агенти от Бюрото за разследване. Бяха облечени в бели гащеризони, надигаха жадно бутилките с минерална вода, а лицата им бяха зачервени и потни. Гарднър ни поведе към една млада жена, облечена в елегантен делови костюм, която разговаряше с доста пълен мъж, чиято гола глава блестеше на светлината като яйце. По нея нямаше нито един косъм, липсваха дори мигли и вежди. Приличаше едновременно на новородено и на влечуго.
	Когато се приближихме, той се извърна към нас, а тънките му устни се разтегнаха в усмивка, в която нямаше нищо весело.
	— Чудех се кога най-после ще се появиш, Либерман.
	— Тръгнах веднага щом ми позвъни, Доналд — отвърна Том любезно.
	— Странно е, че изобщо трябваше да ти се обаждам. Миризмата се усеща чак в Ноксвил.
	Той се захили, без да се притеснява, че никой друг не се разсмя на шегата му. Предположих, че това е Хикс — патологът, за когото Гарднър беше споменал. Младата жена, с която разговаряше, беше слаба, но мускулеста като гимнастичка. Ако се съдеше по поведението й, бих казал, че е военна. Това впечатление се подсилваше от строгия й тъмносин костюм и късо подстриганата черна коса. Не носеше грим, а и нямаше нужда от такъв. Само устните й някак не пасваха на външния й вид — бяха извити и плътни и излъчваха чувственост, която останалата част от тялото й сякаш не признаваше.
	За миг сивите й очи се спряха върху мен — напълно безизразни и въпреки това преценяващи. Бялото на очите й блестеше на фона на кожата, леко потъмняла от слънцето. Излъчваше здраве.
	Гарднър побърза да ни запознае.
	— Том, това е Даян Джейкъбсън. Съвсем отскоро работи в отдел „Убийства“. Това е първото й разследване. Досега й говорех хвалебствия за теб и за Фермата, така че, моля те, гледай да не ме изложиш.
	Тя протегна ръка, без да обърне внимание на шегата на Гарднър. Том се усмихна широко, а тя едва раздвижи устни. Не можех да преценя дали тази резервираност е нещо обичайно за нея, или просто много се старае да изглежда делова.
	Докато гледаше Том, Хикс изкриви устни. Усети, че го наблюдавам, и раздразнено посочи с глава към мен.
	— Този кой е?
	Говореше така, сякаш ме нямаше.
	— Казвам се Дейвид Хънтър — отвърнах аз, макар че въпросът не бе отправен към мен.
	Инстинктивно усетих, че няма никакъв смисъл да му подавам ръка.
	— Дейвид временно работи при нас и бе така добър да се съгласи да ми помогне — обясни Том.
	„Работи при нас“ не беше най-точно казано, но в момента нямах никакво намерение да оспорвам тази благородна лъжа.
	— Англичанин ли е? — възкликна Хикс, който очевидно бе доловил акцента ми.
	Младата жена отново ме погледна хладно и усетих, че се изчервявам.
	— Да не си почнал да водиш туристи тук, Гарднър?
	Очаквах присъствието ми да накара някои хора да се наежат, както би станало в Англия, ако чужденец се включеше в местно разследване, и въпреки това отношението му ме подразни. Спомних си, че съм тук по покана на Том, затова си наложих да не отвръщам. Самият Гарднър не изглеждаше никак доволен от ситуацията.
	— Доктор Хънтър е тук по моя покана — намеси се Том. — Той е един от водещите съдебномедицински антрополози във Великобритания.
	Хикс изсумтя недоверчиво.
	— Да не искаш да кажеш, че ние си нямаме достатъчно?
	— Искам да кажа, че високо ценя неговото професионално мнение — отвърна Том невъзмутимо. — Ако няма друго, да се залавяме за работа.
	Хикс сви рамене и каза с пресилена любезност:
	— Ами започвайте. С удоволствие ви оставям случая — промърмори той и се отправи надолу към паркираните коли.
	Оставихме двамата агенти пред бунгалото, а с Том се приближихме до една сгъваема маса, на която имаше кутии с гащеризони, ръкавици, обувки и маски за еднократна употреба. Изчаках да се отдалечим достатъчно, така че останалите да не могат да ни чуят.
	— Виж какво, Том, може би в крайна сметка идеята не бе добра. Ще те изчакам в колата.
	— Не обръщай внимание на Хикс — усмихна се той. — Той работи в моргата на Университетския център, така че често се засичаме. Никак не му е приятно, когато трябва да ми преотстъпи случая. Отчасти заради професионална завист, но и като цяло си е пълен боклук.
	Знаех, че се опитва да ме успокои, но въпреки това се чувствах некомфортно. Бях свикнал да присъствам на огледи на местопрестъплението, но ясно си давах сметка, че мястото ми не е тук.
	— Не съм сигурен… — започнах аз.
	— Няма никакъв проблем, Дейвид. Ще ми направиш услуга, ако останеш да ми помогнеш. Честно.
	Приех думите му, но с това съмненията ми ни най-малко не изчезнаха. Знаех, че трябва да съм благодарен на Том, защото малко британски експерти имаха възможността да участват в разследване в Щатите. И все пак поради някаква причина напрежението не ме напускаше. Дори не можех да обвиня Хикс за враждебното му отношение към мен; бях се справял в далеч по-сложни ситуации. Причината беше в мен самия. В някакъв момент, през последните няколко месеца, наред с многото други неща бях загубил и вярата в собствените си способности.
	_Хайде, стегни се. Не можеш да изложиш Том_.
	Гарднър се приближи към сгъваемата маса точно в момента, в който изваждахме гащеризоните от найлоновите пликове.
	— Съветвам ви да облечете гащеризоните върху бельото. Вътре е ужасно горещо.
	— Не съм се събличал пред чужди хора, откакто завърших училище — изсумтя Том. — Не смятам сега да започвам.
	Гарднър сви рамене.
	— Да не кажеш после, че не съм те предупредил.
	Не бях толкова срамежлив колкото Том, но въпреки това последвах примера му. И без това се чувствах неудобно, оставаше само да се съблека по боксерки пред погледите на всички наоколо. Освен това беше още началото на пролетта, а и слънцето вече залязваше. Колко горещо би могло да бъде в бунгалото?
	Гарднър започна да рови в кутиите, докато откри бурканче с ментолов вазелин. Намаза дебел слой под носа си и подаде бурканчето на Том.
	— Вземи, ще ти потрябва.
	— Не, благодаря — каза Том. — Обонянието ми вече не е така чувствително, както преди.
	Гарднър мълчаливо ми подаде бурканчето. Обикновено и аз не използвах ментолов вазелин. Миризмата на разлагащи се трупове ми беше също толкова позната, колкото и на Том, а след последната седмица във Фермата бях напълно привикнал към нея. Въпреки това взех бурканчето и намазах малко вазелин над горната си устна. Очите ми веднага се насълзиха от острата миризма. Поех дълбоко дъх и се опитах да поотпусна обтегнатите си нерви. _Какво, по дяволите, ти става? Държиш се така, все едно ти е за първи път_.
	Докато чаках Том да се приготви, усещах топлите лъчи на слънцето, което озари върховете на дърветата и бавно започна да се спуска на запад. Помислих си, че независимо от това, което щеше да се случи тук, утре сутрин то отново ще изгрее.
	Том дръпна ципа на гащеризона си и ми се усмихна весело.
	— Да вървим да видим какво ни чака.
	Нахлузихме латексовите ръкавици и тръгнахме по затревената пътека към бунгалото.


>	3

	Гарднър спря пред затворената врата. Беше оставил сакото си при кутиите с гащеризони и си бе сложил предпазни ръкавици и обувки. В последния момент постави на лицето си бяла хирургическа маска. Забелязах, че преди да влезем, дълбоко си пое въздух.
	Виждал съм човешки тела в различни стадии на разложение. Знам колко отвратителна е миризмата на гниещите трупове, дори само по нея мога да определя степента на разложение. Виждал съм почти напълно обгорели тела, както и такива, превърнали се в подобна на сапун лигава маса след продължителен престой във вода. Нито една от тези гледки не е приятна, но това е неизбежна част от работата ми и мислех, че съм привикнал към нея.
	Такова нещо обаче ми се случваше за пръв път. Смрадта беше толкова силна, че имах чувството, че мога да я пипна с пръсти. Сладникавата миризма на разлагаща се плът напомняше на развалено сирене и бе толкова концентрирана, че започна да ми се гади. Ментоловият вазелин, който бях намазал под носа си, изобщо не ми помагаше. Бунгалото беше пълно с мухи, които кръжаха около нас, но това бе нищо в сравнение с жегата. Все едно се намирахме в сауна.
	— Мили Боже! — въздъхна Том и направи гримаса.
	— Казах ти да се съблечеш по гащи — обади се Гарднър.
	Стаята беше малка и мизерно обзаведена. Когато влязохме, някои от криминалистите спряха работа и извърнаха погледи към нас. Щорите бяха вдигнати и през прозорците от двете страни на вратата влизаше светлина. Подът бе застлан с дюшеме, боядисано в черно и покрито с протъркан килим. На едната стена имаше камина, над която висяха покрити с прах еленови рога, а на другата — зацапан умивалник, готварска печка и хладилник. Останалата част от мебелите — телевизор, диван и фотьойли — бяха избутани встрани. В средата стоеше маса за хранене.
	Трупът лежеше върху нея.
	Беше гол, с разперени ръце и крака, които висяха от масата. Тялото беше така раздуто от газовете, че приличаше на огромна препълнена торба, която не е издържала на напрежението и се е пръснала. Безбройните ларви буквално капеха по пода и приличаха на врящо мляко. До масата беше поставен електрически радиатор, включен на максимум. Докато наблюдавах гази гледка, една ларва падна върху радиатора, зацвъртя, превърна се в мазно петно и изчезна.
	Картината се допълваше от един кухненски стол, поставен до главата на жертвата. Изглеждаше съвсем безобиден, докато човек не се замислеше защо е бил сложен там.
	Някой се бе качил на него, за да може да се наслади на деянието си.
	Стояхме на прага, никой не смееше да пристъпи. Дори Том изглеждаше смутен.
	— Оставихме всичко така, както го намерихме — обясни Гарднър. — Решихме, че може би ще поискате сами да измерите температурата.
	Веднага ми се издигна в очите. Температурата е изключително важен фактор за определяне на времето на настъпване на смъртта, но малко следователи биха се сетили да се съобразят с това. Въпреки това за момент ми се дощя да не бе свършил работата си толкова старателно. Комбинацията от смрадта и жегата беше непоносима.
	Том кимна разсеяно, вниманието му бе изцяло съсредоточено върху трупа.
	— Би ли се заел, Дейвид?
	Поставих куфарчето на пода и го отворих. Том използваше същите инструменти и уреди, както при първото си посещение тук. Въпреки че бяха стари, всичките му принадлежности бяха внимателно подредени. Макар по природа да бе традиционалист, той не отричаше съвременните постижения на науката. Беше запазил стария си, изработен на ръка живачен термометър, истинско произведение на инженерната мисъл, но освен него носеше и съвсем нов, дигитален. Включих го и започнах да наблюдавам бързо променящите се цифри на дисплея.
	— Още колко ще останат твоите хора? — попита Том и погледна облечените в бяло хора, които работеха в стаята.
	— Още малко. Тук е прекалено топло и не може да се работи. Един от криминалистите вече припадна.
	Том се надвеси над трупа, като внимаваше да не стъпи върху засъхналата по пода кръв, и намести очилата си.
	— Измери ли температурата, Дейвид?
	Погледнах дисплея на дигиталния термометър. Вече бях започнал да се потя.
	— Четирийсет и три градуса и половина.
	— Сега можем ли да изключим проклетия радиатор? — попита един от криминалистите. Беше едър мъж с шкембе, което изпъваше предната част на гащеризона. Лицето му беше потно и зачервено под хирургическата маска.
	Погледнах към Том, който кимна в знак на съгласие.
	— Отворете и прозорците, за да влезе малко чист въздух.
	— Господи, благодаря ти! — измърмори едрият мъж, изключи радиатора и отвори широко прозорците.
	Свежият въздух навлезе в бунгалото и хората наоколо въздъхнаха облекчено.
	Отидох при Том, който бе вперил поглед в трупа.
	Гарднър не бе преувеличил, без съмнение тук ставаше въпрос за убийство. Крайниците на жертвата бяха привързани с тиксо към краката на масата. Кожата бе изпъната и потъмняла като стари обувки, макар че по нея не можеше да се съди за етноса на жертвата. След смъртта светлата кожа потъмнява, а тъмната много често изсветлява, затова не може да се определи какъв е бил естественият й цвят приживе. В случая много по-важни бяха многобройните прорези, които се виждаха по трупа. Когато тялото започне да се разлага и се подуе от образувалите се газове, кожата се нацепва. Но тези прорези не бяха следствие на естествените процеси. По масата около трупа имаше огромно количество съсирена кръв, килимът също беше почернял. Очевидно идваше от една или няколко отворени рани, което означаваше, че целостта на кожата е била нарушена още докато жертвата е била жива. Това обясняваше и наличието на толкова много ларви на мухата месарка.
	Въпреки това никога преди не бях виждал толкова много насекоми в един труп. Приближих се и веднага ме удари миризмата на амоняк. Ларвите бяха навлезли в очите, носа, устата и гениталиите, така че полът на жертвата не личеше.
	Погледът ми беше привлечен от голямата порезна рана в областта на стомаха, откъдето се изсипваха толкова много ларви, че кожата се движеше като жива. Неволно докоснах белега под ризата си.
	— Добре ли си, Дейвид? — попита тихо Том.
	Откъснах очи от масата.
	— Добре съм — отвърнах и започнах да вадя едно по едно бурканчетата за проби.
	Усещах, че продължава да ме гледа, но не каза нищо повече и се обърна към Гарднър:
	— Какво знаем за жертвата?
	— Не много — гласът на Гарднър звучеше приглушено изпод маската. — Извършителят е действал много методично. В кървавите петна не са оставени никакви отпечатъци от обувки, убиецът е внимавал къде стъпва. Бунгалото е било наето миналия четвъртък от човек, който се е представил като Тери Лумис. Не разполагаме с негово описание. Резервацията е направена по телефона, а плащането е извършено с кредитна карта. Гласът е бил мъжки, с местен акцент. Помолил е ключът да бъде оставен под изтривалката, защото щял да пристигне късно вечерта.
	— Умно — изкоментира Том.
	— Наистина умно. Управителят тук не се тревожи много-много за бюрократичните подробности, за него най-важното е да си получи парите. Бунгалото е било наето до тази сутрин и когато никой не се появил да върне ключа, той дошъл да провери дали всичко е наред и дали не липсва нещо. Все едно е пълно с ценни предмети… — добави Гарднър, оглеждайки мизерната обстановка.
	Том не обърна внимание на опита му да се пошегува.
	— Искаш да кажеш, че бунгалото е било наето миналия _четвъртък!_ Сигурен ли си?
	И в моята глава се въртеше същата мисъл. Трупът беше прекалено разложен за такъв кратък период. Меките тъкани вече бяха добили консистенцията на сирене, което е започнало да ферментира и да се разкапва, кожата се свличаше от тялото подобно на измачкан костюм. Включеният електрически радиатор бе ускорил донякъде процеса, но не обясняваше наличието на огромния брой ларви. Дори през горещото и влажно лято на Тенеси щяха да са необходими поне седем дни, за да се намножат толкова.
	— Когато го открихте, вратите и прозорците на бунгалото затворени ли бяха? — попитах Гарднър, без да се замисля.
	_Нали беше решил да си мълчиш_.
	Той сви устни неодобрително, но въпреки това ми отговори:
	— Всичко беше затворено и заключено, дори щорите бяха спуснати.
	Махнах с ръка, за да отпъдя мухите от лицето си. Човек би помислил, че трябва вече да съм свикнал с тях, но не бях.
	— Насекомите са прекалено много за затворена стая — споделих с Том.
	Той кимна, взе една ларва от трупа с помощта на пинсетите и я вдигна на светлината.
	— Какво мислиш за това?
	Приближих се и я огледах внимателно. Ларвите на мухите минават през три фази, в които размерът им значително нараства.
	— Трета фаза — определих аз.
	Това означаваше, че ларвата е поне на шест дни, ако не и на повече.
	Том отново кимна и пусна ларвата в бурканче с формалдехид.
	— Някои вече са започнали да се превръщат в какавиди. Това означава, че смъртта е настъпила преди шест или седем дни.
	— А не преди пет — добавих аз.
	Отново докоснах неволно стомаха си, после отместих ръка. _Хайде, съсредоточи се_. Опитах се да концентрирам вниманието си върху това пред очите ми.
	— Възможно е жертвата да е била убита някъде другаде и да е донесена тук.
	Том се поколеба. Видях как двама от облечените в бяло мъже се спогледаха и веднага осъзнах грешката си. Усетих, че се изчервявам. _Боже, ама че глупаво от моя страна…_
	— Ако е бил мъртъв, не е било нужно да му завързват ръцете и краката за масата — отбеляза едрият криминалист и ме изгледа странно.
	— Може би труповете в Англия са по-пъргави от нашите — заяви Гарднър с абсолютно безизразна физиономия.
	Думите му предизвикаха смях. Усетих, че лицето ми пламва, но нямаше какво да кажа, за да изляза от нелепата ситуация. _Идиот. Какво ти става?_
	Том затвори капака на буркана и се обърна невъзмутимо към Гарднър:
	— Какъв е този Лумис според вас — жертвата или убиецът?
	— Кредитните карти и шофьорската книжка в портфейла са на името на Лумис. Имаше и около шейсет долара в брой. Проверката показа, че той е бил на трийсет и шест години, бял, работил е като застрахователен агент в Ноксвил. Не е женен, живее сам и от няколко дни не се е появявал на работа.
	Вратата на бунгалото се отвори и вътре влезе Джейкъбсън. Също като Гарднър, и тя носеше предпазни ръкавици и обувки, но дори и така изглеждаше елегантна. Нямаше маска на лицето и когато застана до по-възрастния си колега, забелязах, че е пребледняла.
	— Значи, освен ако убиецът не е наел бунгалото на свое име и не е оставил шофьорската си книжка нарочно, за да ни помогне, най-вероятно жертвата е или Лумис, или някакъв друг мъж, за когото не знаем нищо — обобщи Том.
	— Общо взето — съгласи се Гарднър.
	В този момент на вратата се появи още един агент.
	— Сър, един човек иска да разговаря с вас.
	— Връщам се след малко — обърна се Гарднър към Том и излезе.
	Джейкъбсън остана в бунгалото. Лицето й бе все така бледо, бе скръстила ръце и ги бе притиснала към себе си, сякаш за да възпре слабостта си.
	— Откъде знаете, че е мъж? — попита тя.
	Погледът й се спря върху изобилието от ларви в областта на гениталиите, но бързо се отклони.
	— Не виждам нищо, което да издава пола.
	Акцентът й не беше особено изразен, но въпреки това можеше да се предположи, че е местна. Хвърлих поглед към Том, но той беше съсредоточил цялото си внимание върху трупа. Или поне се правеше, че е така.
	— Ами освен ръста… — започнах аз.
	— Не всички жени са дребни.
	— Да, но много малко са толкова високи. И дори едрите жени имат по-деликатна костна структура, особено що се отнася до краниума. Това значи…
	— Знам какво значи краниум — череп.
	Ама че беше заядлива.
	— Това значи, че обикновено полът може да се определи по черепа — довърших мисълта си аз.
	Тя вирна инатливо брадичка, но не каза нищо повече. Том, който до този момент внимателно оглеждаше отворената уста натрупа, се изправи.
	— Погледни това, Дейвид.
	Отмести се встрани и аз се наведох над трупа. По-голямата част от меките тъкани на лицето бяха разложени, очните и носните кухини бяха пълни с ларви. Зъбите бяха почти напълно оголени и жълтеникавобелият дентин, останал на мястото на венците, беше леко оцветен в розово.
	— Зъбите са розови — отбелязах аз.
	— Виждал ли си такова нещо преди? — попита ме Том.
	— Веднъж-два пъти.
	Но не често и не в ситуации като тази.
	Джейкъбсън внимателно слушаше разговора ни.
	— Розови зъби ли? — попита тя.
	— Да, получава се, когато хемоглобинът от кръвта нахлуе в дентина — обясних аз. — Тогава под емайла зъбите се оцветяват в розово. Наблюдава се при удавници, които са престояли доста време под водата. Във водата трупът обикновено плува с главата надолу.
	— Нещо ме кара да си мисля, че тук не става въпрос за удавяне — заяви иронично Гарднър, който влезе с тежка стъпка в бунгалото.
	С него имаше още един човек. Новодошлият също носеше предпазни обувки и ръкавици, но от пръв поглед ми стана ясно, че не е нито полицай, нито агент на БРТ. Беше четирийсет и няколко годишен, не точно пълен, но закръглен като човек, който се храни добре. Носеше памучни панталони, светлосиня риза и тънко велурено яке. Пълните му бузи бяха небръснати и почти можеше да се каже, че е с брада.
	Този небрежен външен вид обаче изглеждаше твърде нагласен, сякаш подражаваше на моделите от рекламите по списанията. Дрехите му бяха скъпи и елегантни, а най-горното копче на гърдите бе разкопчано. Въпреки че наболата брада и косата му създаваха впечатление за небрежност, те бяха добре оформени и явно грижливо поддържани.
	Държанието му беше самоуверено, леката усмивка не изчезна от устните му дори когато видя трупа, завързан за масата.
	Гарднър беше махнал маската от лицето си, може би в знак на уважение към новодошлия, който също не носеше маска.
	— Професор Ървинг, мисля, че с Том Либерман не се познавате.
	Мъжът се усмихна на Том.
	— Досега пътищата ни не са се срещали. Ще ме извините, че няма да ви подам ръка — заяви той и с театрален жест вдигна облечените си в ръкавици ръце.
	— Професор Ървинг е специалист в създаването на профили на престъпници. Работили сме заедно по няколко разследвания — обясни Гарднър. — Искаме да разгледаме случая и от гледна точка на психологията.
	Ървинг се усмихна, сякаш го надценяваха.
	— Всъщност предпочитам да ме наричат „специалист по поведенческите науки“. Но ми се ще да издребнявам относно титлата си.
	_Ти вече го направи_. Казах си, че не трябва да оставям лошото ми настроение да повлияе на преценката ми за него.
	Том се усмихна изключително любезно и все пак някак хладно.
	— Радвам се да се запознаем, професор Ървинг. Да ви представя моя приятел и колега доктор Хънтър — добави той, тъй като Гарднър бе пропуснал да го направи.
	Ървинг ми кимна любезно, но бе съвсем ясно, че за него аз не бях от значение. Вече бе насочил вниманието си към Джейкъбсън и усмивката му стана по-широка.
	— Извинявайте, не чух името ви.
	— Даян Джейкъбсън.
	Изглеждаше доста развълнувана, от предишното й хладно държание почти нямаше следа.
	— За мен е чест да се запозная с вас, професор Ървинг. Чела съм много от трудовете ви.
	По лицето му се разля още по-широка усмивка. Не можех да не забележа колко неестествено равни и бели са зъбите му.
	— Надявам се прочетеното да ви е харесало. И моля, наричайте ме Алекс.
	— Даян е специализирала психология, преди да започне да работи в Бюрото за разследване — обади се Гарднър.
	Психологът вдигна вежди.
	— Наистина ли? Значи трябва много да внимавам да не сбъркам нещо.
	Оставаше само да я потупа по главата. После насочи поглед към трупа и усмивката изчезна от лицето му, а на нейно място се изписа неудоволствие.
	— Май е имал и по-добри дни — заяви той и сбърчи нос. — Може ли да ми донесете още малко от ментоловия вазелин?
	Молбата не бе насочена към конкретен човек, но един от криминалистите, жена, излезе неохотно, за да го донесе. Ървинг допря длани като за молитва и внимателно изслуша Гарднър, който му обясняваше какво знаят до момента. Когато му донесоха ментоловия вазелин, психологът го взе, без да благодари, нанесе дебел слой над горната си устна и върна бурканчето на жената.
	Отначало тя го погледна учудено, после го взе.
	— На вашите услуги.
	Ървинг не даде с нищо да се разбере дали е доловил сарказма в думите й. Том ме погледна и се подсмихна, докато се навеждаше да извади нещо от куфарчето си, после отново насочи вниманието си към трупа.
	— Ще ви помоля да изчакате, докато приключа — каза Ървинг, без да погледне към Том, като че ли се разбираше от само себе си, че всички трябва да се съобразяват с желанията му.
	В погледа на Том проблесна раздразнение и си помислих, че ще отвърне нещо. Преди да успее обаче, по лицето му пробягна спазъм, който почти веднага изчезна. Ако не беше бледността му, щях да реша, че ми се е сторило.
	— Ще изляза малко на чист въздух, тук е ужасно горещо.
	Отправи се към вратата с несигурна стъпка. Понечих да тръгна след него, но той поклати глава и ме спря.
	— Няма нужда да идваш. Можеш да започнеш да правиш снимки, след като професор Ървинг приключи. Ще отида да пийна малко вода.
	Обзе ме тревога, докато го наблюдавах как се отдалечава, но беше съвсем ясно, че не иска да се суетят около него. Изглежда, никой друг не бе забелязал, че нещо не е наред, защото в онзи момент Том стоеше с лице към мен и Ървинг, а психологът не му обърна внимание.
	Гарднър продължи да говори, а Ървинг подпря брадичката си с ръка и впери поглед в трупа на масата. Когато агентът приключи, той продължи да стои неподвижно и мълчаливо, в поза на дълбок размисъл. Ключовата дума тук определено бе _поза_. Все пак си казах, че не бива да го съдя прекалено строго.
	— Нали си давате сметка, че става въпрос за сериен убиец? — проговори той най-после.
	Изглежда, тези думи засегнаха Гарднър.
	— Това още не е сигурно.
	Ървинг се усмихна снизходително.
	— Напротив, сигурно е. Вижте как е нагласено тялото, като на изложба. Убиецът е искал да го намерим точно така: гол, завързан и най-вероятно изтезаван, с лицето нагоре. Няма никакъв признак да е изпитвал срам или съжаление, не се е опитал да закрие очите му, нито го е обърнал с лицето надолу. Всичко това ясно показва, че деянието е било добре обмислено и е доставило удоволствие на извършителя. Той е бил _доволен_ от себе си, искал е и вие да видите какво е направил.
	Гарднър търпеливо изслуша Ървинг. Сигурно и той самият се бе сетил за всичко това.
	— Значи според вас убиецът е мъж?
	— Разбира се, че е мъж — засмя се Ървинг, все едно Гарднър се беше пошегувал. — Освен всичко друго убитият явно е бил едър мъж. Смятате ли, че една жена би била способна да се справи с него?
	_Ще се изненадаш, ако разбереш на какво са способни някои жени_. Усетих как белегът започна да ме сърби.
	— Тук имаме работа с изключително арогантен човек — продължи Ървинг. — Убиецът със сигурност е знаел, че трупът ще бъде открит веднага щом изтече периодът на наема. Дори е оставил портфейла на видно място, така че да можете веднага да идентифицирате трупа. Не, това не е случайна работа. Той тепърва ще се развихри.
	Изглежда, тази перспектива му се струваше забавна.
	— Може портфейлът да не принадлежи на убития — каза несигурно Гарднър.
	— Разбира се, че е негов. Убиецът е действал много внимателно, надали е забравил собствения си портфейл. Бих се обзаложил, че сам се е обадил, за да резервира бунгалото. Не се е озовал тук неволно и не е убил случаен наемател. Всичко е било добре премислено и планирано. Направил е резервация на името на жертвата и след това я е довлякъл тук. Искал е мястото да е усамотено, за да може да си го измъчва на спокойствие.
	— Какво ви кара да мислите, че жертвата е била измъчвана? — попита Джейкъбсън.
	Проговори за първи път след снизходителното държание на Ървинг към нея. Професорът, изглежда, искрено се забавляваше.
	— Иначе защо ще го завързва за масата? Той не просто го е обезвредил, а направо го е проснал тук като животно. Искал е да се забавлява колкото му сърце желае. Предполагам, че не е възможно да се установи наличие на сперма или следи от сексуално насилие?
	Трябваше ми известно време, за да осъзная, че въпросът е насочен към мен.
	— Не, трупът е прекалено разложен.
	— Жалко — въздъхна той така разочаровано, сякаш бе пропуснал покана за вечеря. — Въпреки това, ако се съди по количеството кръв по пода, раните са били нанесени, докато жертвата е била още жива. А и нараняванията по гениталиите са твърде показателни.
	— Не е задължително — отвърнах механично аз. — Мухите месарки снасят яйцата си във всички отверстия на тялото, включително и в гениталиите. Наличието им не означава непременно, че на това място е имало рана. За окончателно заключение е нужен цялостен преглед.
	— Наистина ли? — усмивката на Ървинг застина на устните му. — Но нали ще признаете, че кръвта не се е появила просто така? Или смятате, че това под масата е разлято кафе?
	— Исках да кажа, че… — започнах аз, но Ървинг вече не ме слушаше.
	Затворих уста и млъкнах, а той насочи вниманието си към Гарднър и Джейкъбсън.
	— Както казах преди малко, жертвата е била съблечена и завързана за масата, а и най-вероятно — измъчвана. Въпросът е дали раните са били нанесени вследствие на гняв след половия акт, или са резултат от сексуално безсилие. С други думи, дали травмите са резултат от това, че го е вдигнал, или от това, че не е успял?
	Думите му бяха посрещнати с пълно мълчание. Дори криминалистите бяха прекратили работата си и го слушаха.
	— Значи смятате, че мотивът за убийството е сексуален? — попита след малко Джейкъбсън.
	Ървинг се престори на изненадан. Ставаше ми все по-неприятен.
	— Съжалявам, но предположих, че това е съвсем ясно, поради факта че жертвата е съблечена и оставена гола. Ето защо нанесените рани са толкова важни. Тук имаме работа с човек, който или отрича сексуалната си ориентация, или не може да се примири с нея и насочва гнева, който изпитва към себе си, към жертвата. Във всеки случай, става въпрос за прикрит хомосексуалист. Възможно е да е женен и да е важна фигура в обществото. Вероятно е мъж, който обича да се хвали със завоеванията си сред нежния пол. Това престъпление е извършено от човек, който мрази себе си и е превърнал тази омраза в насилие срещу жертвите си.
	Лицето на Джейкъбсън беше съвсем безизразно.
	— Вие казахте, че убиецът се гордее с постъпката си. Че по нищо не личи да изпитва срам или съжаление.
	— Да, това е така по отношение на самия акт на убийство. Той се бие по гърдите и се опитва да убеди всички, включително и себе си, че е голяма работа. Но _причината_, поради която е извършил убийството, е съвсем друга. Именно от нея се срамува той.
	— Може да има и други причини да е съблякъл жертвата — заяви Джейкъбсън. — Може да го е направил, за да я унижи, или за да упражни контрол върху нея.
	— За каквото и да става въпрос, контролът най-често е свързан със сексуален акт — каза Ървинг, продължавайки да се усмихва, но като че ли вече насила. — Хомосексуални серийни убийци се срещат рядко, но въпреки това съществуват. И от видяното тук стигам до извода, че имаме работа с точно такъв човек.
	Джейкъбсън нямаше намерение да се предава лесно.
	— Не знаем достатъчно за мотивите за убийството, за да…
	— Извинявайте, вие имате ли опит в разследването на серийни убийства? — Усмивката на Ървинг беше станала ледена.
	— Не, но…
	— Тогава предлагам да не ни занимавате повече с научнопопулярна психология.
	Вече дори не се преструваше, че се усмихва. Джейкъбсън не реагира, но червените петна, които избиха по бузите й, я издаваха. Стана ми жал за нея. Не заслужаваше това въпреки дръзкото си държание.
	Настъпи неловко мълчание.
	— А какво ще кажете за жертвата? — наруши го Гарднър. — Смятате ли, че се е познавала с убиеца?
	— Може да са се познавали, а може и да не.
	Изглежда, Ървинг вече беше загубил интерес към случая. Започна да подръпва яката на ризата си, пълното му лице беше зачервено, а по челото му бе избила пот. След отварянето на прозорците вътре бе станало малко по-хладно, но въпреки това жегата беше непоносима.
	— Приключих тук. Ще ми трябват копия от съдебномедицинските доклади, снимки и всякаква друга информация, която откриете за жертвата.
	При тези думи той се обърна към Джейкъбсън и я дари с усмивка, която според неговите представи беше очарователна.
	— Съжалявам за различията ни по въпроса. Може някой път да излезем да пийнем нещо и да ги обсъдим по-подробно.
	Джейкъбсън не отговори, но по погледа й личеше, че Ървинг не трябва да храни особени надежди. Опитът му да я очарова беше чиста загуба на време.
	След като Ървинг си тръгна, атмосферата в малкото бунгало стана много по-спокойна. Наведох се да извадя фотоапарата от куфарчето на Том. Имахме желязно правило да правим наши собствени снимки на трупа, а да не разчитаме на тези от криминалистите. Тъкмо щях да започна, когато един от тях извика:
	— Мисля, че открих нещо.
	Беше едрият мъж, с когото бяхме разговаряли по-рано. Бе коленичил пред дивана и се опитваше да достигне нещо под него. Извади някакъв малък сив цилиндър и го задържа необичайно нежно в покритата си в ръкавица ръка.
	— Какво е това? — попита Гарднър и отиде при него.
	— Прилича ми на кутийка от филм — отвърна той, задъхан от физическото усилие. — За 35-милиметров фотоапарат. Сигурно се е изтърколила.
	Погледнах фотоапарата, който държах в ръката си: беше дигитален, какъвто използват повечето криминалисти в наши ДНИ.
	— Още ли има хора, които използват филми? — попита жената, която бе донесла вазелина на Ървинг.
	— Само най-заклетите маниаци — отвърна едрият мъж. — Имам един братовчед, който е луд по тях.
	— Да не би и той да си пада по еротична фотография като теб, Джери?
	Всички избухнаха в смях. Само Гарднър остана напълно сериозен.
	— Има ли нещо вътре?
	Едрият мъж отвори капачето.
	— Нищо, само въздух. Я, чакайте малко…
	Повдигна блестящия цилиндър към светлината и примижа.
	— Е, какво има? — не издържа Гарднър.
	Видях, че Джери се усмихва, въпреки че носеше маска на лицето си. Той леко разклати цилиндърчето.
	— Не мога да ви предложа снимки, но какво ще кажете за един чудесен пръстов отпечатък?
	Слънцето вече залязваше, когато двамата с Том поехме обратно към Ноксвил. Пътят се виеше между стръмните, покрити с гори хълмове, които спираха светлината и затъмняваха наоколо, макар че небето над нас все още синееше. После нощта ни обгърна и Том включи фаровете.
	— Мълчалив си — отбеляза той след известно време.
	— Просто се замислих.
	— И аз така предположих.
	С облекчение забелязах, че когато се върна в бунгалото, Том изглеждаше много по-добре. Снимахме и скицирахме позицията, в която бе открит трупът, след което взехме тъканни проби. След като анализираме аминокиселините и летливите мастни киселини, освободени при разлагането на клетките, щяхме да определим времето на смъртта с точност до дванайсет часа. В момента всички данни сочеха, че жертвата е била убита преди шест или дори седем дни. Въпреки това според информацията, която имахме от Гарднър, бунгалото е било наето само преди пет дни. Нещо не беше наред и въпреки че бях загубил голяма част от самоувереността си, едно нещо знаех със сигурност.
	Природата никога не лъже.
	Усетих, че Том очаква от мен някакъв отговор.
	— Май не блеснах с професионализъм в бунгалото, нали?
	— Не бъди прекалено строг към себе си. Всеки прави грешки.
	— Не и такива като моята. Изглеждах като някой новак. Не мислех трезво.
	— Стига, Дейвид, нищо страшно не се е случило. Освен това, в крайна сметка може да се окажеш прав. Нещо не е наред с времето на смъртта. Може би жертвата е била убита преди това и после е била закарана в бунгалото. Възможно е тялото да е било завързано за масата, за да си помислим, че убийството е било извършено там.
	Много ми се искаше да вярвам в това, но ми се струваше твърде невероятно.
	— Това означава, че всичко в бунгалото е постановка, включително и кръвта под масата. Ако убиецът е достатъчно умен, за да инсценира нещата така убедително, значи е наясно, че няма да успее да ни заблуди задълго. Тогава какъв е смисълът от всичко това?
	Том нямаше отговор. Пътят се виеше сред смълчаните гори, фаровете осветяваха голите клони на дърветата.
	— Какво мислиш за теорията на Ървинг? — попита ме той след малко.
	— За това, че убийството е извършено от сериен убиец, или че мотивът е сексуален?
	— И за двете.
	— Може да е прав, че си имаме работа със сериен убиец — отвърнах аз. Повечето убийци се опитват да прикрият извършеното от тях, като скрият трупа, а не го оставят на показ. Това, което видяхме, говореше за съвсем различен тип убиец, със съвсем други намерения.
	— А какво ще кажеш за останалото?
	— Не знам. Сигурен съм, че Ървинг си разбира от работата, но… — Свих рамене. — Струва ми се, че някои от заключенията му бяха прибързани. Като че ли виждаше това, което му се искаше, а не онова, което реално бе пред очите му.
	— Хората, които не разбират от нашата работа, биха казали същото и за нас.
	— Нашата работа се основава на неоспорими доказателства. А според мен заключенията на Ървинг се основаваха на предположения.
	— Да не искаш да кажеш, че ти никога не се осланяш на интуицията си?
	— Не, но не оставям интуицията да вземе връх над фактите. Ти също не би го направил.
	Том се усмихна.
	— Защо ми се струва, че с теб вече сме водили подобен разговор? Разбира се, не твърдя, че трябва да разчитаме прекалено много на интуицията си, но ако я използваме разумно, тя би ни била от голяма полза. Мозъкът е много странен орган, който понякога прави връзки, които не можем съзнателно да проследим. Ти имаш силна интуиция, Дейвид. Трябва повече да й се осланяш.
	След грешката, която бях допуснал в бунгалото, това беше последното нещо, което смятах да направя. Не ми се искаше обаче аз да ставам предмет на разговора.
	— Целият подход на Ървинг беше субективен. Като че ли много му се искаше убиецът да се окаже прикрит хомосексуалист — би се получила екстра сензация. Имах чувството, че вече подготвя следващата си статия.
	Том се засмя.
	— По-скоро следващата си книга. Преди няколко години една от книгите му стана бестселър и оттогава той се появява във всички телевизионни програми, които могат да си позволят да му платят хонорара. Непрекъснато се бута под светлините на прожекторите, но трябва да му се признае, че някои от резултатите му са много добри.
	— И предполагам, че широката общественост е чула само за тях.
	Том извърна глава към мен, светлината от фаровете се отрази в стъклата на очилата му.
	— Говориш като истински циник.
	— Просто съм уморен. Не ми обръщай внимание.
	Том отново насочи вниманието си към пътя. Досетих се какъв въпрос ще последва.
	— Знам, че не е моя работа, но какво стана с момичето, с което излизаше? Май се казваше Джени. Не ми се искаше да я споменавам по-рано, но…
	— Всичко свърши.
	Думите ми прозвучаха така, сякаш ставаше дума за нещо безвъзвратно, което не беше съвсем вярно.
	— Заради това, което се случи с теб ли?
	— Отчасти.
	Заради това, но и заради други неща. _Защото ти винаги поставяше работата си на първо място. Защото за малко щяха да те убият. Защото тя вече не искаше да стои вкъщи и да се чуди дали това няма да се случи отново_.
	— Съжалявам — каза Том.
	Кимнах, вперил поглед право пред себе си. _Аз също_.
	Том подаде мигач и зави. Пътят, по който поехме, беше дори по-тъмен от предишния.
	— Откога имаш проблеми със сърцето? — започнах аз.
	Том замълча за миг, след това изсумтя.
	— Все забравям, че си лекар по образование.
	— Каква е диагнозата? Ангина пекторис* ли?
	— Така казват лекарите. Но не е нещо сериозно, добре съм.
	[* Ангина пекторис — заболяване, което се характеризира с болки в гръдния кош вследствие на исхемична болест на сърцето. — Б.пр.]
	Днес следобед ми се стори, че състоянието му е доста сериозно. Спомних си, че на няколко пъти му се бе наложило да спре, за да си поеме въздух. Трябваше да се досетя по-рано. И може би щях, ако не бях така вглъбен в собствените си проблеми.
	— Не трябва да се натоварваш и да се катериш по баирите — казах му аз.
	— Няма да започна да се държа като инвалид — отвърна той троснато. — Взимам си лекарствата, така че всичко е под контрол.
	Не му вярвах, но усетих, че трябва да отстъпя. Известно време пътувахме мълчаливо, като и двамата бяхме наясно колко много неща оставаха неизказани. Зад нас се приближи кола, чиито силни фарове осветиха вътрешността на нашата.
	— Ще ми помогнеш ли при прегледа утре? — попита Том.
	Утре тялото щеше да бъде откарано в моргата на Университетския медицински център в Ноксвил. Центърът по съдебномедицинска антропология разполага със свои собствени лаборатории, които, колкото и да е странно, се намират в сградата на стадион „Нейланд“ в Ноксвил, но се използват повече за научноизследователска работа, отколкото за полицейски разследвания. БРТ също има своята лаборатория в Нешвил, но в случая най-удобно беше да се използва моргата на Медицинския център. При други обстоятелства бих подскочил от радост, ако ми се удаде възможност да помагам на Том, но този път се поколебах.
	— Не съм сигурен, че ще се справя.
	— Глупости — гласът на Том прозвуча необичайно рязко. — Виж какво, Дейвид, знам, че напоследък доста неща ти се струпаха на главата, но ти дойде тук, за да се помъчиш да си стъпиш на краката. А най-добрият начин за това е да се заловиш за работа.
	— А какво ще каже Гарднър? — попитах несигурно аз.
	— Понякога Дан е малко по-остър с хората, които не познава, но цени високо добре свършената работа. Освен това не ми е необходимо позволението му, за да извикам някой да ми помага. Обикновено викам някой от студентите си, но сега бих предпочел да работя с теб. Освен ако, разбира се, _ти_ не искаш да работиш с мен…
	Аз самият не знаех какво искам, но не можех да му откажа.
	— Добре, щом си сигурен, че няма да има проблеми.
	Доволен от отговора ми, Том насочи цялото си внимание към пътя. Изведнъж колата зад нас почти се залепи за нашата и Том замижа, заслепен от отражението на светлините в огледалото. Беше само на около метър зад нашата и по високо разположените фарове можеше да се предположи, че е пикап или малък камион.
	— Какво, по дяволите, прави този идиот? — ядоса се Том.
	Той намали и се дръпна плътно вдясно, за да даде възможност на другия да го задмине. Онзи обаче също намали и продължи да се движи плътно зад гърба ни.
	— Добре, изпусна си шанса — измърмори Том и отново натисна газта.
	Другата кола продължи да ни следва. Обърнах се и се опитах да разбера какво е това, което ни преследва, но силната светлина ме заслепи и не успях да видя нищо през задното стъкло.
	Чу се изсвирване на гуми и фаровете на колата зад нас изведнъж се насочиха встрани. Успях да зърна само черните прозорци на пикапа, който ни задмина със силно ръмжане. Колата ни леко се залюля от въздушното течение, после видяхме червените светлини на автомобила, който бързо се отдалечи в мрака.
	— Тъп селянин! — изруга Том.
	Включи CD-плейъра и през оставащия път към града ни съпровождаше мекият глас на Чет Бейкър.


>	4

	Том ме закара до болницата, където бях оставил колата си. Уговорихме се утре рано сутринта да се срещнем в моргата, след което най-после се отправих към хотела си. Единственото, което ми се искаше, бе да си взема душ, да хапна и да опитам да поспя.
	Откакто бях пристигнал тук, вечер не правех нищо друго.
	Докато се качвах към стаята си, се сетих, че бях обещал да изляза тази вечер. Погледнах часовника си и установих, че имам по-малко от половин час, преди Пол да дойде да ме вземе.
	Отпуснах се с въздишка на леглото. Никак не ми се излизаше. Бях загубил навика да общувам с други хора и последното, което исках, бе да водя любезни повърхностни разговори с непознати. Помислих дали да не се обадя на Пол и да скалъпя някакво извинение. Проблемът беше, че не се сещах за никакво оправдание. Освен това би било невъзпитано да откажа поканата в последния момент.
	_Хайде, Хънтър, стегни се. Може пък случайно да прекараш приятно_. Неохотно се надигнах от леглото. Ако побързах, може би щях да имам достатъчно време да взема душ. Съблякох се, влязох в банята и пуснах душа докрай. Белегът на стомаха ми изглеждаше странен и чужд, все едно не беше част от моето тяло. Не обичах да го докосвам, въпреки че грозната розова ивица вече не беше болезнена. Предполагам, че с времето щях да свикна с тази гледка, но засега тя все още ме притесняваше.
	Обърнах лице към горещата струя вода, вдишах дълбоко плажния въздух и се опитах да прогоня внезапно нахлулите в съзнанието ми образи. _Дръжката на ножа стърчи между ребрата ми, горещата, лепкава кръв се стича около мен, докато лежа на черно-белите плочки…_ Разтърсих глава като куче, за да прогоня неканените спомени. Бях късметлия. Грейс Стракън беше една от най-красивите жени, които някога бях срещал, а също и от най-опасните: бе причинила смъртта на поне половин дузина души. Ако Джени не ме бе открила навреме, и аз щях да бъда прибавен към сметката й. Трябваше да съм благодарен, че съм жив, но въпреки това ми беше трудно да преодолея случилото се.
	Особено като се има предвид, че Грейс все още бе на свобода.
	От полицията ме увериха, че е въпрос на време да я открият и арестуват, че тя е твърде нестабилна психически и няма да остане дълго на свобода. Но Грейс беше богата и напълно обсебена от ирационалното желание за мъст. Нямаше да се предаде лесно. Освен това отмъщението й не беше насочено само към мен. Вече се бе опитала да убие една млада майка и малката й дъщеря, които бяха спасени с цената на живота на друг човек. Сега Елън и Ана Маклауд живееха под чужди имена, под полицейска закрила. Макар че бяха по-трудни за откриване от един антрополог, чието име фигурираше в телефонния указател, никой от нас нямаше да се чувства в безопасност, докато не заловяха Грейс.
	Не беше никак лесно да се живее с тази мисъл; не и когато носех по тялото си белезите, които непрекъснато ми напомняха, че тя почти бе постигнала целта си.
	Пуснах горещата вода докрай с надеждата тя да отмие мрачните ми мисли. След това се търках силно с хавлията, докато кожата ми пламна. Облякох се и бързо слязох във фоайето на хотела. Чувствах се доста по-добре след горещия душ, но все още нямах особено желание за излизане. Пол седеше на един диван и усърдно пишеше в тефтерчето си, докато ме чакаше.
	— Извинявай, че закъснях, отдавна ли ме чакаш? — попитах аз.
	Той се изправи и прибра бележника в задния джоб на панталона си.
	— Току-що дойдох. Сам е в колата.
	Беше паркирал точно срещу хотела. На предната седалка седеше хубава жена на около трийсет години, с дълга, светлоруса коса. Докато се намествах на задната седалка, тя се обърна да ме поздрави. Ръцете й лежаха върху издутия корем.
	— Здрасти, Дейвид, радвам се да те видя отново.
	— Аз също — отвърнах съвсем искрено.
	Има хора, с които мигновено се чувстваш комфортно, и Сам беше един от тях. Имах чувството, че я познавам от години.
	— Как си?
	— Ами гърбът ме боли, краката — също, а за останалото да не ти разправям. Но като изключим това, няма от какво да се оплача — каза тя и се усмихна искрено.
	Сам беше щастливка, бременността не й създаваше никакви проблеми. Направо пращеше от здраве и беше ясно, че въпреки всички малки неудобства бременността я изпълва с радост.
	— Бебето е доста палаво напоследък — обади се Пол, запали колата и се вля в движещия се трафик. — Непрекъснато повтарям на Сам, че това е сигурен признак, че ще е момиче, но тя не ми вярва.
	И двамата с Пол не бяха пожелали да им кажат какъв е полът на бебето. Сам твърдеше, че иначе няма да е изненада.
	— Момичетата не са така буйни. Сигурна съм, че ще е момче.
	— Обзалагам се на каса бира, че грешиш.
	— На каса бира? Нищо друго ли не ти дойде наум? — възкликна тя и се обърна към мен за подкрепа. — Кажи, Дейвид, може ли да се обзалага на такова нещо с една бременна жена?
	— Много хитро от негова страна. Дори и да загуби, пак той ще изпие бирата.
	— Очаквах от теб да ме подкрепиш — запротестира Пол.
	— Дейвид е твърде умен за това — не му остана длъжна Сам.
	Започнах да се отпускам, докато ги слушах да се заяждат шеговито един с друг. Чувствах се добре, като ги виждах толкова щастливи, но трябва да призная, че усетих и мъничко завист. Изпитах съжаление, когато Пол паркира колата и краткото ни пътуване завърши.
	Намирахме се в Стария град, който някога е бил индустриалният център на Ноксвил. Все още се виждаха някои от старите фабрики и складове, но тази част от града бе претърпяла значителна промяна и промишлените сгради бяха отстъпили място на барове, ресторанти и жилищни кооперации. Пол паркира близо до ресторанта, където беше събирането. Заведението се помещаваше в стара тухлена постройка, чието огромно пространство сега беше запълнено с маси и жива музика. Вътре имаше доста хора и ние трудно си проправихме път към голямата маса до прозореца, където се бяха събрали всички поканени. Ако се съдеше по полупразните бирени чаши и веселото настроение, повечето бяха тук от доста време. За момент се почувствах неудобно и съжалих, че съм дошъл.
	След това ми направиха място да седна и вече нямаше как да си тръгна. Представиха ми всички гости, но забравих имената им още в момента, в който ги чух. Единственият човек, когото познавах, освен Пол и Сам, беше Алана, съдебномедицински антрополог, която днес във Фермата ми бе казала къде е Том. До нея седеше тъмнокож мъж, за когото предположих, че е съпругът й, но всички останали студенти и служители на факултета ми бяха напълно непознати.
	— Трябва да пробваш бирата, Дейвид — посъветва ме Пол. — Ресторантът има своя собствена пивоварна. Бирата е направо страхотна.
	От месеци почти не бях пил алкохол, но сега почувствах, че имам нужда. Бирата, която ми сервираха, беше тъмна на цвят, студена и наистина превъзходна. Изпих половината чаша на един дъх, оставих я на масата и въздъхнах.
	— Изглежда, имаше нужда от питие — обади се Алана от другия край на масата. — Да не би да си имал лош ден?
	— Би могло да се каже — отвърнах аз.
	— И на мен ми се е случвало.
	Тя вдигна чашата си като за наздравица и се усмихна иронично. Отпих отново от бирата. Започвах да се чувствам доста по-добре. Атмосферата на масата беше приятелска и аз безпроблемно се включих в разговорите около мен. Когато ми сервираха храната, направо се нахвърлих върху нея. Бях си поръчал пържола и зелена салата и едва когато ми ги донесоха, усетих колко съм гладен.
	— Нали се забавляваш?
	Сам ми се усмихваше над чашата с минерална вода, която държеше в ръката си. Кимнах, докато преглъщах храната.
	— Толкова ли ми личи?
	— Ами да. За първи път те виждам отпуснат. Трябва да излизаш по-често.
	— Не съм чак такъв сухар, нали? — засмях се аз.
	— Не, само си малко напрегнат — усмихна ми се тя топло. — Знам, че си дошъл тук, за да решиш някои проблеми, но това не означава, че нямаш право да се забавляваш от време на време. Нали знаеш, че тук си сред приятели?
	Сведох поглед, думите й ме разчувстваха повече, отколкото исках да покажа.
	— Знам, и ви благодаря за това.
	Тя се размърда на стола, сложи ръка на корема си и направи гримаса.
	— Всичко наред ли е? — попитах аз.
	— Малко е неспокоен — отвърна тя, като се насили да се усмихне.
	— Той?
	— Да, той — повтори тя убедено и погледна крадешком към Пол. — Определено е момче.
	Разчистиха чиниите и на тяхно място донесоха десерта и още питиета. Поръчах си кафе, защото знаех, че ако изпия още една бира, на сутринта щях да съжалявам. Отпуснах са на стола, чувствах се добре, главата ми беше леко замаяна.
	И в този момент всичко около мен се сгромоляса.
	Отнякъде до мен достигна едва доловимият аромат на мускус, примесен с още нещо. Не можех да сбъркам този мирис. След миг той изчезна, разтвори се сред миризмите на храна и бира, но бях сигурен, че не беше плод на въображението ми. Сякаш ток премина през тялото ми, когато го разпознах. В същия миг отново се намерих легнал на плочките в антрето на апартамента ми, а острата миризма на кръв се смесваше с по-нежното, чувствено ухание.
	Парфюмът на Грейс Стракън.
	_Тя е тук_. Станах рязко от стола и започнах да се оглеждам наоколо като обезумял. Ресторантът представляваше бъркотия от звуци и цветове. Започнах внимателно да оглеждам лицата на хората, търсейки отчаяно някаква издайническа черта, пропуск в дегизировката й. _Трябва да е някъде тук. Къде е?_
	— Кафе?
	Вперих невиждащ поглед в сервитьорката, която се бе появила пред мен. Беше леко пълно момиче, на осемнайсет-деветнайсет години. Сред миризмите в ресторанта усетих аромата на парфюма й — евтин мускус, тежък и лепкав. Отблизо нямаше нищо общо с финия скъп парфюм, който използваше Грейс Стракън.
	Все пак напомняше на него и за момент успя да ме заблуди.
	— Вие ли поръчахте кафе? — попита отново момичето и ме изгледа малко подозрително.
	— Извинявайте. Да, аз, благодаря ви.
	Тя остави кафето и си тръгна. Бях настръхнал, целият треперех от прилива на адреналин. Усетих, че съм свил до болка ръката си в юмрук. _Идиот. Като че ли Грейс би тръгнала да те следи…_ Осъзнах, че дори в тази обстановка нервите ми са безкрайно опънати, и това ме накара да се почувствам още по-зле. Опитах се да се отпусна, но сърцето ми биеше като лудо. Сякаш не ми достигаше въздух. Шумът и миризмите бяха направо непоносими.
	— Какво има, Дейвид? — Сам ме гледаше загрижено. — Блед си като платно.
	— Нищо, просто съм малко уморен.
	Трябваше да изляза навън. Започнах трескаво да вадя банкноти от портфейла си.
	— Изчакай, ние ще те закараме.
	— Не! — заявих твърдо и поставих ръката си върху нейната, за да не каже на Пол. — Моля те, недей, всичко е наред, наистина.
	— Сигурен ли си?
	Насилих се да се усмихна.
	— Напълно.
	Тя съвсем не беше убедена в това, но аз бутнах стола назад и оставих банкнотите на масата, без дори да знам дали са достатъчно. Пол разговаряше оживено с останалите и побързах да изляза, преди някой друг да забележи. Едва се сдържах да не се затичам, блъснах силно входната врата и се озовах на улицата. Вдишах дълбоко прохладния пролетен въздух, но не спрях, а продължих да вървя. Не знаех накъде отивам, но не ме беше грижа, исках просто да продължа да се движа.
	Слязох от бордюра и веднага отскочих рязко назад, защото вляво от себе си чух клаксон. Препънах се в тротоара, а трамваят премина шумно само на няколко сантиметра от мен, прозорците му светеха като ярки петна в тъмнината. Веднага щом отмина, пресякох улицата и без да се замислям, завих по разни малки улички. От години не бях идвал в Ноксвил и нямах никаква представа къде се намирам, а още по-малко накъде отивам. Не ме интересуваше.
	Забавих ход едва когато видях голямата тъмна ивица отвъд уличните лампи. Усетих близостта на реката още преди да я видя и влагата ме накара да дойда на себе си. Облегнах се на перилата, плувнал в пот. Мостовете, които свързваха обраслите с растителност брегове на реката, в тъмното приличаха на извити скелети, по които блестяха множество светлинки. Под тях бавно се влачеше река Тенеси, както бе правила от хиляди години и както щеше да продължи още хиляди години.
	_Какво, по дяволите, ти става? Уплаши се до смърт от миризмата на един евтин парфюм!_ Бях толкова изтощен, че не можах дори да се засрамя от себе си. Почувствах се ужасно самотен, затова извадих телефона си и започнах да прехвърлям имената в указателя. На екрана се появи името и телефонният номер на Джени. Поставих пръста си върху бутона за набиране. Ужасно ми се искаше да го натисна и отново да чуя гласа й, да поговоря с нея, но се сетих, че сега в Англия е рано сутринта, а дори и да й се обадех, какво щях да й кажа? Вече си бяхме казали всичко.
	— Знаеш ли колко е часът?
	Стреснах се, когато чух гласа до себе си. Намирах се на едно тъмно място, където светлината на уличните лампи не достигаше, и единственото, което виждах от мъжа срещу мен, беше горящият връх на цигарата му. Твърде късно осъзнах, че улицата беше напълно пуста. _Глупак. Измина толкова път, за да вземат накрая да те ограбят_.
	— Десет и половина — отговорих аз и напрегнах мускулите си в очакване на нападението.
	Но мъжът само кимна в знак на благодарност, продължи нататък и изчезна в тъмнината. Потреперих, но не само заради хладния влажен повей откъм реката.
	С облекчение забелязах жълтите светлини на таксито, което се зададе по безлюдната улица. Махнах му да спре и то ме откара в хотела.


	_Най-ранният ти спомен е котката_.
	_Сигурно е имало и други преди това, но този е най-яркият и ти често се връщаш към него, отново и отново. Толкова е жив, че и досега чувстваш топлината на слънцето по гърба си, виждаш сянката си по земята, докато се навеждаш_.
	_Почвата е мека и се копае лесно. Ровиш в земята с парче от оградата. Боядисаното в бяло дърво е меко, защото е започнало да гние. Спираш за малко, за да усетиш миризмата на влажната пръст, изпитваш безпокойство, но и все по-силна възбуда. Знаеш, че не трябва да правиш това, но любопитството ти надделява. Дори и тогава в главата ти се въртяха въпроси, толкова много въпроси, на които нямаше отговор_.
	_Съвсем скоро дървото се удря в нещо, заровено в земята. Махаш последните бучки пръст и усещаш, че миризмата се засилва. Най-накрая я виждаш — картонената кутия, която е започнала да се разлага_.
	_Когато се опитваш да я вземеш, мокра и натежала, тя буквално се разпада в ръцете ти. Бързо я връщаш на мястото й. Попиташ неуверено капака и усещаш стягане в гърдите. Страх те е, но вълнението е по-силно_.
	_Много бавно отваряш кутията за обувки_.
	_Котката се е превърнала в мръсна рижава топка. Притворените й очи са бледи и безжизнени и приличат на спаднали балони след купон. В козината й пълзят насекоми, а бръмбарите се разбягват от светлината. Гледаш в захлас как един дебел червей се измъква от ухото й. Взимаш пръчка и побутваш с нея котката. Нищо не се случва. Мушкаш я още веднъж, този път по-силно. Отново нищо. В съзнанието ти изплува дума, която си чувал и преди, но досега не си разбирал истинското й значение_.
	_Смърт_.
	_Спомняш си котката такава, каквато беше преди — дебел мъжки с големи нокти и лош нрав. А сега е… нищо. Как е възможно онова пъргаво животно да се превърне в кълбо разлагаща се козина? Въпросът изпълва цялото ти съзнание, разбираш, че е прекалено сложен за теб. Навеждаш се към котката с чувството, че ако се взираш в нея достатъчно дълго, ще откриеш отговора…_
	_Изведнъж някой те дръпва назад. Лицето на съседа е изкривено от гняв, но на него е изписано и още нещо, което не можеш да определиш. Доста години по-късно разбираш, че е било погнуса_.
	— _Какво, за бога, правиш? Извратено малко копеле!_
	_По-късно в къщата продължават да ти викат. Не се опитваш да обясниш стореното, защото не го разбираш. Но нито гневните думи, нито наказанието могат да изтрият от съзнанието ти онова, което видя и почувства и все още чувстваш ниско долу в стомаха. Непреодолимо чувство на почуда и изгарящо, неутолимо любопитство_.
	_Тогава си на пет години. Така започва всичко_.


>	5

	_В момента, в който ножът се насочи към мен, всичко започна да се движи съвсем бавно. Протегнах ръка, но закъснях. Стиснах ножа, но острието се изплъзна от ръката ми, разрязвайки дланта и пръстите ми до кокал. Усетих горещата кръв, която се стичаше по ръката ми, и коленете ми започнаха да се огъват. Ризата ми подгизна от кръв, върху черно-белия под се образува локва, аз се плъзнах надолу с гръб о стената_.
	_Погледнах надолу и видях как дръжката на ножа безсрамно стърчи от корема ми. Понечих да извикам…_


	— Не!
	Изправих се рязко, не можех да си поема дъх. Все още усещах кръвта по себе си, топла и мокра. Изритах чаршафите, наведох се като обезумял напред, за да видя корема си на лунната светлина. Нямаше нищо. Нито нож, нито кръв. Само лепкава, студена пот, която блестеше по кожата ми, и грозният червеникав белег точно под ребрата ми.
	_Господи!_ Осъзнах, че съм сам в познатата ми хотелска стая, и се отпуснах с облекчение.
	_Било е само сън_.
	Сърцето ми се върна към нормалния си ритъм, вече не чувах пулсирането му така силно в ушите си. Седнах на ръба на леглото, не спирах да треперя. Часовникът на нощното шкафче показваше пет и половина. Бях настроил будилника да звънне след час, но сметнах, че не си заслужава да се опитвам да заспя отново.
	Изправих се вдървено и запалих лампата. Вече започвах да съжалявам, че се съгласих да помогна на Том с аутопсията. _Първо душ, после закуска. Тогава всичко ще изглежда много по-добре_.
	В следващите петнайсет минути правих упражнения за укрепване на коремната мускулатура, след това влязох в банята и пуснах душа. Вдигнах лице към горещата струя, оставих водата да отмие и последния спомен от съня.
	Когато излязох от банята, бях вече съвсем буден. В стаята имаше кафемашина, включих я, а през това време се облякох и отворих лаптопа си. В Англия беше късно сутринта. Докато пиех кафе, си проверих пощата. Нямаше нищо спешно, отговорих на някои от имейлите, а другите оставих за по-късно.
	Ресторантът беше вече отворен, но аз бях единственият посетител. Подминах гофретите и палачинките и реших да закуся бъркани яйца и препечена филия. Отначало се чувствах гладен, но после едва изядох по-малко от половината порция. Стомахът ми се беше свил на топка, макар и да не знаех защо. Щях да помагам на Том да свърши нещо, което самият аз бях вършил безброй пъти, и то при много по-неприятни обстоятелства. Повторих си това няколко пъти, но без резултат.
	Когато излязох, слънцето вече изгряваше. Паркингът все още беше в сянка, но небето изсветляваше и на хоризонта се появиха първите златни лъчи.
	Дребните разлики в дизайна и автоматичната скоростна кутия на форда, който бях наел, ми напомняха, че не съм си у дома. Въпреки ранния час по пътищата имаше доста движение. Колкото и да беше застроен Ноксвил, тази част от Тенеси все още беше покрита с тучна зеленина. Пролетното слънце не носеше типичните за лятото жега и влага, от които ризата лепне по тялото ти. В този ранен час въздухът беше свеж и все още чист.
	До Университетския медицински център се стигаше лесно, само за двайсет минути. Моргата се намираше в по-отдалечена част на кампуса, но вече бях ходил там, така че лесно намерих пътя.
	Служителят на пропуска беше направо огромен и в сравнение с него бюрото, зад което седеше, приличаше на детска играчка. Плътта му бе така изобилна, че изглеждаше, сякаш няма кости. Каишката на часовника се бе впила в китката му като острие в тесто. Докато му обяснявах кой съм, чувах как гърдите му свирят.
	— Зала за аутопсии номер пет. През тази врата и надолу по коридора.
	Имаше необичайно писклив глас за такъв огромен ръст. Подаде ми електронната карта за достъп и ме дари с ангелска усмивка.
	— Няма начин да не я намерите.
	Доближих картата до вратата и влязох в моргата. Посрещна ме познатата смесица от миризми на формалдехид, белина и дезинфектанти. Том вече беше там, облечен в хирургически дрехи и гумена престилка. На близката маса бе поставен малък CD-плейър, от който се носеше непозната ритмична джаз мелодия. В залата имаше още един мъж, облечен като Том. Той отмиваше с маркуч насекомите и ларвите от трупа, който лежеше върху алуминиевата маса.
	— Добро утро — поздрави ведро Том, когато вратата на залата се затвори зад гърба ми.
	Посочих към CD-плейъра.
	— Бъди Рич?
	— Много си далече от истината. Това е Луи Белсън — заяви Том и се изправи от масата с трупа, над който се беше надвесил. — Подранил си.
	— Не колкото теб.
	— Исках да подготвя трупа за рентгенови снимки и след това да изпратя зъбните отпечатъци в Бюрото за разследване — каза той и посочи младия мъж, който продължаваше да мие трупа с маркуч. — Дейвид, това е Кайл, един от помощниците в моргата. Помолих го да ми помогне, докато дойдеш, но в никакъв случай не казвай на Хикс.
	Помощниците в моргата бяха зачислени към Бюрото по съдебна медицина, което означаваше, че Хикс е шеф на Кайл. Съвсем бях забравил, че кабинетът на патолога са намира тук, а и никак не завиждах на подчинените му.
	Това обаче, изглежда, никак не безпокоеше Кайл. Той беше висок, с едър кокал, здрав, но без да бъде пълен. Приятното му, кръгло като месечина лице грееше под разрошения перчем коса.
	— Здрасти — каза той и вдигна за поздрав облечената си в ръкавица ръка.
	— Една от студентките ми също ще дойде да помага — продължи Том. — Не че имам нужда от втори човек, но й обещах, че ще я извикам при следващия оглед.
	— Ако нямаш нужда от мен…
	— Има много работа за вършене, а така ще се справим по-бързо — усмивката на Том ми подсказа, че няма да успея да се измъкна толкова лесно. — Хирургическите дрехи и всичко останало е в съблекалнята надолу по коридора.
	В помещението за преобличане нямаше никой. Сложих специалното облекло и гумена престилка и заключих собствените си дрехи в едно от шкафчетата. Предстоеше най-неприятната част от работата и определено най-мръсната. ДНК тестовете отнемаха до осем седмици, а пръстовите отпечатъци бяха от полза само ако вече фигурираха в базата данни на полицията. Понякога обаче, дори при силно разложени трупове като този, по скелета можеха да се определят самоличността на жертвата и причината за смъртта й. Но преди това от него трябваше да се отстрани и най-малкият остатък от мека тъкан. Беше неприятна работа.
	Тръгнах обратно към залата за аутопсии и спрях пред вратата. Чувах шума на водата и гласа на Том, който си тананикаше на фона на музиката. _Ами ако сбъркаш пак? Ако вече не можеш да вършиш тази работа?_
	Не можех да си позволя да мисля такива неща. Отворих вратата и влязох. Кайл беше приключил с миенето на тялото. От група се стичаше вода и той блестеше, сякаш беше лакиран.
	Том беше застанал до масичката с хирургическите инструменти. Когато се приближих, той взе ножицата за разрязване на меки тъкани и нагласи подвижната лампа точно над трупа.
	— Да започваме.
	За първи път видях труп, когато бях студент. Беше на млада жена, на не повече от двайсет и пет-шест години, която бе загинала по време на пожар в дома си. Бе умряла от задушаване и тялото й не бе обгорено. Лежеше на студената маса, осветена от ярката неонова светлина в моргата. Клепачите й бяха полуотворени, през тънките процепи се виждаше бялото на очите й, а между посинелите й устни се показваше върхът на езика. Това, което ме порази най-много, бе абсолютната й неподвижност. Бе застинала и безжизнена като на снимка. Всичко, което бе постигнала до този момент, всичко, към което се бе стремила, бе свършило. Завинаги.
	Тази мисъл ме порази толкова силно, сякаш бях понесъл физически удар. Тогава разбрах, че независимо какво правех и колко усилено учех, смъртта винаги щеше да си остане тайна, която нямаше да мога да разгадая. През последвалите години обаче бях твърдо решен да намеря ключа към други, по-конкретни загадки, които ми бяха по силите.
	След това Кара и Алис, жена ми и шестгодишната ми дъщеря, загинаха в автомобилна катастрофа. Изведнъж смъртта вече не беше просто предмет на философско проучване.
	За известно време се върнах към професията си на лекар. Мислех, че по този начин дори и да не успея да намеря отговори на въпросите си, поне ще имам мир и спокойствие. Грешах. За съжаление с Джени скоро установихме, че не мога да стоя далече от работата си. Не можех да се чувствам добре, ако не упражнявах професията си. Или поне така си мислех, докато не ми забиха ножа в корема.
	Сега вече в нищо не бях сигурен.
	Опитах се да изтрия от съзнанието си всички съмнения и се заех с работата по трупа. След като взех проби от тъканите и телесните течности и ги изпратих за анализ, започнах внимателно да отделям със скалпела мускулите, хрущялите и вътрешните органи, буквално оголвайки скелета от всичко човешко. Мъртвият определено е бил едър мъж. По-късно щяхме да направим по-прецизни изследвания на самия скелет, но сега със сигурност можеше да се каже, че е бил висок поне метър и осемдесет и пет и има доста едри кости.
	Никак не е било лесно да се надвие такъв мъж.
	Работехме мълчаливо, Том припяваше разсеяно на Дина Уошингтън, чийто глас се носеше от CD-плейъра, а Кайл беше зает е прибирането на маркуча и почистването на ваните, в които след измиването на трупа се бяха събрали насекоми и други органични останки. Бях изцяло погълнат от работата си, когато неочаквано двойната врата на аутопсионната зала се отвори.
	Беше Хикс.
	— Добро утро, Доналд — поздрави любезно Том. — На какво дължим тази чест?
	Патологът дори не си направи труда да му отговори, само впери гневен поглед в Кайл. Плешивото му теме блестеше като мрамор на силната светлина.
	— Какво, по дяволите, правиш тук, Уебстър? Търсих те навсякъде.
	Кайл се изчерви.
	— Аз тъкмо…
	— Той тъкмо привършва — намеси се спокойно Том. — Помолих го да ни помогне. Обещах на Дан Гарднър да му дам предварителния доклад колкото е възможно по-бързо. Предполагам, че нямаш възражения?
	Хикс едва ли би признал, дори и да имаше. Гневът му отново се насочи към Кайл.
	— Имам аутопсия тази сутрин. Залата готова ли е?
	— Ами не, но помолих Джейсън да…
	— Наредих на теб да я подготвиш, а не на Джейсън. Сигурен съм, че доктор Либерман и _помощникът_ му ще се справят и сами, а ти си върши работата, за която ти се плаща.
	Отне ми известно време да осъзная, че под _помощник_ имаше предвид мен. Том му се усмихна хладно.
	— Разбира се, че можем да се справим.
	Хикс изсумтя нещо, очевидно разочарован, че няма да се разрази скандал.
	— Искам всичко да е готово до половин час. Хайде, по-бързо.
	— Да, сър, съжалявам… — отвърна Кайл, но патологът вече си беше тръгнал.
	Тежката врата се затвори зад гърба му.
	Том наруши настъпилата тишина:
	— Мисля, че няма да липсва на никой от нас… Съжалявам, Кайл, не исках да ти създам неприятности.
	Младият мъж се усмихна, но бузите му все още горяха.
	— Няма нищо. Но доктор Хикс е прав, наистина трябва да…
	Преди още да успее да довърши, вратата шумно се отвори.
	За момент реших, че Хикс се е върнал, но вместо патолога в залата се появи една забързана млада жена.
	Предположих, че това е студентката, за която Том бе споменал, че ще дойде да ни помага. Беше на двайсет и една-две години и носеше избеляла розова фланелка и износени панталони с огромни джобове, доста поизпънати от едрата й фигура. Изрусената й коса беше прибрана с помощта на диадема на червени и бели точки, а кръглите очила придаваха на лицето й добродушно и малко стреснато изражение. Всичко това трябваше да е в пълен контраст с металните обици по ушите, носа и веждите й, но не беше. След като човек преодолееше първоначалната си изненада, установяваше, че всички тези украшения й отиват.
	Тя заговори забързано, преди още да успее да затвори вратата:
	— Господи, не мога да повярвам, че закъснях! Излязох много рано, за да имам време да се отбия във Фермата и да видя какво става с проекта, по който работя, и след това напълно загубих представа за времето. Наистина съжалявам, доктор Либерман.
	— Е, важното е, че вече си тук — отвърна Том. — Самър, запознай се с Дейвид Хънтър. Той е англичанин, но вината за това не е негова. А това е Кайл. Той удържаше положението тук, докато дойдеш.
	По лицето на Кайл се появи замечтана усмивка.
	— Приятно ми е да се запознаем.
	— Здрасти — усмихна се лъчезарно Самър и разкри металната шина на зъбите си.
	Погледна към трупа по-скоро с интерес, отколкото с отвращение. За повечето хора това би било ужасна гледка, но работата във Фермата подготвя студентите за жестоката действителност.
	— Изпуснах ли нещо?
	— Не, той си е все така мъртъв — успокои я Том. — Знаеш къде е съблекалнята, възползвай се, ако искаш.
	— Разбира се. — Самър се обърна, при което без да иска закачи с чантата си поставката с инструментите. — Извинявайте — каза тя и успя да я задържи, преди да е паднала на земята, след което изчезна през вратата.
	В залата за аутопсии отново настъпи тишина.
	— Самър е нашата специализантка. Същинска фурия е — отбеляза Том с лека усмивка.
	— Забелязах — отвърнах аз.
	Кайл все още стоеше вперил поглед във вратата, сякаш го бе поразил гръм. Том ме погледна многозначително и се прокашля:
	— Пробите, Кайл.
	— Какво? — стресна се помощникът. Явно съвсем беше забравил за присъствието ни.
	— Щеше да ги опаковаш и да ги изпратиш в лабораторията.
	— Да, разбира се, няма проблем.
	Кайл хвърли още един, изпълнен с надежда поглед към вратата, взе пробите и излезе.
	— Мисля, че нашата Самър си намери нов обожател — подхвърли иронично Том.
	Обърна се отново към масата и изведнъж лицето му се сгърчи от болка. Постави ръка върху гърдите си, като че ли не му достигаше въздух.
	— Добре ли си? — попитах аз.
	— Нищо ми няма. Хикс може да докара киселини на всеки.
	Цветът на лицето му обаче никак не ми хареса.
	Протегна се към поставката с инструменти и изпъшка от болка.
	— Том…
	— По дяволите, добре съм! — вдигна ръка, сякаш искаше да ме възпре да не се доближа до него, после добави извинително: — Добре съм, наистина.
	Изобщо не му повярвах.
	— На крак си от рано сутринта. Защо не си починеш малко?
	— Защото нямам време — отвърна той е раздразнение. — Обещах на Дан да му дам предварителния доклад възможно най-бързо.
	— Той ще си получи доклада. Със Самър ще отстраним докрай меките тъкани.
	Том кимна неохотно.
	— Добре, само за няколко минути…
	Наблюдавах го, докато излизаше от залата, изненадан от немощния му вид. По принцип не беше особено едър, но сега като че ли съвсем се беше стопил. _Остарява_. Просто житейско правило, което въпреки това не ми беше лесно да приема.
	Дискът в CD-плейъра отдавна се бе извъртял и в залата цареше тишина. Някъде отвън чух да звъни телефон. Никой не го вдигна и накрая той спря.
	Отново насочих вниманието си към човешките останки. Скелетът бе почти изцяло изчистен от меките тъкани, а каквото оставаше, трябваше да се махне чрез сваряване в специален препарат. Тъй като не беше особено практично да се накисва целият скелет във ваната, трябваше да извърша още една зловеща процедура.
	Разчленяването.
	Черепът, тазът и костите на ръцете и краката трябваше да бъдат отделени, което изискваше едновременно деликатност и физическа сила. Ако по време на процедурата се получеше някакво увреждане, то трябваше да бъде описано, за да не се сбърка с травма, нанесена преди настъпването на смъртта. Тъкмо отделях черепа, като внимателно прорязвах хрущяла между втория и третия шиен прешлен, когато Самър се появи отново.
	В хирургическото облекло тя вече не изглеждаше не на място в залата; изключение правеха само обиците по ушите и носа й. Изрусената й коса бе скрита под кърпа.
	— Къде е доктор Либерман?
	— Излезе за малко — отвърнах аз, без да навлизам в подробности. Том не би искал някой от студентите му да знае за заболяването му.
	Самър прие отговора ми без коментар.
	— Да започна ли с препарата?
	Не бях много сигурен каква задача би й възложил Том, но предложението й ми се стори разумно. Започнахме да пълним металните вани с разтвор, а после ги сложихме да се загряват на газовите котлони. Въпреки че огромните камини над котлоните поемаха по-голямата част от изпаренията, комбинацията от миризмата на белина и вряща мека тъкан ужасно напомняше на нещо средно между пералня и евтин ресторант.
	— Значи си англичанин? — попита ме Самър, без да прекъсва работата си.
	— Да.
	— И как се озова тук?
	— В командировка съм. Работя по един научен проект.
	— Нямате ли си лаборатории в Англия?
	— Имаме, но не като вашите.
	— Да, Фермата е страхотно място — заяви тя и ме огледа внимателно през очилата си. — Какво е да си съдебномедицински антрополог в Англия?
	— Студено и мокро.
	Тя се засмя.
	— Като оставим това настрана, работата ви по-различна ли е от тази на антрополозите тук?
	Никак не ми се говореше точно на тази тема, но тя не бе виновна за това, просто се държеше приятелски.
	— В основни линии нещата са същите, но все пак има малки различия. Нямаме толкова правоохранителни институции като вас.
	За външен човек огромният брой автономни шерифи и полицейски управления, да не говорим за щатските и федерални агенции, изглеждаше доста объркващ.
	— Но основната разлика е в климата. При нас труповете не изсъхват така, както тук, освен ако не се случи горещо лято. Разлагането става в много по-влажни условия, затова много по-често се наблюдават плесени и слуз.
	Самър изкриви лице.
	— Ама че гадост! Някога мислил ли си да се преместиш?
	Без да искам, се разсмях.
	— Искаш да кажеш да дойда да работя тук, в някой от южните щати? Не, не съм обмислял подобно нещо. — Вече бях говорил достатъчно за себе си, затова смених темата. — Ами ти? Какви са твоите планове?
	Самър започна оживено да разказва за живота си, за амбициите си за бъдещето, как работи в един бар в Ноксвил, за да събере достатъчно пари да си купи кола. Мълчах си, а тя продължаваше да говори. Това не й пречеше да работи, а и потокът от думи ми подейства успокояващо. Когато Том се върна, с изненада установих, че са минали почти два часа.
	— Виждам, че напредвате — каза той с одобрение и се приближи до масата.
	— Върви доста лесно.
	Не исках да го питам пред Самър как е, но беше очевидно, че се чувства по-добре. Той я изчака да отиде до ваните е врящата течности ме дръпна настрани.
	— Извинявай, че се забавих толкова, но разговарях с Дан Гарднър. Нещата се развиват доста интересно. Полицията не разполага с пръстови отпечатъци на Тери Лумис, мъжа, чийто портфейл открихме в бунгалото, затова не могат да бъдат сигурни дали това наистина е той — посочи с ръка останките на масата. — Но са идентифицирали отпечатъка върху кутийката от филм. Той е на някой си Уилис Декстър, трийсет и шест годишен механик от Севиървил.
	Севиървил беше градче недалече от Гатлинбърг, на около трийсет километра от мястото, където беше открит трупът.
	— Това е добра новина.
	— Да, така би си помислил всеки — съгласи се Том. — В бунгалото откриха и други отпечатъци от Декстър, един от тях — върху касова бележка в портфейла на Лумис. Бележката е отпреди седмица.
	Всичко това показваше, че жертвата е Тери Лумис, а убиецът — Уилис Декстър. Но нещо в държанието на Том ми подсказваше, че нещата не са толкова прости.
	— Арестували ли са го вече?
	Том свали очилата си и започна да бърше стъклата им, а по устните му играеше лукава усмивка.
	— Работата е там, че Уилис Декстър е загинал в автомобилна катастрофа преди шест месеца.
	— Не може да бъде — възкликнах аз.
	Или пръстовите отпечатъци не са били негови, или името в смъртния акт е било сгрешено.
	— Така е, не може — отвърна Том и сложи очилата на носа си. — Затова утре рано сутринта отиваме да ексхумираме трупа му.


	_На девет години за първи път виждаш труп. Носиш най-хубавите си дрехи. Влизаш в една голяма стая, пълна с дървени столове, подредени с лице към масата, върху която е поставен лъскав ковчег. Застлана е с износена покривка от черно кадифе, обточена с кървавочервен ширит, който в ъгъла се е разшил и виси. Вниманието ти е привлечено от почти перфектната осмица, която образува, затова се сещаш да погледнеш в ковчега едва когато заставаш съвсем близо до него_.
	_В него лежи дядо ти. Изглежда… различен. Лицето му е някак восъчно, а бузите му са хлътнали, все едно е забравил да си сложи изкуствените зъби. Очите му са затворени, но въпреки това изглеждат различни_.
	_Застиваш и усещаш познатото стягане в гърдите. Една ръка те побутва по гърба и те кара да пристъпиш напред_.
	— _Върви сега и погледни_.
	_Разпознаваш гласа на леля си. Не се нуждаеш от подканяне, за да се приближиш. Започваш да подсмърчаш и някой леко те плясва по главата_.
	— _Вземи си носната кърпа — изсъсква леля ти_.
	_За първи път не ти е необходима кърпа, за да избършеш непрекъснато течащия си нос. Просто се опитваш да доловиш миризмите, замаскирани от парфюма и ароматните свещи_.
	— _Защо очите му са затворени? — питаш ти_.
	— _Защото сега е при Бог — отвръща леля ти. — Виж колко спокоен изглежда. Съвсем като заспал_.
	_Но на теб не ти изглежда заспал. Струва ти се, че това, което е в ковчега, никога не е било живо. Стоиш там с вперени в него очи и се опитваш да разбереш какво в тялото е различно. После някой те дръпва строго настрана_.
	_През следващите няколко години споменът за трупа на дядо ти продължава да буди у теб същата почуда, съпроводена от стягане в гърдите. Това е един от основополагащите спомени в живота ти. Но едва на седемнайсет години ставаш свидетел на събитието, което променя всичко_.
	_По време на обедната почивка седиш на една пейка и четеш. Книгата, която си откраднал от библиотеката, е превод на „Сума на теологията“ от Тома Аквински. Макар да се чете трудно, текстът е доста наивен, но има и някои интересни неща. „Съществуването на дадено нещо и неговата същност са две различни неща“. Тази мисъл ти допада почти толкова, колкото и твърдението на Киркегор, че „Смъртта хвърля светлина върху всички силни страсти, добри или лоши, и ги разкрива“. Всички теолози и философи си противоречат и нито един, чиито произведения си чел, не дава истински отговори. Но все пак те са по-близо до истината от незрели позьори като Камю и Сартр, които крият невежеството си зад маската на художествената литература. Вече надрасна техните трудове, а съвсем скоро ще надраснеш и писанията на Тома Аквински и тези като него. Всъщност вече започваш да си мислиш, че няма да намериш отговора в нито една книга. Но пък с какво друго разполагаш?_
	_Напоследък вкъщи се шушука, че няма откъде да намерят пари, за да учиш в университет. Това ни най-малко не те тревожи. Парите все ще се намерят. От години знаеш, че си необикновен човек, че съдбата те е предопределила за велики неща_.
	_Така и ще стане_.
	_Докато четеш, дъвчеш и преглъщаш храната съвсем механично, без да усещаш вкуса й. Единствената й роля е да те зареди с енергия. Последната операция най-после сложи край на вечно течащия ти нос, който вгорчаваше детството ти, но това облекчение ти струва доста скъпо. Сега почти нямаш обоняние и вкусът на всяка храна, освен на най-лютата, ти се струва един и същи, все едно предъвкваш памук_.
	_Дояждаш безвкусния сандвич и оставяш книгата. Точно когато се надигаш от пейката, чуваш изскърцването на спирачки, последвано от тъп удар. Вдигаш поглед и виждаш как една жена лети във въздуха. За миг сякаш увисва в пространството, после тежко се стоварва в краката ти. Тялото й лежи сгърчено по гръб, лицето й е обърнато към небето. За момент погледите ви се срещат, очите й са широко отворени, сепнати. В тях няма нито страх, нито болка, само изненада. Изненада и още нещо_.
	_Осъзнаване_.
	_След това очите й помътняват и ти инстинктивно разбираш, че силата, която им е вдъхвала живот, ги е напуснала завинаги. Това, което лежи пред теб сега, не е нищо повече от купчина месо и счупени кости_.
	_Стоиш замаяно, докато около тялото започват да се трупат хора, избутват те и скриват жената от погледа ти. Но това няма значение. Вече видя онова, което трябваше_.
	_През следващата нощ лежиш и се опитваш да си припомниш всеки детайл. Преживяването те разтърси и разбираш, че си на прага на нещо голямо. Съзнаваш, че успя да зърнеш нещо изключително важно, нещо, което бе едновременно банално и проникновено. Само че по някаква причина образът на жената, очите й, впити в твоите, ти убягват и това те влудява. Искаш, не, непременно трябва да видиш този момент отново; може би тогава ще разбереш какво точно се бе случило. Но споменът не ти върши никаква работа, както и в случая, когато гледаше втренчено ковчега на дядо си. Споменът е прекалено субективен, на него не може да се разчита. Нещо толкова важно изисква научен подход_.
	_По-дълготраен_.
	_На следващия ден изтегляш от банката всичките си спестявания за университета и купуваш първия си фотоапарат_.


>	6

	Когато потеглихме към гробището, зората беше само бледа ивица на хоризонта. Небето все още бе тъмно, но звездите избледняваха и отстъпваха място на новия ден. Пейзажът от двете страни на шосето започна да добива по-ясни очертания, сякаш изплуваше от тъмнината като снимка, поставена във вана за проявяване. Зад магазините и ресторантите за бързо хранене се извисяваше огромната снага на планината, която с величината сякаш си искаше да подчертае преходността на всичко сътворено от човешка ръка.
	Том шофираше мълчаливо. Като никога, не бе пуснал някой от дисковете си с джаз, но не знаех дали причината за това е ранният час, или просто не беше в настроение. Когато ме взе от хотела, само се усмихна едва-едва, после потъна в мълчание. Никой не изглежда много добре толкова рано сутрин, но лицето му беше някак сиво, което според мен не се дължеше на недоспиване.
	_Най-вероятно и ти не изглеждаш особено добре_. Лежах буден в леглото до ранните часове, очаквайки с тревога онова, което предстои. Това съвсем не беше първата ексхумация, на която щях да присъствам, и със сигурност не най-неприятната. Преди много години бях участвал в разкопаването на масови гробове в Босна, където в общите ями бяха погребани цели семейства. Сега нямаше да има нищо такова, а и съзнавах, че Том ми правеше услуга, като ме взе със себе си. Би трябвало да съм изключително доволен от отдалата ми се възможност да участвам в полицейско разследване в САЩ.
	Защо тогава не изпитвах никакъв ентусиазъм?
	Преди бях уверен в способностите си, а сега — изпълнен със съмнения. Като че ли бях загубил цялата си енергия и желание за работа заедно с кръвта, която изтече от мен преди година, докато лежах на плочите в антрето на апартамента си. Щом сега реагирах по този начин, как ли щях да се чувствам, когато се върнех в Англия и се наложеше да разследвам убийство сам, без чужда помощ?
	Честно казано, нямах ни най-малка представа.
	Когато напуснахме магистралата, забелязах, че хоризонтът на запад е промазан със златисти ивици. Пътувахме към източните предградия на Ноксвил, които въобще не познавах. Този район на града беше доста беден, боята по фасадите на къщите се лющеше, предните дворове бяха пълни с боклуци, тревата не бе окосена. Очите на една улична котка, която ядеше нещо в канавката, проблеснаха на светлината на фаровете, тя спря да яде за момент и ни изгледа подозрително.
	— Съвсем близо сме — наруши Том тишината.
	След още два-три километра къщите отстъпиха място на шубраци и не след дълго стигнахме до гробището. То бе отделено от пътя с висока тухлена ограда, покрай която бяха насадени борове. На арката над портата висеше метална табела с надпис „Погребална агенция и гробище Стийпъл Хил“. Над буквите бе изобразен стилизиран ангел, свел благоговейно глава. Дори и в сутрешния сумрак успях да забележа, че металът е ръждясал, а боята по него се лющи.
	Влязохме с колата през отворената порта. Надгробните камъни бяха подредени в редици от двете страни на пътя, повечето — занемарени и буренясали. Зад тях се простираше мрачна борова гора, а точно пред нас се виждаше силуетът на сградата, в която се помещаваше погребалната агенция. Беше ниска постройка, която приличаше на фабрика, с нещо като квадратна кула.
	Встрани бяха паркирани няколко коли. Спряхме до тях и слязохме от колата. Мушнах ръце в джобовете си и потреперих от сутрешния хлад. Наоколо се носеше лека сутрешна мъгла, а по тревата блестяха сребристи капчици роса.
	Около гроба бяха издигнати паравани, макар че толкова рано сутринта нямаше никакви посетители. Един малък багер пухтеше и вибрираше, докато издигаше и изсипваше пръстта върху една вече доста голяма купчина. Миришеше на глина и дизелово гориво. Гробът беше вече почти разкопан и зееше като огромна черна рана в тревната площ.
	Докато багерът изхвърляше поредната купчина пръст, Гарднър и Джейкъбсън стояха и чакаха заедно с останалите служебни лица и работници. Хикс бе застанал малко встрани от тях. Голата глава на патолога се подаваше от яката на шлифера, което му придаваше вид на костенурка. Неговото присъствие тук беше чиста формалност, тъй като трупът със сигурност щеше да бъде предаден на Том.
	От изражението по лицето му ставаше ясно, че никак не е доволен от това.
	Наблизо стоеше още един мъж, висок и елегантен, с палто от камилска вълна върху строг черен костюм. Наблюдаваше работата на багера, а по лицето му бе изписано нещо, което можеше да се тълкува и като сдържаност, и като отегчение. Щом видя, че идваме, той изведнъж като че ли застана нащрек и впери поглед в Том.
	— Здравей, Том — поздрави Гарднър.
	Очите на агента бяха зачервени, под тях имаше торбички. За разлика от него Джейкъбсън изглеждаше съвсем свежа, все едно бе спала непробудно цели девет часа. Шлиферът й, препасан с колан на кръста, беше безупречно изгладен.
	Том се усмихна, но не отвърна на поздрава. Забелязах, че се е задъхал въпреки слабия наклон и краткото разстояние от колата дотук. Хикс го погледна с неприязън и не го поздрави. На мен не ми обърна абсолютно никакво внимание. Извади от джоба си мърлява носна кърпа и шумно се изсекна.
	Гарднър посочи към високия мъж с палтото от камилска вълна.
	— Това е Елиът Йорк, собственик на „Стийпъл Хил“. Помогна ни да организираме ексхумацията.
	— Радвам се, че мога да ви бъда полезен — заяви Йорк и бързо пристъпи към Том. — За мен е чест да се запозная с вас, доктор Либерман.
	Миризмата на одеколона му бе по-силна дори от тази на дизелово гориво, идваща от багера. Беше трудно да се определи на колко години е, но според мен наближаваше петдесетте. Беше висок, едър мъж, с неправилни черти на лицето, които с възрастта бяха станали по-груби и тежки. Черната му коса имаше странен матов отблясък, затова предположих, че я боядисва, а когато се обърна, забелязах, че е грижливо сресана, така че да прикрива оплешивяващото му теме.
	Том побърза да измъкне ръката си от неговата и ме представи:
	— Това е моят колега доктор Хънтър. Той е от Англия и е на посещение при нас.
	Йорк ме поздрави съвсем небрежно. Отблизо се виждаше, че ръкавите на палтото от камилска вълна са съвсем износени, а доколкото можех да забележа, черният му костюм се нуждаеше от химическо чистене. Ако се съдеше по неравномерно обръснатата му брада и следите от порязване, тази сутрин или се беше обръснал много набързо, или ножчето на самобръсначката му е било съвсем тъпо. Дори силната миризма на одеколона му не можеше да прикрие мириса на цигари, който се носеше от него, както и жълтите петна от никотин по пръстите му.
	Още не бе пуснал ръката ми, когато отново се обърна към Том:
	— Слушал съм много за работата ви, доктор Либерман. Както, разбира се, и за Фермата ви.
	— Благодаря ви, но не може да се каже, че Фермата е моя.
	— Не, разбира се, тя е гордост на целия щат Тенеси — заяви той и се усмихна мазно. — Моята професия въобще не може да се сравнява с вашата, но мисля, че и аз в известна степен служа на обществото. Работата ми не е приятна, но смятам, че е много необходима.
	Усмивката на Том не слизаше от лицето му.
	— Напълно сте прав. Значи вие извършихте това погребение?
	Йорк наклони глава встрани.
	— Да, сър, имах тази чест, въпреки че, честно казано, не си спомням много за това конкретно погребение. Нали разбирате, при нас се извършват толкова много. Агенция „Стийпъл Хил“ предлага всякакви услуги — както кремация, така и погребения сред тази прекрасна природа — каза той и посочи неподдържаните тревни площи с такава гордост, сякаш бяха великолепен парк. — Баща ми основа компанията през 1958 година и оттогава предлагаме услугите си на опечалените. Мотото ни е „Достойнство и утеха“ и ми се ще да вярвам, че то точно отразява същността на работата ни.
	Тези високопарни думи бяха последвани от доста неловко мълчание. Гарднър се приближи до нас и по лицето на Том се изписа облекчение.
	— Съвсем скоро ще приключим. Гробът е почти разкопан — заяви той.
	Том успя да се измъкне и усмивката на Йорк бе заменена от разочарование.
	Сякаш за да докаже думите на Гарднър, багерът изсипа последната купчина пръст и се отдръпна, като изпускаше облаци дим от ауспуха си. Един мъж с уморен вид, за когото предположих, че е от санитарните власти, кимна към един от работниците. Облечен в защитно облекло и с маска на лицето, той пристъпи напред и започна да пръска ямата с дезинфектант. След смъртта болестотворните микроорганизми не изчезват. Освен с бактериите, които се хранят с разлагащата се плът, мъртвите могат да заразят живите с хепатит, СПИН, туберкулоза и така нататък.
	Друг работник, също в защитно облекло и с маска, спусна в гроба стълба, слезе по нея и започна да разчиства с лопата пръстта около ковчега. Докато привърши и постави ремъците, с които щеше да бъде издигнат, небето беше вече съвсем изсветляло, а боровете хвърляха дълги сенки по тревата. Работникът излезе от трапа и заедно с още няколко души започнаха да изтеглят ковчега. Гледката много приличаше на зловещо погребение, при което действията се извършваха в обратен ред.
	Покритият с кал ковчег бавно се издигаше, а от него падаха буци пръст. Мъжете го положиха отстрани на гроба, върху предварително поставените дъски, и бързо се оттеглиха.
	— По дяволите, как вони! — измърмори единият от тях.
	Беше прав. Дори от мястото, където стояхме, усетихме силната миризма на разлагаща се плът в свежото утро. Гарднър сбърчи нос, доближи се до ковчега и се наведе да го огледа.
	— Капакът се е сцепил — заяви той и посочи една пролука под напластената кал. — Не мисля, че е бил отворен нарочно, просто дървесината е много тънка.
	— Направен е от най-добрия американски бор! Ковчегът си е съвсем наред! — развика се Йорк.
	Никой не му обърна внимание.
	Том се наведе над ковчега и го подуши.
	— Казахте, че е бил погребан преди шест месеца, така ли? — попита той Гарднър.
	— Точно така. Защо?
	Том не отговори.
	— Странно. Ти какво ще кажеш, Дейвид?
	Опитах се да прикрия смущението си, когато всички погледи се насочиха към мен.
	— Не би трябвало да мирише толкова силно — отвърнах аз неохотно. — Не и ако са минали само шест месеца.
	— Ковчегът не е плътно затворен, в случай че не сте забелязали — обади се Хикс. — Какво очаквате при наличието на такава дупка?
	Надявах се, че Том ще му отговори, но той бе приковал вниманието си върху ковчега.
	— И все пак се е намирал под два метра пръст. На такава дълбочина разлагането настъпва много по-бавно, отколкото на повърхността.
	— Не говорех на вас, но все пак благодаря за разяснението — каза саркастично Хикс. — Сигурен съм, че като англичанин познавате добре климатичните особености на Тенеси.
	— Всъщност Дейвид е прав — каза Том и се изправи. — Въпреки счупения капак миризмата не би трябвало да е толкова силна.
	Патологът го изгледа гневно.
	— Тогава защо не погледнете вътре? — попита той и махна рязко към работниците. — Отворете го.
	— Тук ли? — изненада се Том.
	Обикновено ковчегът първо се транспортираше до моргата и едва там биваше отворен.
	Изглежда, Хикс истински се забавляваше.
	— Ковчегът така или иначе е отворен. Ако тялото е силно разложено, както вие твърдите, бих предпочел да го знам още сега. И без това загубих достатъчно време.
	Познавах Том добре и по свитите му устни разбрах, че не одобрява идеята, но въпреки това си замълча. Докато трупът официално не беше предаден на Том, решенията взимаше Хикс.
	Джейкъбсън обаче възрази:
	— Сър, не смятате ли, че трябва да изчакаме? — обърна се тя към Хикс, докато той даваше нареждания на работниците да отворят ковчега.
	— Да не би да поставяте под въпрос правомощията ми? — попита той с хищническа усмивка.
	— За бога, Доналд, ако ще го отваряш, отваряй го — намеси се Гарднър.
	Хикс хвърли още един гневен поглед към Джейкъбсън и направи знак на работника, който стоеше с електрическа отвертка в ръка. Машината зави пронизително и отвъртя винтовете на ковчега. Хвърлих поглед към Джейкъбсън, но лицето й беше напълно безизразно. Сигурно бе усетила погледа ми, защото за миг спря сивите си очи върху мен. Преди да ги отмести, успях да зърна гнева в тях.
	Когато беше махнат и последният винт, към ковчега се приближи още един работник, за да помогне при вдигането на капака. Той се бе огънал навътре и отстраняването му не беше много лесно.
	— Мили боже! — възкликна един от мъжете и извърна глава.
	Вонята, която се понесе от ковчега, беше направо неописуема — отвратителната, сладникава миризма на разлагаща се плът. Работниците побързаха да се отдалечат.
	Двамата с Том се приближихме, за да погледнем вътре.
	Мръсен бял чаршаф покриваше по-голямата част от останките, така че се виждаше само черепът. Косата бе опадала, с изключение на няколко тънки кичура, които приличаха на паяжини. Тялото бе започнало да се разлага, плътта сякаш се бе стопила. Бактериите бяха превърнали меките тъкани в полутечно състояние. Тъй като капакът на ковчега беше затворен, течността не бе имала възможност да се изпари. Беше гъста и слузеста и бе изцапала памучния покров. Тази лепкава маса се наричаше „ковчежна течност“.
	Хикс също погледна вътре.
	— Поздравления, Либерман. Целият е твой.
	Отправи се към паркираните коли, без да погледне повече назад. Гарднър гледаше с отвращение ужасяващите останки в ковчега, пред устата и носа си бе поставил носна кърпичка, с която напразно се опитваше да спре отвратителната миризма.
	— Това нормално ли е?
	— Не — отвърна Том и погледна гневно към Хикс.
	— Имате ли представа как е станало? — обърна се Гарднър към Йорк.
	Лицето на собственика на погребалната агенция бе станало тъмночервено.
	— Разбира се, че не! И не приемам намеците ви, че аз имам нещо общо с това! Агенция „Стийпъл Хил“ не отговаря за онова, което се случва с ковчега след заравянето му.
	— Така си и мислех — отвърна Гарднър и направи знак на работниците. — Затворете го и да го откараме в моргата.
	Междувременно бях успял да огледам съдържанието на ковчега доста внимателно.
	— Погледни черепа, Том — казах аз.
	Том стоеше загледан натам, където бе тръгнал патологът. За миг ме погледна учудено, после изпълни молбата ми. Видях как изражението на лицето му се промени.
	— Това никак няма да ти хареса, Дан.
	— Какво няма да ми хареса?
	Вместо да му отговори, Том отправи многозначителен поглед към Йорк и работниците.
	— Бихте ли ни извинили за момент, господа? — обърна са Гарднър към тях.
	Работниците отидоха до багера и запалиха цигари. Йорк скръсти ръце на гърдите си.
	— Това е моето гробище, така че никъде няма да ходя.
	Ноздрите на Гарднър започнаха да потрепват и той въздъхна дълбоко.
	— Господин Йорк…
	— Имам пълното право да знам какво става тук!
	— Точно това се опитваме да установим. А сега, ако нямате нищо против…
	Но Йорк далеч не беше свършил. Той насочи пръст към Гарднър и продължи:
	— Оказах ви пълно сътрудничество. Няма да допусна да ме обвинявате в каквото и да било. Искам да се запише черно на бяло, че „Стийпъл Хил“ не носи никаква отговорност.
	— За какво да носи отговорност? — попита Гарднър с измамно мек глас.
	— За каквото и да било! За това! — и Йорк посочи към ковчега. — Фирмата ми е съвсем почтена и аз не съм направил нищо нередно!
	— Тогава няма за какво да се безпокоите. Благодаря ви за помощта, господин Йорк. Скоро отново ще се свържем с вас.
	Йорк пое дълбоко въздух и бе готов да продължи да протестира, но погледът на агента го възпря. Той затвори уста, намуси се и се отдалечи наперено. Гарднър го проследи с поглед, както котка проследява врабче, после отново се обърна към Том:
	— Е, какво има?
	— Нали каза, че погребаният труп е на бял мъж?
	— Точно така. Уилис Декстър, трийсетгодишен, механик, загинал в автомобилна катастрофа. Хайде, Том, какво толкова видя?
	Том ми се усмихна кисело.
	— Дейвид го забеляза. Нека той го съобщи.
	_Хиляди благодарности_. Обърнах се отново към ковчега. Усещах, че Гарднър и Джейкъбсън внимателно ме наблюдават.
	— Погледнете носа — започнах аз.
	Меката тъкан се беше разложила напълно и на мястото на носа се виждаше триъгълна дупка с остатъци от хрущял в нея.
	— Виждате ли дъното на носния отвор, там, където то се свързва с костта, за която се захващат горните зъби? Там би трябвало да има остра изпъкнала кост. Но такава няма, костта плавно преминава в другата под нея. Освен това формата на носа не е каквато се очаква. Коренът му е нисък и широк, носното отверстие също е прекалено широко.
	Гарднър изруга под носа си.
	— Сигурен ли си? — обърна се той по-скоро към Том, отколкото към мен.
	— За съжаление, да — отвърна Том с безпокойство в гласа. — И аз щях да го забележа, ако се бях вгледал малко по-внимателно. Всяка от тези особености на черепа е показателна за расовата принадлежност на починалия. А взети заедно, няма никакво съмнение.
	— Съмнение за какво? — попита Джейкъбсън озадачено.
	Гарднър въздъхна сърдито.
	— Изпъкналата кост, за която спомена доктор Хънтър, е характерна само за бялата раса. Тук такава кост няма.
	Джейкъбсън се намръщи, когато осъзна какво означаваше това.
	— Искате да кажете, че погребаният тук е чернокож? Но доколкото знам, Уилис Декстър е бял.
	— Точно така — Гарднър впери поглед в ковчега, като че ли трупът в него го беше разочаровал. — Това не е Уилис Декстър.


>	7

	Слънцето вече бе високо и грееше ослепително, а лъчите му се отразяваха в стъклата и броните на колите, с които се разминавахме по магистралата. Въпреки че все още не беше пладне, въздухът над шосето трептеше от жегата и изгорелите газове. Колите пред нас намалиха скоростта и започнаха да се движат съвсем бавно, заобикаляйки полицейските коли, блокирали едната лента. Препречваше я един съвсем нов лексус, чиято задна част беше лъскава и съвсем невредима, докато предницата му бе тотално смачкана. На известно разстояние от него се намираше нещо, което някога е било мотор. Сега беше просто купчина желязо, хром и гума. По асфалта около него се виждаше течност, която приличаше на разлят бензин, но най-вероятно не беше.
	Полицай с каменно лице регулираше движението. Докато се влачехме, забелязах, че по моста над магистралата се е събрала тълпа. Хората се бяха облегнали на перилата и с интерес наблюдаваха ставащото долу. След малко отминахме мястото на катастрофата и трафикът започна да се движи нормално, все едно нищо не се беше случило.
	На връщане от гробището Том вече се държеше обичайно. Забелязах пламъчето в очите му — беше заинтригуван от необичайното развитие на събитията. Първо се оказа, че пръстовите отпечатъци от местопрестъплението принадлежат на мъртвец, а сега в гроба му открихме трупа на съвсем друг човек. Том обичаше загадките.
	— Май са прибързали със смъртния акт на Уилис Декстър, а? — разсъждаваше той, а пръстите му барабаняха по волана в такт с музиката на Дизи Гилеспи, която се носеше от колоните. — Какво по-добро алиби от това да инсценираш собствената си смърт, стига да умееш да я изпипаш.
	Мислите ми се върнаха към действителността.
	— На кой мислиш, че е трупът в ковчега? На друга жертва ли?
	— Предполагам, макар че не бих искал да се произнасям, преди да сме определили причината за смъртта. Възможно е някой в погребалната агенция просто да е объркал труповете, въпреки че при тези обстоятелства надали е така. Колкото и да ми е неприятно да го призная, може Ървинг да е прав и наистина да си имаме работа със сериен убиец — заяви той и ме погледна косо. — Какво има?
	— Нищо.
	— Много лош актьор си, Дейвид — усмихна се той.
	Обикновено обичах да поразсъждаваме заедно с Том, но напоследък непрекъснато се съмнявах в себе си.
	— Вероятно съм станал прекалено мнителен. Не ти ли се струва обаче, че отпечатъкът върху филмовата кутийка твърде лесно ни отведе до втората жертва?
	Том сви рамене.
	— Престъпниците допускат подобни грешки.
	— Значи, според теб е възможно Уилис Декстър да е още жив? И смяташ, че той е убиецът?
	— А ти как мислиш?
	— Явно съм забравил колко обичаш да играеш адвокат на дявола.
	Том се засмя.
	— Само обмислям различните възможности. Прав си, че подозрително лесно стигнахме до втората жертва. Но Дан Гарднър не е глупак. Може да се държи като гадняр, но от друга страна, се радвам, че именно той разследва този случай.
	Все още не бях заобичал Гарднър, но знаех, че Том не сипе лесно похвали.
	— Какво ще кажеш за Йорк? — попитах аз.
	— Какво друго да кажа, освен че ми се прииска веднага да си измия ръката, след като се здрависах с него — отвърна Том замислено. — Надали ръководи перфектната погребална агенция, но не ми се видя особено разтревожен, че ще правим ексхумация. Поне докато не видя състоянието, в което беше ковчегът. Ще му се наложи да отговаря на някои неудобни въпроси, но едва ли щеше да се държи така спокойно, ако знаеше какво ще открием в гроба.
	— Дори да е така, трудно ми е да си представя как някой ще подмени трупа без знанието на хората от погребалната агенция.
	Том кимна.
	— Почти невъзможно. Все пак засега ще се въздържа да преценявам Йорк. — За момент той намали скоростта, подаде мигач и задмина една каравана, която се движеше пред нас. — Между другото, ти свърши чудесна работа. Аз не бях обърнал внимание на носната кухина.
	— И ти щеше да забележиш, ако не беше така бесен на Хикс.
	— Работата с Хикс е един от рисковете на професията. Би трябвало вече да съм свикнал и да не му обръщам внимание — той ме погледна и усмивката изчезна от лицето му. — Добре, стига с това. Какво те притеснява?
	Не смятах да повдигам въпроса точно сега, но реших, че няма смисъл да го отлагам.
	— Мисля, че идването ми в Щатите не беше добра идея. Оценявам това, което правиш за мен, но… Честно казано, нещата не вървят и мисля, че ще е по-добре да се върна.
	До този момент самият аз не си давах сметка, че вече съм взел решение. Сега обаче всичките ми съмнения изкристализираха и ме накараха да приема това, което до този момент отбягвах. Но част от мен беше в шок от признанието, защото разбирах, че връщане назад нямаше да има. Ако се откажех от разследването, това нямаше да е просто оттегляне.
	Щеше да бъде признание за поражение.
	Известно време Том шофираше мълчаливо.
	— Не е само заради онова, което стана вчера в бунгалото, нали?
	— Случката в бунгалото е само част от проблема — отвърнах аз и свих рамене, търсейки подходящите думи. — Мисля, че участието ми в това разследване беше грешка. Не знам, може би е прекалено рано.
	— Нали раната ти е заздравяла?
	— Нямах това предвид.
	— Знам — въздъхна той. — Мога ли да говоря откровено?
	Кимнах, защото се боях, че гласът ще ми изневери.
	— Един път вече се опита да избягаш и нищо не се получи. Защо мислиш, че сега ще е по-различно?
	Почувствах, че бузите ми пламват. _Да избягам?_ Значи така виждаше той нещата.
	— Ако имаш предвид поведението ми след смъртта на Кара и Алис, да, това наистина беше един вид бягство — отвърнах дрезгаво аз. — Но сега нещата са по-различни. Имам чувството, че нещо липсва, но не мога да определя какво точно.
	— В криза си и се съмняваш в способностите си.
	— Да, може и така да се каже.
	— Затова ще те попитам още веднъж: каква ти е ползата пак да се опиташ да избягаш?
	Този път беше мой ред да замълча.
	Том шофираше, без да отклонява очи от пътя.
	— Ти си зрял човек, Дейвид, и няма да те обиждам с разни успокояващи приказки. Ако наистина чувстваш, че трябва да се оттеглиш, направи го. Мисля, че по-късно ще съжаляваш, но изборът си е твой. Преди това обаче мога ли да те помоля за една услуга?
	— Разбира се.
	Том намести очилата върху носа си.
	— Все още не съм казал на никого, освен на Мери и Пол. В края на лятото се пенсионирам.
	Погледнах го учудено. Мислех, че ще остане на работа поне до края на годината.
	— По здравословни причини ли?
	— Да кажем, че съм обещал на Мери. Работата е там, че ти беше един от най-добрите ми студенти и това е последният ни шанс да работим отново заедно. Ще ми направиш голяма услуга, ако останеш още една седмица.
	Замълчах за момент, възхищавайки се на елегантния начин, по който ме вкара в капана.
	— Сам се набутах, нали?
	— Да, сам се набута — усмихна се той. — Не можеш да нарушиш обещанието, дадено на един възрастен човек.
	Засмях се. Отдавна не се бях чувствал така леко, както в този момент.
	— Добре тогава. Една седмица.
	Том кимна доволно и отново забарабани по волана в такт с музиката.
	— А какво мислиш за помощничката на Дан?
	Погледнах през прозореца.
	— Джейкъбсън ли? Изглежда ми доста оправна.
	— М-м-м… — Пръстите му продължиха да барабанят по волана. — Доста е привлекателна, нали?
	— Така е.
	Том не каза нищо, а аз усетих, че се изчервявам.
	— Какво?
	— Нищо — отвърна той и се ухили.
	Том се беше обадил предварително в моргата, за да ги предупреди за пристигането на ковчега. Тялото трябваше да бъде занесено в друга зала, различна от тази, в която се намираше трупът от бунгалото, за да се избегне смесването на пробите от двете тела. Самата възможност за такова нещо би създала истински хаос с уликите, когато убиецът бъде изправен пред съда.
	Ако успеехме да го изправим пред съда.
	Когато пристигнахме, Кайл беше в коридора и разговаряше с други двама помощници. Остави ги и ни заведе в залата, която беше подготвил, като през цялото време поглеждаше през рамо, сякаш се надяваше да се появи и някой друг. Много се разочарова, когато разбра, че не очакваме никого.
	— Самър ще дойде ли днес?
	Опитваше се да звучи някак небрежно, но напразно.
	— Предполагам, че ще намине по-късно — отвърна Том.
	— Чудесно. Попитах просто така.
	Том запази пълно спокойствие, докато Кайл напусна залата.
	— Сигурно е от пролетта — заяви той с усмивка. — Хормоните започват да се обаждат.
	Точно бяхме облекли хирургическите дрехи и гумените престилки, когато донесоха ковчега от „Стийпъл Хил“. За транспортирането го бяха поставили в алуминиев контейнер, също като руските матрьошки. Първо трябваше да се направят снимки на трупа, затова Кайл закара ковчега с количка до рентгеновия кабинет.
	— Имате ли нужда от помощ? — попита той.
	— Не, благодаря, ще се справим.
	— Том… — обадих се аз.
	За да могат да ги снимат, останките трябваше да бъдат извадени от ковчега. Поради разлагането трупът вече не беше толкова тежък, но въпреки това не исках Том да се напряга.
	Той въздъхна отчаяно, явно прочел мислите ми.
	— Ще изчакаме да дойде Самър. И без това причинихме достатъчно неприятности на Кайл.
	— Няма проблем. Мартин и Джейсън ще ме покрият — каза оживено Кайл, като чу името на Самър. — Освен това доктор Хикс отсъства в момента — добави той с плаха усмивка.
	Том неохотно отстъпи.
	— Добре тогава. След като направим снимките, помогни на Дейвид да вдигне трупа.
	В този момент телефонът му иззвъня. Той го извади и погледна дисплея.
	— Трябва да се обадя, Дан е.
	Том излезе в коридора, а ние с Кайл отворихме закопчалките, които придържаха алуминиевия капак.
	— Значи си англичанин, така ли? — попита той. — От Лондон ли си?
	— Да.
	— Еха! И как е в Европа?
	Зачудих се какво да отговоря, като междувременно се мъчех да отворя една от закопчалките.
	— Зависи от страната.
	— Така ли? Много ми се иска един ден да отида. Да видя Айфеловата кула и други подобни неща. Пътувал съм доста из Щатите, но винаги ми се е искало да отида в чужбина.
	— Непременно трябва да го направиш.
	— Няма да стане с парите, които печеля — отвърна той тъжно. — И Самър ли ще стане съдебномедицински антрополог като доктор Либерман?
	— Доколкото знам, така възнамерява.
	Беше съсредоточил цялото си внимание върху закопчалките и се опитваше да изглежда напълно безразличен.
	— Това означава ли, че ще остане в Тенеси?
	— По-добре попитай нея.
	Той ме изгледа ужасено, после бързо сведе поглед.
	— О, не, не бих могъл. Аз просто, нали разбирате… чудех се.
	Едва успявах да сдържа усмивката си.
	— Предполагам, че ще остане тук още известно време.
	— Добре.
	Той кимна енергично няколко пъти и се съсредоточи върху работата си. Беше болезнено срамежлив. Нямах представа как би се отнесла Самър към него, но се надявах да събере смелост да си опита късмета.
	Тъкмо се канехме да вдигнем алуминиевия капак, когато влезе Том. По изражението му разбрах, че нещо не е наред.
	— Не си правете труда. Дан каза да не пипаме трупа засега. Явно Алекс Ървинг иска да го огледа на място.
	— Това пък защо му е?
	Можех да разбера желанието на психолога да огледа тялото на жертвата от бунгалото, но това беше положено в ковчег. Какво се надяваше да открие, като видеше трупа на живо, а не на снимка?
	— Какво да ти кажа? — въздъхна ядосано Том. — Хиск и Ървинг за една-единствена сутрин. Господи, очертава се ужасен ден. Кайл, това не си го чул.
	Помощникът се усмихна.
	— Разбира се, сър. Мога ли да ви помогна с още нещо?
	— Засега не. Ще те повикам, когато дойде Ървинг. Казаха, че няма да се забави.
	Трябваше обаче да се досетим, че Ървинг не е от хората, които се притесняват, че някой ги чака. Измина половин час, после цял, а той все още не ни беше удостоил с присъствието си. В това време двамата с Том се заехме да изплакнем и подсушим костите на трупа от бунгалото, които бях оставил да престоят една нощ в препарат. Минаха почти два часа, преди психологът да се появи. Влезе в залата, без дори да почука на вратата. Беше облечен в скъпо велурено яке и черна риза, с леко набола брада по закръглените бузи и оформящата се двойна брадичка.
	С него вървеше момиче на не повече от деветнайсет-двайсет години. Стоеше плътно до него през цялото време, като че ли търсеше закрилата му.
	Ървинг ни удостои с неискрена усмивка.
	— Добър ден, доктор Либерман, доктор… — той кимна разсеяно към мен. — Дан Гарднър сигурно ви е уведомил, че ще дойда.
	Том не отвърна на усмивката му.
	— Да, уведоми ни, освен това каза, че ще пристигнете съвсем скоро.
	Ървинг вдигна ръце, сякаш се предава, и по лицето му се появи усмивка, която би трябвало да ни обезоръжи.
	— Mea Culpa. Тъкмо правех предварителен запис за едно телевизионно предаване, когато Гарднър ми се обади, но записът се проточи по-дълго от очакваното. Знаете как става.
	Изражението на Том казваше, че прекрасно знае. След това насочи вниманието си към момичето.
	— Коя е госпожицата?
	Ървинг постави покровителствено ръка върху рамото на момичето.
	— Това е, ъ-ъ… Стейси. Тя е моя студентка. Пише дисертация върху трудовете ми.
	— Трябва да е много интересно — заяви Том. — Боя се обаче, че ще трябва да ви изчака отвън.
	Психологът махна с ръка, за да покаже, че въобще не е съгласен с това предложение.
	— Няма проблем. Предупредих я какво може да види.
	— Въпреки това не мога да й позволя да остане.
	Усмивката застина на устните на Ървинг и той впери гневен поглед в Том.
	— Казах й, че може да дойде с мен.
	— Не е трябвало да го правите. Това е морга, а не класна стая. Съжалявам — добави по-меко Том, като се обърна към момичето.
	Ървинг продължи да гледа втренчено Том още миг, след това се усмихна със съжаление на момичето.
	— Току-що отмениха решението ми, Стейси. Ще трябва да ме изчакаш в колата.
	Тя побърза да напусне залата, свела глава от неудобство. Стана ми жал за нея, но Ървинг трябваше да помисли, преди да я доведе тук без съгласието на Том. Усмивката на психолога изчезна веднага щом вратата се затвори след нея.
	— Тя е една от най-добрите ми студентки. Ако знаех, че ще изпадна в такова неловко положение, нямаше да я поканя да дойде с мен.
	— Сигурен съм, че е така, но тук решенията не взимате вие — отвърна Том с тон, който подсказваше, че въпросът е приключен. — Дейвид, би ли помолил Кайл да дойде в рентгеновия кабинет? Аз ще покажа на доктор Ървинг къде да се преоблече.
	— Няма да е необходимо. Нямам намерение да пипам каквото и да било.
	Държанието на психолога бе ледено.
	— Може и да е така, но правилата тук са особено строги. Освен това не бих искал да си изцапате якето.
	Ървинг погледна скъпото си велурено яке.
	— Добре, може би сте прав…
	Том ми се усмихна леко, докато излизах от залата. Когато с Кайл влязохме в рентгеновия кабинет, Том и Ървинг вече ни чакаха, застанали мълчаливо от двете страни на алуминиевия контейнер с ковчега.
	Ървинг бе облякъл бяла престилка върху дрехите си. Имаше доста измъчен вид и когато с Кайл тръгнахме да отваряме контейнера, той взе да разтрива носа си.
	— Надявам се, че няма да ни отнеме много време. Страдам от ринит и климатикът действа на синусите ми като… О, боже!
	Той бързо отстъпи назад и постави ръка върху носа си. Бяхме свалили капака и в стаята се понесе ужасна смрад. Трябваше обаче да му се признае, че бързо се съвзе, свали ръката от носа си и се приближи към ковчега.
	— Това, ъ-ъ… нормално ли е?
	— Състоянието на трупа ли имате предвид? — попита Том и сви рамене. — Зависи какво разбирате под „нормално“. Степента на разлагане съответства на заровен труп, но не и на такъв, заровен преди шест месеца.
	— Предполагам, че имате обяснение за това?
	— Все още нямаме.
	Ървинг се престори на изненадан.
	— Значи, имаме два трупа, като и двата по някаква странна причина са в по-напреднал стадий на разложение, отколкото би трябвало. Явно става дума за поведенчески модел. И, доколкото разбирам, това тук не е законният собственик на гроба, така ли?
	— Така изглежда. Този мъж е чернокож. А Уилис Декстър е бял.
	— Тази погребална агенция издига далтонизма до нови висоти — измърмори Ървинг.
	Той посочи мръсния памучен чаршаф, който покриваше всичко, с изключение на главата на трупа.
	— Бихте ли…?
	— Един момент. Дейвид, би ли снимал трупа?
	Направих няколко снимки с фотоапарата на Том, след което той кимна на Кайл да махне покрова. Помощникът се зае със задачата много внимателно. Чаршафът бе залепнал за тялото заради телесните течности, отделени от трупа при разлагането, затова отделянето стана трудно. Когато видя какво се криеше под него, Кайл спря за момент и погледна несигурно към Том.
	Трупът беше съвсем гол.
	— Определено става дума за поведенчески модел — заяви Ървинг, който очевидно намираше всичко това за много забавно.
	Том подкани Кайл:
	— Продължавай.
	Помощникът отстрани целия чаршаф. През цялото време, докато оглеждаше трупа, Ървинг попипваше брадата си. Приличаше ми на заучен театрален жест, но може би не бях обективен.
	— Ако оставим настрана факта, че е съблечен, има няколко неща, които веднага се набиват на очи — заяви убедено той. — Трупът е положен много внимателно. Ръцете са сгънати на гърдите в обичайната поза, краката са изпънати, като че ли това е най-обикновено погребение. Каквото то очевидно не е. Но убиецът се е отнесъл към тялото с явно уважение, нещо, което определено не е така при първата жертва. Но пък разнообразието прави живота много по-интересен, не мислите ли?
	_Не и на жертвите_. Усещах, че Том също се дразни от начина, по който говореше Ървинг.
	— Трупът, който открихме в бунгалото, не е бил първата жертва.
	— Моля?
	— Ако приемем, че този човек е бил убит, нещо, което не можем да твърдим, докато не установим причината за смъртта, то тогава той е починал много преди мъжа, който открихме вчера — обясни Том. — Който и да е този тук, той е починал пръв.
	— Напълно сте прав — съгласи се Ървинг с изкуствена усмивка. — Но това само потвърждава теорията ми. Развитието е съвсем ясно. Щом този Декстър е инсценирал собствената си смърт преди шест месеца, което е много вероятно, в тази инсценировка има нещо символично. В началото смятах, че убиецът отхвърля собствената си сексуалност и проявява потиснатите си сексуални желания под формата на насилие. Но сега картината се променя. Първата жертва е била покрита с покров и погребана, като че ли убиецът е изпитвал срам и затова е искал да я скрие. Шест месеца по-късно тялото в бунгалото е изложено на показ, така че целият свят да може да го види. То сякаш крещи: „Вижте ме! Вижте какво направих!“. Убиецът е „погребал“ своята предишна идентичност и е излязъл на светло, така да се каже. Като се има предвид огромната разлика в отношението му към двете жертви, няма да се учудя, ако има и други, за които още нищо не знаем.
	Изглеждаше доста въодушевен от тази възможност.
	— Значи, все още смятате, че убиецът е хомосексуалист? — попита Том.
	— Почти съм сигурен. Всичко потвърждава това.
	— Изглеждате наистина убеден — обадих се аз.
	Бях решил да не се намесвам, но държанието на Ървинг ме изнерви.
	— Имаме два голи трупа, и двата са на мъже. Според вас това нищо не означава, така ли?
	— Понякога труповете от моргата се транспортират до погребалната агенция голи и ги погребват така, ако нямат роднини или близки, които да донесат дрехи.
	— Значи, появата на второ голо мъжко тяло е просто съвпадение? Интересна теория — заяви той и ме удостои със снизходителна усмивка. — Може би ще успеете да обясните и защо по пръстовия отпечатък на Декстър, оставен върху филмовата кутийка, имаше следи от бебешко олио?
	По лицето на Том се изписа същата изненада, каквато изпитах и аз в този момент. Ървинг се престори на удивен.
	— О, съжалявам, Гарднър не ви ли спомена? Предполагам, че не е имал причина да го прави. Но освен ако убиецът не е изпитвал силно влечение към овлажнителите, мога да се сетя само за една друга причина да използва бебешко олио.
	Замълча за момент, сякаш за да ни даде време да разберем какво има предвид.
	— Във всеки случай единствено сексуалната мотивация може да обясни различната расова принадлежност на жертвите — общото между тях не е цветът на кожата, а фактът, че са _мъже_. Не, тук определено имаме работа със сексуален насилник и като се има предвид подозрителното отсъствие на Уилис Декстър от собствения му гроб, бих предположил, че убиецът е той.
	— Дан каза, че Декстър няма криминално досие, нито пък е бил задържан за проява на насилие — отбеляза Том.
	Ървинг се усмихна самодоволно.
	— Най-умните серийни убийци нямат криминални досиета. Те умеят добре да се прикриват и много често са уважавани членове на обществото. Докато не допуснат грешка или съзнателно не се разкрият. Патологичният нарцисизъм е често срещана черта сред тях. В един момент им омръзва да се правят на света вода ненапита и решават да покажат на какво са способни. За щастие повечето от тях в крайна сметка попадат в капана на собствената си суета. Като този тук. — Ървинг направи театрален жест към трупа. Беше започнал да говори така, все едно изнасяше лекция, а ние е Том бяхме двама не особено умни първокурсници.
	— Като се има предвид колко е трудно да се подменят труповете, Декстър не би могъл да извърши подмяната без помощта на някой от погребалната агенция — продължи убедено Ървинг. — Или самият Декстър е работил там, което е малко вероятно, като се има предвид, че е бил механик, или пък е имал съучастник. Може би са били любовници. Възможно е дори да са действали в екип — единият е бил активен, а другият — пасивен. Тогава вече _наистина_ става интересно.
	— Направо вълнуващо — измърмори Том.
	Ървинг го изгледа остро, сякаш за пръв път му хрумна, че не сме достойни за лекцията, която ни изнасяше. Появата на Самър ни лиши от по-нататъшните му прозрения.
	Тя отвори вратата на рентгеновия кабинет, но като ни видя изправени до ковчега, спря на прага.
	— О, извинявайте, да изчакам ли отвън?
	— Ако питате мен, не е необходимо — отвърна Ървинг и я дари с широка усмивка. — Но, разбира се, доктор Либерман трябва да реши. Той твърдо отстоява позицията, че трябва да спестяваме на студентите неприятните факти от живота.
	Том не обърна внимание на подигравката.
	— Самър е моя специализантка и ни помага в работата.
	— Разбира се. — Ървинг се усмихна още по-широко, когато забеляза пиърсингите по лицето на Самър. — Знаете ли, винаги съм намирал бодиарта за очарователен. Преди време много исках да си направя татуировка, но в нашите професионални кръгове не се гледа с добро око на тези неща. Въпреки това много ми допада езическият аспект на пиърсингите и като цяло идеята за примитивния съвременен човек.
	Самър силно се изчерви, но по-скоро от удоволствие, отколкото от неудобство.
	— Благодаря.
	— Не е нужно да благодарите на мен — Ървинг беше пуснал целия си чар в действие. — Имам някои книги по въпросите на примитивния бодиарт, предполагам, че ще ви е интересно да им хвърлите един поглед. Може би…
	— Професор Ървинг, ако сте приключили, трябва да се залавяме за работа — прекъсна го Том.
	По лицето на Ървинг пробягна чувство на раздразнение.
	— Разбира се. Приятно ми беше да се запозная с вас, госпожице…?
	— Самър.
	— Лятото е любимият ми сезон* — ухили се отново Ървинг.
	[* От англ. summer — „лято“. — Б.пр.]
	Той свали ръкавиците и се огледа, търсейки къде да ги остави. Не можа да им намери подходящо място и ги подаде на Кайл. Младият помощник се изненада, но смирено ги пое.
	Ървинг се усмихна още веднъж на Самър и излезе. След като вратата се затвори, в кабинета настъпи тишина. Самър се усмихваше, лицето й бе придобило тъмночервен оттенък под изрусената коса. Кайл гледаше унило и все още стискаше ръкавиците в ръка.
	Том се изкашля.
	— Та, докъде бяхме стигнали…
	Започнах да правя снимки на останките, а той излезе, за да се обади на Гарднър. Криминалистите трябваше внимателно да огледат ковчега и обикновено това ставаше, след като трупът бъде изваден от него. Според мен фактът, че тялото е голо, не променяше нищо, но не можех да упрекна Том, че иска първо да информира агента.
	Кайл все още се мотаеше из кабинета, макар че вече можеше да си върви. Като гледах обаче какви погледи хвърля на Самър, сърце не ми даваше да му кажа, че повече нямаме нужда от него. Изражението му беше като на подритнато кученце.
	Том не се забави и щом влезе в кабинета, обяви:
	— Дан каза да започваме. Хайде да извадим трупа.
	Отправих се към контейнера, но Том ме спря.
	— Кайл, би ли помогнал на Самър?
	— Аз ли? — попита помощникът и се изчерви, след това хвърли бърз поглед към момичето. — Да, разбира се. Няма проблем.
	Том леко ми смигна, а Кайл отиде при Самър, която стоеше до алуминиевия контейнер.
	— Липсват ти само лъкът и стрелата на Купидон — измърморих аз, докато те се готвеха да извадят тялото.
	— Понякога за тези неща е нужна малко помощ — каза той, после усмивката изчезна от лицето му. — Дан иска да ускорим работата. При други обстоятелства не бих се заел с тези останки, докато не приключа с онези от бунгалото, но в тази ситуация…
	Изведнъж се чу леко възклицание. Обърнахме се и видяхме Кайл, вперил поглед в облечената си в ръкавица ръка.
	— Какво има? — попита Том и се приближи до него.
	— Нещо ме убоде. Точно когато пипнах трупа.
	— Има ли кръв?
	— Не знам…
	— Чакай да видя — намесих се аз.
	Кайл носеше дебели гумени ръкавици, които стигаха почти до лактите му. Бяха покрити с телесните течности, отделени от разлагащия се труп, но точно на дланта съвсем ясно се виждаше дупчица.
	— Няма нищо, всичко е наред… — започна Кайл.
	Не му обърнах внимание и свалих плътната ръкавица. Кожата на ръката му беше бледа и набръчкана от дългото носене на ръкавицата. В центъра на дланта му се виждаше тъмно петно кръв.
	— Сложи ръка под чешмата. Има ли тук аптечка? — попитах аз.
	— Трябва да има в залата за аутопсии. Самър, би ли я донесла? — попита Том.
	Кайл се остави да го заведа до умивалника. Поставих ръката му под силната струя студена вода, която отми кръвта. Раната беше микроскопична, като от убождане от карфица, но това не я правеше по-малко опасна.
	— Какво има? — попита Кайл, когато Самър се върна с аптечката.
	— Ако са ти направили всички имунизации, няма да има проблем — казах аз колкото е възможно по-убедително. — Нали са ти направили?
	Той кимна, наблюдавайки притеснено как дезинфекцирам раната. В това време Том бе отишъл при ковчега.
	— Къде точно хвана трупа?
	— Ами за рамото. За дясното рамо.
	Том се наведе, за да огледа тялото по-внимателно, но не го докосна.
	— Тук има нещо. Самър, подай ми, моля те, форцепса.
	Той се протегна и с помощта на инструмента хвана онова, което беше забито в разлагащата се плът, и много внимателно го извади.
	— Какво е това? — попита Кайл.
	Лицето на Том остана безизразно.
	— Прилича ми на игла за спринцовка.
	— _Игла!_ — възкликна Самър. — Боже мили! Убол се е на _игла_, забита в това нещо?
	Том я изгледа ядосано. В главите на всички ни обаче се въртеше същият въпрос. Тъй като работеше в моргата, Кайл бе длъжен да се имунизира срещу заболяванията, с които може да се зарази при работа с трупове, но имаше и такива болести, срещу които нямаше ваксини. Ако се вземеха всички предпазни мерки, обикновено рискът беше минимален.
	Освен в случай на отворена рана.
	— Сигурен съм, че няма за какво да се безпокоиш, но все пак ще е най-добре да те закарам в спешното — заяви Том, привидно спокоен. — Хайде, иди да се преоблечеш, а аз ще те чакам отвън.
	Кайл беше съвсем пребледнял.
	— Няма нужда, наистина съм добре…
	— Сигурен съм, но все пак нека да те прегледат — каза Том с тон, който не търпеше възражения.
	Кайл се подчини и излезе от стаята като замаян. Том изчака, докато вратата се затвори.
	— Абсолютно ли си сигурна, че не си докоснала нищо, Самър?
	Тя кимна бързо, лицето й все още беше пребледняло.
	— Аз изобщо не докоснах трупа. Точно се канех да помогна на Кайл да го вдигне, когато… Господи, мислите ли, че има риск за него?
	Том не отговори на въпроса й.
	— Ти също можеш да отидеш да се преоблечеш, Самър. Ще ти се обадя, ако ни е необходима помощта ти.
	Самър изобщо не се възпротиви и излезе от кабинета.
	Том постави иглата в бурканче за проби.
	— Искаш ли аз да придружа Кайл? — попитах.
	— Не, това е моя отговорност. Ти продължи работата по другите останки. Не искам никой да доближава ковчега, докато не направя рентгенови снимки.
	Никога не го бях виждал толкова мрачен. Възможно беше иглата да се е счупила случайно и да е останала забита в трупа, но това не бе много вероятно. Не можех да преценя кое от двете ме безпокоеше повече — фактът, че иглата нарочно е била оставена в трупа, или подтекстът на това действие.
	Някой е очаквал трупът да бъде изровен.


	_Първия път беше една жена. Бе два пъти по-възрастна от теб и много пияна. Забеляза я в един бар, алкохолът така бе замъглил съзнанието й, че се олюляваше на високия стол на бара. Беше доста едра, с голям бюст, лицето й бе зачервено, между пожълтелите й от никотина пръсти гореше цигара. Отметна, глава и се захили на нещо по телевизията, а смехът й прозвуча като вой на сирена_.
	_Ти веднага я пожела_.
	_Наблюдаваше я от другия край на помещението, с гръб към нея, но през цялото време не откъсваше очи от отражението й в огледалото. Обвита в цигарен дим, тя сваляше повечето мъже в бара, прегръщаше ги пиянски, а кожата в горната част на ръката й висеше като гушата на пуяк. Ти се напрягаше всеки път, когато тя се приближаваше към някого, ревността те изгаряше отвътре. Мъжете обаче се отдръпваха и отблъскваха авансите й. Тя се върна с несигурна стъпка, седна отново на стола си и извика да й донесат още едно питие. Може би така се опитваше да удави разочарованието си. А ти се изнервяше все повече, защото знаеше, че моментът е дошъл_.
	_Беше предопределено_.
	_Барманът най-после загуби търпение към нея. Ти се измъкна незабелязано навън, докато тя крещеше на бармана, като ту го наричаше с обидни имена, ту му се умилкваше. Когато излезе, ти вдигна яката на сакото си и бързо се скри в съседния вход. Беше есен, ситният дъждец се носеше като мъгла, която обвиваше светлините на уличните лампи с жълтеникав ореол_.
	_Това беше възможно най-подходящата нощ_.
	_Наложи се да я чакаш по-дълго, отколкото мислеше. Усети как започваш да трепериш от студа и адреналина, обзелото те напрежение за малко да развали очакваното преживяване. Но ти успя да запазиш спокойствие. Стига отлагане. Боеше се, че ако не предприемеш стъпката сега, може би никога няма да го направиш_.
	_В този момент я видя да се задава откъм бара с несигурна походка, докато се опитваше да се загърне в тънкото си палто. Мина покрай входа, където чакаше, без изобщо да те забележи. Ти тръгна бързо след нея и докато я следваше по пустите улици, сърцето ти се блъскаше в гърдите в асинхрон с крачките ти_.
	_Видя срещу себе си светещата реклама на един бар и разбра, че моментът е настъпил. Догони я и се изравни с нея. Възнамеряваше да й кажеш нещо, но езикът ти беше надебелял и не ти се подчиняваше. Тя дори улесни положението, като те погледна с изненада в замъгления си поглед, после от начервените й устни се разнесоха кикот и дъх на цигарен дим_.
	— _Хей, ще ме почерпиш ли едно питие?_
	_Микробусът ти беше паркиран на няколко преки, но ти не можеше да чакаш повече. Когато стигнахте до една тъмна пресечка, ти я дръпна в уличката и треперейки, извади ножа_.
	_Всичко стана хаотично, прониза я и от тялото й бликна течност. Нещата приключиха, преди още да са започнали. Ти стоеше над нея и дишаше тежко, възбудата отмина и отстъпи място на усещането за нещо сиво и безинтересно. Това ли беше цялата работа?_
	_Избяга, обзет от отвращение и разочарование. Едва по-късно, когато съзнанието ти започна да се прояснява, успя да анализираш грешките си. В нетърпението си действа прекалено прибързано. Нещата трябваше да стават много бавно, за да можеш да изпиташ наслада. Как иначе щеше да се научиш? При цялото това бързане дори не успя да извадиш фотоапарата от джоба на палтото си. А що се отнася до ножа, като си спомнеше колко бързо приключи всичко…_
	_Не, ножът определено беше грешка_.
	_Дълъг път измина ти оттогава. Усъвършенства техниката си и превърна акта в истинско изкуство. Сега вече знаеш точно какво искаш и как да го получиш. Въпреки това си спомняш с обич за онзи пръв нескопосан опит в малката уличка. Тогава ти беше за първи път, а първият път винаги е провал_.
	_Съвършенството се постига с практика_.


>	8

	_Тринайсет?_
	Гарднър взе от поставката едно от бурканчетата за проби и го вдигна срещу светлината, за да разгледа по-добре съдържанието му. В него, както и в останалите, имаше игла за спринцовки, извадена от ексхумираното тяло. По тънката стомана беше полепнала някаква тъмна материя.
	— Тази и още дванайсет — каза Том.
	Гласът му прозвуча уморено, наистина изглеждаше изтощен. Събитията от деня бяха оставили своя отпечатък.
	— Повечето бяха забити в меките тъкани по ръцете, краката и раменете — продължи той, — там, където човек би хванал трупа, за да го извади от ковчега.
	Гарднър сложи бурканчето обратно на поставката, а по измореното му лице се изписа отвращение. Беше дошъл сам, а аз се опитах да не обръщам внимание на разочарованието си, когато видях, че Джейкъбсън не е с него. Тримата стояхме в една от залите за аутопсии, където с Том бяхме пренесли останките, след като той им направи рентгенови снимки. На тях иглите се виждаха като светещи бели линии на фона на сивите и черните петна. Той настоя да ги извади собственоръчно и категорично отхвърли предложението ми за помощ. Ако можеше сам да вдигне трупа от ковчега, сигурно и това щеше да направи. Провери тялото много внимателно с ръчен детектор за метали и едва тогава ми позволи да го докосна.
	След случилото се с Кайл не искаше да поема никакви рискове.
	Помощникът беше изпратен да си ходи вкъщи, след като прекара целия следобед в спешното отделение на болницата. Бяха го натъпкали с широкоспектърни антибиотици, но нито те, нито каквото и да било друго можеше да помогне срещу някои инфекции, ако иглата е била замърсена. Резултатите от някои тестове щяха да излязат след два-три дни, но за други беше необходимо много по-дълго време. Щяха да минат месеци, преди със сигурност да разбере дали е заразен с нещо.
	— Иглите бяха поставени с върха навън, така че този, който хване тялото, да се набоде — обясни Том. Беше съвсем очевидно, че обвинява себе си за станалото. — Аз съм виновен. Не трябваше да позволявам друг, освен мен да докосва тялото.
	— Престани да се обвиняваш — възразих аз. — Нямаше как да предположиш какво ще стане.
	Гарднър ме изгледа и по очите му личеше, че присъствието ми му бе все така неприятно, но се въздържа от коментар. Том бе дал ясно да се разбере, че според него аз имах пълно право да присъствам на разговора, тъй като пострадалият спокойно можех да съм аз.
	И наистина щях да съм аз, ако Том не бе изпитал съчувствие към трепетите на Кайл.
	— Виновен е само този, който е поставил иглите — заяви Гарднър. — Пак добре, че никой друг не се е наранил.
	— Кажи това на Кайл — отвърна Том. Около очите му имаше сенки от умора. — Имаш ли някаква идея чий може да е трупът в ковчега?
	Гарднър погледна тялото, положено върху металната маса. Бяхме го измили с маркуча и така бяхме премахнали по-голямата част от телесните течности, отделени при разлагането. Едва след това Том бе отстранил иглите. Миризмата далеч не беше така силна, както когато отворихме капака на ковчега, но въпреки това се усещаше.
	— Все още работим по въпроса.
	— От погребалната агенция все нещо трябва да знаят — настоя Том. — Какво казва Йорк?
	— Все още го разпитваме.
	— _Разпитвате го?_ По дяволите, Дан, дори да оставим настрана факта, че в гроба е бил погребан друг човек, докато трупът е бил в „Стийпъл Хил“, в него имаше забити цели тринайсет игли! Как си представяш това да стане без знанието на Йорк?
	Лицето на агента остана абсолютно безизразно.
	— Не знам, Том. Точно затова го разпитваме.
	Том си пое дълбоко въздух.
	— Извинявай, денят беше дълъг и уморителен.
	— Няма нищо — отвърна Гарднър, като очевидно съжаляваше за острия начин, по който реагира.
	Той се облегна на една от работните маси и започна да разтрива врата си. Напрежението в залата намаля. Ярката светлина от лампата на тавана осветяваше умореното му лице.
	— Йорк твърди, че преди осем месеца е наел на работа някакъв мъж на име Дуайт Чеймбърс. Според него този човек е бил истински божи дар, учел бързо, работел неуморно и нямал нищо против извънредните часове. Един ден не дошъл на работа и оттогава Йорк повече не го видял. Твърди, че Чеймбърс извършил погребението на Уилис Декстър, подготвил трупа и запечатал ковчега.
	— Ти вярваш ли му?
	Гарднър се усмихна едва забележимо.
	— Много добре знаеш, че на никого не вярвам. Йорк изглежда доста разтревожен, но според мен това няма нищо общо е убийствата. В „Стийпъл Хил“ цари абсолютна бъркотия. Затова той прояви такава готовност да ни помогне, надявал се е, че ще го оставим на мира, ако се държи любезно с нас. Изглежда, че от години фирмата му е на ръба на фалита. Заобикалял е законите и е наемал случайни хора на ниска заплата. Не е плащал данъци, нито медицински осигуровки. Лошото е, че няма никакви данни за онези, които са работили при него.
	— Има ли въобще доказателства, че Дуайт Чеймбърс наистина е съществувал? — попитах аз и едва тогава се сетих, че присъствието ми тук е нежелано.
	Гарднър като че ли нямаше никакво намерение да ми отговори, но Том настоя:
	— Въпросът е съвсем логичен, Дан.
	— През погребалната агенция са минали толкова много хора, че дори да е работил там, Чеймбърс е бил просто един от многото — въздъхна Гарднър. — Не беше никак лесно да открием някой, който е работил там достатъчно дълго, че да го помни, но двама души казаха, че си спомнят за такъв човек. Описанието, което ни дадоха, беше доста неясно, но все пак съвпадаше с това на Йорк. Бял, с тъмна коса, на възраст между двайсет и пет и четирийсет години.
	— Това описание отговаря ли на Уилис Декстър? — попитах аз.
	— Отговаря на половината мъже в щата Тенеси.
	Гарднър побутна разсеяно една кутия с диапозитиви и я нагласи така, че да съвпада с правия ъгъл на масата.
	— Работим върху версията, че Декстър и Чеймбърс са един и същи човек и че Декстър е бил достатъчно умен, за да инсценира смъртта си и да организира собственото си погребение — продължи Гарднър. — Според доклада от аутопсията той е загинал, след като се е блъснал с колата си в дърво. Главата му е била напълно размазана. В катастрофата не е участвало друго превозно средство, а в кръвта му е открито такова количество алкохол, че може да повали и слон. Заключението на следователите е, че е изгубил контрол над колата.
	— Но? — подсказа му Том.
	— Но… колата се е запалила. Трупът е бил идентифициран само благодарение на личните му вещи. Възможно е при една рутинна аутопсия никой да не е обърнал внимание на расовите различия. Освен това Декстър не е имал никакви роднини, така че погребението е било чиста формалност.
	Това нямаше да е първият случай, в който колата нарочно бива подпалена, за да се прикрие самоличността на трупа. Въпреки това имаше някои неща, които просто не се връзваха.
	Очевидно и Том мислеше така. Загледа се в трупа, който лежеше на масата срещу него.
	— Този труп не личи да е обгорен. Ти как мислиш, Дейвид?
	— И на мен така ми се струва.
	Въпреки че разлагането би могло донякъде да замаскира нещата, не забелязвах по трупа нищо, което да доказва, че е бил изложен на висока температура. Крайниците не бяха присвити в така наречената „боксьорска поза“ и дори ако впоследствие са били изправени със сила, пак щеше да има външни белези.
	— Може би трупът е обгорял съвсем повърхностно, така че е била засегната само кожата — предположи Гарднър. — Тъй или иначе, още не сме открили Уилис Декстър и докато не намерим неоспорими доказателства, че е мъртъв, той остава главният заподозрян.
	— Няма начин да е Декстър — не можах да се сдържа аз.
	— Моля?
	_Хайде сега обяснявай, вече е късно да се измъкнеш_.
	— Ако Декстър е искал да го сметнат за мъртъв, защо не е направил така, че трупът да бъде кремиран, а не погребан? Защо да си дава целия този труд и накрая да остави в ковчега труп, за който лесно може да се докаже, че не е негов?
	Изражението на Гарднър беше каменно.
	— Може би е мислил, че всичко това няма никакво значение, щом трупът е обгорял в катастрофата. И това наистина щеше да е така, ако в бунгалото не бяхме открили пръстовия отпечатък.
	— Но този, който е забил иглите в тялото, очевидно е очаквал, направо е _искал_ трупът да бъде ексхумиран.
	Гарднър ме изгледа внимателно, като че ли разсъждаваше дали да ми отговори, или да ме изхвърли от стаята.
	— Напълно съм наясно с това. И за ваше сведение ще ви кажа, че взехме предвид възможността отпечатъкът да е бил оставен нарочно. Може би самият Декстър го е направил, а може би е погребан някъде в „Стийпъл Хил“, докато някой държи ръката му във фризера си. Но докато не успеем да докажем едно от тези две предположения, той си остава заподозрян. Това удовлетворява ли ви, доктор Хънтър?
	Не отговорих. Усетих как мускулите на лицето ми се напрягат.
	— Дейвид само се опитва да помогне, Дан — намеси се Том, но това само влоши нещата.
	— Убеден съм, че е така.
	По лицето на Гарднър не можеше да се разбере какво точно има предвид. Той стана и понечи да си тръгне, после спря и се обърна към Том, все едно аз не бях в стаята:
	— Има и още нещо. Данните от рентгеновите снимки на трупа от бунгалото съответстват на данните от зъболекарския картон на Тери Лумис. Може да не сме Скотланд Ярд, но поне успяхме да идентифицираме една от жертвите.
	Кимна на Том и се отправи към вратата.
	— Ще те държа в течение.
	Когато отново се заловихме за работа, денят беше вече към края си. Изоставахме доста от графика, а и трябваше да се оправяме само двамата. След случилото се с Кайл Том не искаше Самър да ни помага.
	— Може да е след дъжд качулка, но все пак е само студентка. Не искам и тя да ми тежи на съвестта — заяви той и ме изгледа многозначително през очилата си. — Няма да се обидя, ако и ти се откажеш.
	— Нали това беше последният ни шанс да работим заедно? — пошегувах се аз.
	Опитът ми да разведря настроението му не успя. Той постави ръка върху гърдите си, но щом забеляза, че го наблюдавам, я махна.
	— Тогава нямах ни най-малка представа в какво те въвличам.
	— В нищо не ме въвличаш, аз сам пожелах да участвам.
	Том свали очилата си и започна да бърше стъклата им.
	— Само защото аз те помолих — каза той, без да ме погледне. — Може би щеше да е по-добре, ако бях повикал Пол или някой друг.
	Учудващо, но почувствах огромно разочарование в този момент.
	— Сигурен съм, че тогава Гарднър щеше да е много по-доволен.
	Отговорът ми го накара да се усмихне.
	— Дан няма нищо лично против теб, просто обича да работи по правилата. Това убийство има широк отзвук и той е под голямо напрежение, тъй като отговаря за разследването. За него ти си един непознат, това е.
	— Май няма особено желание да ме опознае.
	Том се засмя, но това беше само за момент.
	— Опитай се да видиш нещата от моята гледна точка, Дейвид. След всичко, което ти се случи миналата година…
	— Миналата година си е за миналата година — отвърнах аз по-разпалено, отколкото бях възнамерявал. — Виж, много добре знам, че съм тук само защото ти ме покани и ако ти предпочиташ Пол или някой друг да ти помага, няма никакъв проблем. Но аз не мога да се скатавам и да бягам всеки път, когато положението стане напечено. Нали и ти това каза? Освен това вече открихме иглите. Какво още би могло да се случи?
	Том впери мрачен поглед в очилата си и продължи да ги бърше, макар вече да бяха безукорно чисти. Не казах нищо повече, защото той сам трябваше да реши. Най-накрая отново постави очилата на носа си.
	— Да се захващаме за работа.
	Облекчението ми трая съвсем кратко, защото след малко отново ме обхванаха съмнения. Започнах да се питам дали в крайна сметка нямаше да е по-добре, ако Пол или някой негов колега се бе захванал с тази работа. Не бях дошъл тук, за да участвам в полицейско разследване, а и присъствието ми определено не се нравеше на Гарднър. Том бе не по-малко упорит от агента, особено когато ставаше въпрос за хората, с които работи, а аз в никакъв случай не исках да му създавам проблеми.
	Но дори и така, никак не ми се искаше да се откажа точно в този момент. Нещо в мен се беше променило, не знам дали заради случилото се с Кайл, или защото професионалният ми инстинкт най-после се бе задействал. Дълго време се чувствах така, сякаш някаква важна част от мен липсва, като че ли е била ампутирана от ножа на Грейс Стракън. Сега отново бях обзет от онази всепоглъщаща потребност да открия истината за съдбата на жертвата. Вярно, че бях само помощник на Том, но вече се бях замесил в това разследване. Въобще не ми се искаше да си тръгвам точно сега.
	Освен ако не ми оставеха друг избор.
	Том се зае да реконструира скелета, за който вече със сигурност се знаеше, че е на Тери Лумис, а аз започнах да обработвам анонимните останки от ковчега на Уилис Декстър в друга зала за аутопсии. Трупът беше измит, но сега от него трябваше да се премахнат всички меки тъкани. Залових се за работа, а не след дълго Том се показа на вратата.
	— Ела да погледнеш нещо, може да ти се стори интересно.
	Последвах го в другата зала. Той вече беше подредил големите кости на ръцете и краката върху масата, според местоположението им в тялото. След това щеше да подреди и останалите, докато се получеше цял скелет. Това беше доста отегчителна работа, но нямаше как.
	Том се приближи до черепа, който се намираше в единия край на масата, и го взе в ръце.
	— Прекрасни са, нали? Идеален пример за розови зъби.
	Сега, след като бяха почистени от всички разлагащи се меки тъкани, розовият оттенък ясно личеше. Нещо бе накарало кръвта на Тери Лумис да навлезе в зъбите му по време на смъртта или малко след това. Въпросът беше какво.
	— Главата му не беше наклонена толкова назад, така че причината не е земното притегляне — Том изрече на глас моите собствени мисли. — Ако не беше огромното количество кръв в бунгалото, щях да съм сигурен, че е бил удушен.
	Кимнах в знак на съгласие. Съдейки по видяното, Тери Лумис бе починал от загуба на кръв. Проблемът беше, че ако наистина бе така, зъбите му нямаше да порозовеят. А ако раните, които открихме по тялото, са били нанесени след смъртта, тогава защо по пода имаше толкова кръв? В момента фактите сочеха, че смъртта е настъпила вследствие и на удушаване, и на пробождане с нож, а това бе невъзможно, тъй като двете взаимно се изключваха.
	Кое от двете беше тогава?
	— По костите имали следи от нож? — попитах аз.
	Ако имаше такива, можеше да се допусне, че става дума за ожесточена атака, което пък значеше, че причината за смъртта са нанесените рани.
	— Поне до този момент не съм видял такива.
	— А подезичната кост?
	— Не е засегната.
	Ако тънката кост, която се намира около ларинкса, беше счупена, тогава с голяма доза сигурност можехме да твърдим, че Лумис е бил удушен. Обратното обаче не би било вярно. Някои погрешно приемат, че при удушаване подезичната кост непременно се чупи. Въпреки че е много крехка на външен вид, тя е доста здрава, така че фактът, че костта на Лумис е незасегната, не доказваше нищо.
	Том се усмихна уморено.
	— Доста заплетена работа, а? Интересно дали и другият труп има розови зъби. Ако е така, бих заложил на удушаването, независимо от порезните рани.
	— Ще трябва да изчакаме, докато изчистим черепа, тогава ще разберем — отвърнах аз. — Зъбите са доста развалени, така че мъжът може да е бил заклет пушач. По тях има толкова много никотинови налепи, че не може да се установи дали има промяна в цвета.
	— Е, тогава ще трябва да…
	Преди да довърши, вратата се отвори широко и вътре влетя Хикс. Лицето му бе зачервено от изпития алкохол, а миризмата на лук и вино се усещаше чак в другия край на стаята. Очевидно бе хапнал и пийнал добре на обяд.
	Той се отправи към Том, без да ми обърне абсолютно никакво внимание. Голата му глава блестеше на светлината на неоновите лампи.
	— За кого, по дяволите, се мислиш, Либерман?
	— Виж, ако става въпрос за Кайл, съжалявам…
	— _Съжаляваш?_ Съжалението няма да оправи нещата. Използвай някой от проклетите си студенти, вместо моите касапи.
	Изненадах се, че използва обидната дума, с която понякога наричаха работниците в моргата.
	— Имаш ли представа колко ще ни струва, ако Уебстър реши да ни съди?
	— Точно сега се тревожа повече дали самият Кайл е добре.
	— Жалко, че не си се сетил за това по-рано! Моли се иглата да не е била заразена, защото ако е така, кълна се, че всичко ще се стовари на твоята глава.
	— То вече _е_ на моята глава.
	Хикс щеше да продължи да го напада, но в този момент забеляза присъствието ми и впи в мен яден поглед.
	— Да не би да имаш нещо за казване?
	Знаех, че Том не би искал да се намесвам. _Замълчи. Прехапи си езика и не казвай нищо_.
	— Имате сос на вратовръзката — изтърсих аз, преди да успея да се спра.
	Хикс присви очи. Мисля, че до този момент за него не бях нищо повече от придатък на Том. Сега вече щеше да ме вземе на мушка, но въобще не ме беше грижа. Такива като него само си търсеха повод да вдигнат някой скандал. Понякога бе по-лесно просто да ги оставиш да правят каквото искат.
	Хикс кимна замислено, като че ли си обещаваше нещо.
	— Не съм приключил с теб, Либерман — заяви той, хвърли още един гневен поглед към Том и излезе.
	Том изчака вратата да се затвори.
	— Дейвид… — въздъхна той.
	— Знам. Съжалявам.
	Той се засмя.
	— Всъщност мисля, че беше доматена супа. Но в бъдеще…
	Внезапно спря, изохка и се хвана за гърдите. Направих крачка към него, но той ме спря с жест.
	— Добре съм.
	Обаче си личеше, че не е. Свали ръкавиците, извади една кутийка от джоба си, взе от нея малко хапче и го постави под езика си.
	— Нитроглицерин ли е? — попитах аз.
	Том кимна, дишането му бе започнало да се нормализира. Нитроглицеринът е най-често взиманото лекарство при ангина пекторис; то разширява кръвоносните съдове и така позволява на кръвта по-лесно да стигне до сърцето. Лицето му бе започнало да възвръща нормалния си цвят, но на силното осветление в моргата все още изглеждаше изморен.
	— Така, докъде бяхме стигнали?
	— Канеше се да си ходиш — отвърнах аз.
	— Няма нужда, добре съм.
	Изгледах го настойчиво.
	— И ти си същият като Мери — измърмори той. — Добре, само ще поразчистя…
	— Аз ще го направя. Върви си вкъщи. Работата няма да избяга.
	Отказа се да спори с мен, а това беше сигурен знак, че е преуморен. Докато го гледах да излиза през вратата, ми стана мъчно за него. Беше приведен и немощен, но денят наистина бе много натоварен. _Ще се почувства по-добре, след като хапне нещо и се наспи_.
	Почти успях да си повярвам.
	В залата на Том нямаше много за разчистване. След като привърших, отидох в другата, където продължих да работя върху останките от ковчега. Исках да свърша с премахването на меките тъкани и да оставя костите да престоят една нощ в препарат. Точно започвах, когато се прозях и установих, че и аз самият съм преуморен. Часовникът на стената показваше седем, а бях на крак отпреди зазоряване.
	_Още само един час. Ще се справиш_. Насочих вниманието си към останките върху масата. Тъканните проби бяха изпратени в лабораторията, за да се определи точният момент на смъртта, но и без резултатите за летливите мастни киселини и аминокиселините разбрах, че нещо не е наред.
	_Два трупа, и двата в по-напреднал стадий на разложение, отколкото би трябвало_. Ървинг беше прав, тук наистина имаше определен модел, но не можах да схвана каква бе идеята на убиеца.
	Ярката светлина на лампата над главата ми осветяваше надрасканата повърхност на алуминиевата маса. Частично оголено от меките тъкани, тялото приличаше на лошо нарязан печен бут. Взех скалпела в ръка, наведох се, за да започна, и в този момент зърнах нещо с периферното си зрение.
	Нещо се бе втъкнало в ушната кухина.
	Беше кафяво, почти овално и не по-голямо от оризово зърно. Оставих скалпела, взех един малък форцепс и внимателно го измъкнах от спираловидните извивки на хрущялната тъкан. Вдигнах го, за да го огледам добре. Изненадата ми нарасна. _Какво, за бога…?_
	Трябваха ми няколко секунди, за да осъзная, че тялото ми пулсира от вълнение.
	Започнах да търся бурканче за проби и се стреснах, когато някой почука на вратата. Обърнах се и видях Пол.
	— Да не ти преча?
	— Не, съвсем не.
	Приближи до масата и огледа трупа. Погледът му професионално преценяваше оголените от меки тъкани останки. И той като мен бе виждал далеч по-неприятни гледки. Само когато станеш свидетел на нечия друга реакция или на липсата на такава, осъзнаваш до каква степен си привикнал с най-гротескните неща от живота.
	— Току-що срещнах Том. Каза, че още работиш, затова дойдох да видя как си.
	— Изоставаме с работата. Да знаеш случайно къде се намират бурканчетата за проби?
	— Разбира се — отвърна той и отвори един шкаф. — Том не ми изглеждаше никак добре. На теб как ти се видя?
	Не бях сигурен какво да отговоря, защото не знаех дали Пол е наясно със заболяването на Том. Пол разбра защо се колебая.
	— Не се безпокой, знам, че има ангина пекторис. Да не би отново да получи криза?
	— Не беше сериозна, но успях да го убедя да си отиде вкъщи — отвърнах с облекчение, че не трябваше да се преструвам.
	— Радвам се, че те е послушал. Обикновено и със сила не можеш да го накараш да си тръгне — отвърна той и ми подаде бурканчето. — Какво е това?
	Сложих малкото кафяво топче в бурканчето и му го подадох да го види.
	— Обвивка от какавида. Прилича ми на какавидата на муха месарка. Сигурно е попаднала в ухото, докато сме мили тялото с маркуча.
	Отначало Пол я погледна без всякакъв интерес, но после по изражението му разбрах, че е осъзнал значението на находката.
	— Намери го в тялото, което ексхумирахте тази сутрин ли?
	— Точно така.
	Той подсвирна леко и взе бурканчето от ръцете ми.
	— И как, по дяволите, е попаднала там?
	Точно това се питах и аз. Мухите месарки са много важни в нашата работа, тъй като снасят яйцата си във всички телесни отверстия. Могат да проникнат почти навсякъде — както в открити, така и в закрити пространства.
	Но не съм чувал някоя муха да е снасяла яйцата си на два метра под земята.
	Затворих капачето.
	— Единственото обяснение, за което се сещам, е, че трупът е престоял дълго време навън, преди да бъде погребан. Том каза ли ти за степента на разложение?
	— За това, че е бил по-разложен, отколкото следва за шест месеца ли? — попита той, после кимна. — Обвивката е празна, значи трупът е престоял на открито поне десет-единайсет дни, така че мухата да може да се излюпи. Ако е бил погребан преди шест месеца, значи смъртта е настъпила миналата есен. Тогава времето е топло и влажно, така че трупът не се е мумифицирал, както ако беше лято.
	Нещата започнаха да се изясняват. Случайно или не, тялото е било оставено да се разлага и едва след това е било положено в ковчега. Това обясняваше напредналия стадий на разложение.
	За момент Пол остана безмълвен. Знам какво си мислеше и когато заговори, бе не по-малко развълнуван от мен.
	— Ковчегът още ли е тук?
	Излязохме от залата и отидохме в складовото помещение, където бяха оставени ковчегът и алуминиевият контейнер в очакване да бъдат прибрани от криминалистите. Когато отворихме капака на ковчега, отново ни лъхна ужасната смрад. Вътре беше смачканият и мръсен покров.
	Пол го разгъна с помощта на форцепс.
	До този момент всички се бяхме съсредоточили върху трупа и никой не беше обърнал внимание на покривалото. Сега, когато знаехме какво търсим, никак не беше трудно да го открием. В черните лепкави петна по памучния чаршаф намерихме още много обвивки от какавиди. Някои като тази, която бях открил, бяха празни, яйцата се бяха излюпили, но други бяха непокътнати. В тях нямаше ларви, но това бе нормално, защото за шест месеца меките им тела се бяха разложили.
	— Е, това решава въпроса — заяви Пол. — Наличието на една обвивка може да е случайно, но не и на толкова много. Трупът е бил доста разложен, преди да бъде поставен в ковчега.
	Той се пресегна да затвори капака, но аз го спрях.
	— Какво е това?
	В гънките на чаршафа се криеше още нещо. Взех форцепса от ръцете на Пол и внимателно го измъкнах.
	— Какво е това, щурец ли? — попита той.
	— Не ми прилича на щурец.
	Без съмнение беше някакво насекомо. Бе дълго около три сантиметра и имаше нещо като продълговата черупка, разделена на сегменти. Беше леко смачкано и след смъртта крачетата му се бяха подгънали навътре, което още по-силно подчертаваше капковидната форма на тялото му.
	Поставих насекомото върху чаршафа. На белия фон то изглеждаше още по-странно и не на място.
	Пол се наведе, за да го огледа по-внимателно.
	— Никога не съм виждал подобно нещо, а ти?
	Поклатих глава. Нямах никаква представа какво е.
	Знаех само, че мястото му не беше тук.
	Работих още около два часа след като Пол си тръгна. Откриването на непознатото насекомо сякаш ми беше дало сили и вече не се чувствах уморен. Поставих всички останки във вани с препарат. Когато си тръгнах от моргата, все още усещах прилива на адреналин. С Пол бяхме решили, че е прекалено късно да се обаждаме на Том, за да му съобщим за откритието, но аз бях убеден, че сме постигнали пробив в разследването. Все още не знаех точно защо, но инстинктът ми подсказваше, че насекомото беше изключително важно.
	Това ме караше да се чувствам добре.
	Продължавах да разсъждавам върху това, докато прекосявах паркинга. Минаваше десет и в тази част на болничния комплекс нямаше абсолютно никой. Паркингът беше почти празен. Бях стигнал до средата и точно се канех да бръкна в джоба си за ключовете от колата, когато изведнъж целият настръхнах.
	Бях сигурен, че не съм сам.
	Извърнах се бързо назад, но не видях нищо. Паркингът бе потънал в мрак, малкото коли приличаха на тъмни сенки. Нищо не се движеше и въпреки това не можех да се отърся от усещането, че наблизо имаше нещо или _някого_.
	_Просто си преуморен и си въобразяваш разни работи_. Отново се запътих към колата. Стъпките ми отекваха неестествено силно по покритата с чакъл земя.
	И тогава чух как зад мен се изтърколи някакъв камък.
	Обърнах се и ме заслепи ярък сноп светлина. Заслоних челото си с ръка, присвих очи и се опитах да видя нещо. Иззад паркирания наблизо пикап се измъкна тъмна фигура.
	Човекът спря на няколко метра от мен, насочил светлината на фенерчето право в лицето ми.
	— Ще ми кажете ли какво правите тук?
	Гласът беше дрезгав и заплашително любезен, акцентът бе подчертано южняшки. Въпреки силната светлина успях да зърна нещо като униформа и се успокоих — беше охранител.
	— Отивам си вкъщи — отвърнах аз.
	Той не отмести светлината от лицето ми. Беше толкова силна, че не виждах нищо друго, освен униформата.
	— Имате ли документи за самоличност?
	Измъкнах пропуска за моргата и му го показах. Той не го взе, само наклони лъча светлина към него, после отново го насочи към лицето ми.
	— Може ли да не ми светите в лицето? — попитах аз, премигвайки.
	Той отмести леко фенерчето.
	— Работите до късно, а?
	— Точно така.
	Пред погледа ми затанцуваха светли петна, докато очите ми се мъчеха да се адаптират към светлината.
	Чу се гърлен смях.
	— Гадно нещо е нощната смяна, нали?
	Лъчът на фенерчето угасна. Не виждах нищо, но чух как стъпките се отдалечиха по чакълестата алея. Гласът му достигнало мен в мрака:
	— И карай внимателно.


	_Стоиш и наблюдаваш как светлините на колата се отдалечават, чакаш да изчезнат и чак тогава излизаш иззад пикапа. Гърлото те боли от напъна да говориш дрезгаво, а сърцето ти бие лудо от вълнение или разочарование — и ти сам не можеш да определиш_.
	_Този идиот така и не разбра, че беше на косъм_.
	_Съзнаваш, че пое огромен риск, когато се изправи срещу него, но не можа да се възпреш. Когато го видя да върви през паркинга, си помисли, че това е шанс, пратен ти от Бога. Наоколо нямаше никой, а и едва ли биха забелязали отсъствието му преди сутринта. Проследи го, без да се замисляш, като се криеше в сенките, докато скъси дистанцията_.
	_Но колкото и тихо да се придвижваше, той, изглежда, чу нещо. Спря и се извърна и въпреки че още не беше късно да го хванеш, ти размисли. Дори да не бе подхлъзването и камъка, дето изтропа, ти пак щеше да го пуснеш да си отиде. Господ ти е свидетел, че не се колебаеш да поемаш рискове, но този никому неизвестен англичанин не си заслужаваше. Не и сега, когато залогът е толкова висок. И въпреки това изкушението беше толкова голямо_.
	_Може би все пак щеше да го хванеш, ако нямаше планове за утре_.
	_Усмихваш се при мисълта за онова, което предстои на следващия ден, усещаш как в теб се надига вълнение. Ще бъде опасно, но човек не печели, ако играе само на сигурно. „Шок и ужас“, ето това искаш. Досега винаги оставаше на заден план, наблюдаваше как по-незначителните от теб се окичват със слава. Крайно време е да получиш признанието, което заслужаваш. А от утре никой вече няма да се съмнява в способностите ти. Те си мислят, че знаят с кого си имат работа, но в действителност нямат никаква представа_.
	_Ти едва сега започваш_.
	_Поемаш дълбоко топлия пролетен въздух, наслаждаваш се на сладкия аромат на цветята и на леката лепкава миризма на асфалт. С чувство на сила и увереност се качваш в пикапа. Време е да се прибираш вкъщи_.
	_Утре те чака натоварен ден_.


>	9

	Сред дърветата от двете страни на горската пътека се носеха последните останки от нощната мъгла. Лъчите на сутрешното слънце проникваха през клоните и младите листа на дърветата, хвърляха сенки по земята и осветяваха гората така, че тя приличаше на катедрала.
	На една грубо скована пейка седеше човек и четеше вестник. Беше съвсем тихо, като изключим шума от страниците на вестника и почукването на кълвача, скрит в близките дървета.
	Откъм завоя на пътеката се чу пронизително изсвирване и човекът с вестника вдигна разсеяно поглед. След малко се появи един мъж. По изражението му личеше, че е ядосан. От време на време се навеждаше и търсеше нещо в храстите от двете страни на пътеката. В едната си ръка държеше кучешка каишка, а синджирът подрънкваше в такт със забързаните му стъпки.
	— Джаксън! Ела тук! Джаксън!
	От време на време спираше да вика и изсвирваше с уста. Човекът с вестника хвърли безразличен поглед към него и отново се съсредоточи върху четенето. Мъжът с каишката стигна до него и спря.
	— Да сте виждали едно куче? Черен лабрадор.
	Човекът с вестника вдигна поглед, изненадан, че са го заговорили.
	— Не, не съм.
	Мъжът с кучето изсумтя недоволно.
	— Проклето куче! Сигурно отново е тръгнал да гони катерици.
	Човекът с вестника се усмихна любезно и отново се зачете. Мъжът прехапа устни и отново тръгна по пътеката.
	— Ще ви бъда много благодарен, ако бъдете нащрек за кучето — каза той. — Задръжте го, ако се появи. Той е много добър и не хапе.
	— Разбира се — отвърна равнодушно човекът с вестника.
	Мъжът обаче продължи да се оглежда жално, затова другият неохотно остави четивото си на масата.
	— Преди малко чух някакъв шум в храстите. Не видях нищо, но може и да е било куче.
	Мъжът протегна врат.
	— Къде?
	— Ей там…
	Човекът с вестника махна неопределено към храстите. Собственикът на кучето впери поглед в тази посока, синджирът леко се полюшваше в ръката му.
	— До пътеката ли? Нищо не виждам.
	Човекът въздъхна примирено и затвори вестника.
	— Май ще е по-лесно да ви заведа…
	— Много съм ви благодарен — усмихна се мъжът с кучето и навлезе в гората. — Имам го отскоро. Мислех, че съм го обучил, но от време на време побягва и изчезва.
	Той спря, изсвири с уста и отново извика кучето по име. Човекът с вестника погледна малко притеснено тежкия синджир, след това хвърли поглед към пътеката. Наоколо нямаше абсолютно никой.
	Изведнъж собственикът на кучето извика и се спусна напред. Стигна до едни храсти и се отпусна на колене. В гъсталака се виждаше тялото на черен лабрадор. Черепът му беше счупен и тъмната козина бе покрита с кръв. Собственикът на кучето протегна ръце към него, но не го докосна, сякаш го беше страх.
	— Джаксън! О, Боже, погледнете главата му! Какво ли е станало?
	— Счупих му черепа — отговори човекът с вестника и застана зад мъжа.
	Собственикът на кучето се опита да стане, но нещо се уви около врата му и го пристегна. Натискът беше толкова силен, че задуши вика още в гърлото му. Той се опита да се изправи, но равновесието му беше нарушено, а ръцете и краката му бяха останали без сила. Сети се за синджира, но бе твърде късно. Мозъкът му отчаяно се опитваше да изпрати съответните импулси до мускулите, но вече бе започнало да му причернява.
	Ръката му се сви спазматично един-два пъти и синджирът се свлече от безжизнените му пръсти.
	Високо в клоните кълвачът наклони глава в опит да проумее сцената, която се разиграваше долу. Прецени, че нищо не го заплашва, и продължи да търси червеи и личинки.
	Тракането на клюна му отекна в тишината на утрото.


	От месеци не се бях чувствал толкова добре. Спах спокойно като никога, а чаршафите ми не бяха смачкани, което означаваше, че не се бях въртял през нощта. Направих обичайните си упражнения, които обикновено изискваха усилие от моя страна, но този път не ми се сториха толкова трудни.
	Изкъпах се, след това включих телевизора и докато се обличах, затърсих канал с международни новини. Докато превключвах програмите, бях залят от порой реклами и безсмислени приказки. Подминах канала с местните новини и едва тогава осъзнах какво съм видял.
	Превключих обратно и на екрана се появи физиономията на Ървинг с неговата добре поддържана брада. Говореше искрено и замислено, а интервюто водеше млада жена, чието изрисувано лице напомняше изкуствената красота на манекен от витрина.
	— _… разбира се. Думите „сериен убиец“ се използват прекалено често. За разлика от онзи, който е извършил няколко убийства, истинският сериен убиец е неподправен хищник. Серийните убийци са тигрите на съвременното общество, които се спотайват сред високата трева. Когато се сблъскате с много такива, се научавате да правите разлика_.
	— О, мили боже — изпъшках аз.
	Спомних си, че вчера Ървинг закъсня за моргата, защото имаше интервю, но тогава не се замислих много по въпроса. Докато го гледах, усетих как доброто ми настроение се стопява.
	— _Вярно ли е, че са ви извикали от Бюрото за разследване, за да направите профил на убиец, след като в бунгало в Смоуки Маунтинс е бил открит обезобразен труп?_ — настоя журналистката. — _И че във връзка с този случай се е наложила ексхумация?_
	Ървинг се усмихна мрачно.
	— _Съжалявам, но нямам право да обсъждам полицейското разследване, преди то да е приключило_.
	Журналистката кимна с разбиране, при което лакираната й руса коса въобще не помръдна.
	— _Но тъй като вие сте специалист по създаване на профили на серийни убийци, е логично да се предположи, че от Бюрото за разследване смятат, че имат работа точно с такъв човек. Възможно ли е това да е началото на поредица от убийства?_
	— _Налага се да повторя, че не мога да дискутирам случая. Въпреки това_ съм _сигурен, че хората могат и сами да стигнат до някои изводи_ — добави Ървинг уж съвсем невинно.
	Журналистката се усмихна и под яркочервените й устни се разкриха идеално подредени бели зъби, после кръстоса крака.
	— _Можете ли поне да ми кажете дали сте направили профил на убиеца?_
	— _Моля ви, Стефани, знаете, че не мога да направя това_ — отговори Ървинг с любезна усмивка. — _Мога само да ви кажа, че всички серийни убийци, с които съм се сблъсквал, а повярвайте ми, те са доста, имат една обща отличителна черта. Те са съвсем обикновени хора_.
	Журналистката наклони учудено глава, сякаш не бе чула правилно.
	— _Извинявайте, но наистина ли ги нарекохте „обикновени“?_
	Изненадата й беше съвсем изкуствена, очевидно тя предварително знаеше какво ще каже Ървинг.
	— _Точно така. Самите те обаче не се възприемат като обикновени, точно обратното. Но истината е, че по дефиниция те са жалки хора. Забравете за гениалните психопати от филмите и романите, в действителност серийните убийци са абсолютни неудачници, за които убийството се е превърнало в основен стимул в живота. Да, те са хитри. И определено са опасни. Но най-характерната им черта е, че лесно се сливат с тълпата. Именно затова е толкова трудно да бъдат разпознати_.
	— _И вероятно затова е толкова трудно да бъдат заловени?_
	Ървинг разтегна устни във вълча усмивка.
	— _Това е най-голямото предизвикателство в професията ми_.
	Интервюто свърши и на екрана се появи друга журналистка.
	— _Това беше специалистът по поведенчески науки Алекс Ървинг, автор на бестселъра „Прекършеното его“, който вчера разговаря с…_
	Изключих телевизора.
	— Неговото его обаче си е съвсем наред — измърморих аз и хвърлих дистанционното на леглото.
	Интервюто беше напълно безсмислено. В него не се казваше нищо важно, за Ървинг то бе просто възможност да се поперчи по телевизията. Чудех се дали Гарднър знае за предаването. Някак не можех да си представя, че ще се съгласи Ървинг да използва разследването, за да прави реклама на новата си книга.
	Въпреки това, докато шофирах към моргата, имах чувството, че дори самодоволното държание на психолога няма да успее да развали приповдигнатото ми настроение. Този път пристигнах преди Том. Едва се бях преоблякъл обаче, и той дойде.
	С облекчение видях, че изглежда доста по-добре от предишната вечер. Добрата храна и сънят може да не са лек за всичко, но и не вредят.
	— На някои хора май много им се работи — засмя се той, когато ме видя.
	— Снощи с Пол открихме нещо.
	Показах му обвивките от какавидите и неизвестното насекомо и му разказах как сме попаднали на тях.
	— Става все по-интересно — каза той и огледа внимателно насекомото. — Според мен си прав, че тялото вече е било разложено, преди да го погребат. А що се отнася до това… — и той замислено чукна с пръст бурканчето с мъртвото насекомо. — … нямам ни най-малка представа какво е.
	— Така ли?
	Предполагах, че Том ще може да го идентифицира.
	— Съжалявам, че те разочаровах. Мухите месарки и бръмбарите са едно, но такова нещо досега не съм виждал. Познаваш ли Джош Талбот?
	— Не, не мисля.
	Познавах повечето колеги на Том, но това име не ми говореше нищо.
	— Той е нашият специалист по съдебномедицинска ентомология. Истинска подвижна енциклопедия по насекомите. Ако има някой, който може да каже каква е тази буболечка, това е Джош.
	Докато той говореше с Талбот, аз се заех да изплакна костите от ексхумираното тяло от препарата, в който бяха престояли през нощта. Вече бях сложил някои от тях в сушилнята, когато Том се върна.
	— Късметлии сме — заяви той. — Днес заминава на конференция в Атланта, но преди това ще мине оттук. Не би трябвало да му отнеме много време.
	Едва бе свършил да говори, когато на вратата леко се почука.
	— Не е възможно да е той — каза Том и отиде да отвори.
	Наистина не беше Талбот. На вратата стоеше Кайл.
	Том се опита да прикрие изненадата си и се отдръпна встрани, за да го пусне да влезе.
	— Не те очаквах днес. Защо не си вземеш няколко дни почивка?
	Кайл се усмихна притеснено.
	— Предложиха ми, но не е честно другите момчета да поемат и моята работа. Нищо ми няма. Освен това по-добре да поработя, отколкото да си стоя вкъщи.
	— Как ти е ръката? — попитах аз.
	Той я вдигна, за да я видим. Само малката лепенка на дланта му свидетелстваше за вчерашната случка. Кайл я погледна така, сякаш не беше част от него.
	— Не е нищо особено, нали?
	Настъпи неловко мълчание. Том се изкашля.
	— А… как се чувстваш след вчерашната случка?
	— Ами добре, благодаря. Ще мине известно време, докато излязат резултатите от тестовете, но се опитвам да бъда оптимист. В болницата ми казаха, че ако искам, мога да започна лечение срещу HIV, но може трупът изобщо да не е бил заразен, а дори и да е, може да не прихвана заразата.
	— Все пак си помисли за лечението — отвърна Том и направи жест на пълна безпомощност. — Виж, наистина съжалявам за…
	— Недейте!
	Острата му реакция показваше под какво напрежение се намира в момента. Сви смутено рамене.
	— Моля ви, не се извинявайте. Аз само си вършех работата. Случват се такива неща, нали?
	Отново настъпи неловко мълчание. Този път го наруши Кайл.
	— А… Самър къде е?
	Опита се да звучи небрежно, но и този път не му се удаде. Не беше трудно да се досетим каква е истинската причина за посещението му.
	— Съжалявам, но Самър вече няма да идва да ни помага.
	— О… — разочарованието му беше съвсем очевидно. — Тогава мога ли аз да ви помагам?
	— Благодаря ти, но двамата с Дейвид ще се справим.
	— Чудесно — натърти Кайл. — Ако имате нужда от нещо, повикайте ме.
	— Непременно. А ти се погрижи за себе си.
	Усмивката по лицето на Том са задържа, докато Кайл напусна залата.
	— Господи… — въздъхна след това той.
	— Кайл е прав — обадих се аз. — Той просто си вършеше работата. Няма нужда да се обвиняваш. А и ако трябва да сме честни, не той, а аз трябваше да помогна на Самър.
	— Вината не е твоя, Дейвид.
	— Нито пък твоя. Освен това все още не знаем дали иглата е била заразена. Възможно е Кайл да се отърве без проблеми.
	Вероятността за това беше съвсем малка, но нямаше смисъл Том да продължава да се измъчва. Думите ми като че ли му подействаха ободрително.
	— Прав си. Каквото станало — станало. Да се съсредоточим върху работата и да заловим онзи кучи син.
	Том рядко употребяваше груби думи и това беше ясен знак колко разтревожен е в момента. Тръгна към вратата, след това спря.
	— А, щях да забравя. Мери пита дали обичаш риба.
	— Риба ли? — Рязката смяна на темата ме изненада. — Да, защо?
	— Довечера ще вечеряш у нас. — Той вдигна вежди, развеселен от неудобството ми. — Сам и Пол също ще дойдат. Само не ми казвай, че си забравил!
	Напълно ми беше излязло от ума.
	— Не, разбира се.
	Той се захили, обичайното му чувство за хумор се беше възвърнало.
	— Боже опази! Не че има за какво друго да мислиш, нали?
	В човешкото тяло има двеста и шест кости. Те са много различни по размер, като се почне от фемора — голямата бедрена кост, и се стигне до малките костици във вътрешното ухо, най-дребната от които е с големината на оризово зърно. В структурно отношение скелетът е истинско чудо на биологичното инженерство, по-сложен и съвършен и от най-великото произведение на човешката мисъл.
	Възстановяването на скелета не е никак проста работа.
	Оголени и от последните остатъци от разлагаща се тъкан, костите на мъжа от гроба на Уилис Декстър имаха какво да разкажат. Сега със сигурност можеше да се твърди, че мъжът е бил от африканската раса. Безспорни доказателства за това бяха доста правилната и по-лека костна структура, както и по-четвъртитата форма на очните ябълки. Този неизвестен мъж е имал среден ръст и ако се съди по износването на ставите му, е бил на възраст между петдесет и пет и шейсет години. По дясната бедрена кост, както и по лявата раменна се виждаха следи от отдавна зараснали счупвания, вероятно от детска възраст. По коленните и глезенните стави имаше видими признаци на артрит. Пораженията бяха по-добре изразени в лявата, отколкото в дясната страна, което означаваше, че при ходене тежестта е падала предимно вдясно. Лявото бедро също беше силно увредено, ябълката и ставната ямка бяха разядени и износени. Приживе е трябвало да се замисли за оперативна подмяна на ставите, защото иначе след няколко години е щял да се превърне в инвалид.
	Не че сега това имаше някакво значение.
	Също както при Тери Лумис, подезичната кост не беше засегната. Това само по себе си не доказваше нищо, но когато извадих мокрия череп от ваничката, се усмихнах мрачно. Зъбите бяха все така кафяви и на петна, но непосредствено под тях, там, където някога е бил венецът, се виждаше емайлът.
	Розовото оцветяване беше очевидно.
	Все още оглеждах черепа, когато Том влезе в залата. С него вървеше един нисък, доста закръглен мъж на около петдесет години. Тънката му рижа коса беше небрежно сресана върху зачервеното теме. Носеше очукано кожено куфарче, издуто от книгите вътре.
	— Джош, запознай се с Дейвид Хънтър — започна Том още от вратата. — Дейвид, това е Джош Талбот. Той знае за буболечките всичко, което си заслужавала се знае.
	— А Том знае, че мразя думата „буболечка“ — възрази Джош непринудено.
	Той огледа стаята със светещи от нетърпение очи. Спря поглед върху костите, после бързо го отмести. Не за тях бе дошъл.
	— И така, къде е онова мистериозно насекомо, което сте ми приготвили?
	Лицето му светна, когато видя бурканчето за проби. Наведе се, така че насекомото да е на нивото на очите му, и започна да го разучава внимателно.
	— Това се казва изненада!
	— Знаеш ли какво е? — попита Том.
	— О, да. Между другото, това е много ценна находка. Има само още един район в Тенеси, където е доказано наличието на Odonata. Преди тези насекоми са се срещали и тук, но сега такива красавци са рядкост.
	— Радвам се да го чуя — заяви Том. — Би ли ни обяснил какво е точно?
	Талбот се засмя.
	— Разред Odonata включва два вида водни кончета, които се различават по размер и по начина, по който държат крилата си. Това нещо е ларва на водно конче — един от най-едрите видове, разпространени в Северна Америка. Среща се често в източните щати, но в Тенеси може да се види относително рядко. Ето, сега ще ви покажа.
	Започна да рови в куфарчето си и извади дебел стар учебник с оръфани корици. Постави го на масата и започна да прелиства страниците, докато си тананикаше нещо. Спря и посочи една картинка.
	— Ето го Epiaeschna heros, или казано по-просто, Блатно водно конче. Това са мигриращи насекоми, които през лятото и есента обитават гористи местности и езера, но в по-топлите региони се излюпват още през пролетта.
	На снимката се виждаше огромно насекомо с формата на хеликоптер. То имаше същото издължено тяло и двойни криле като водните кончета, които бях виждал у дома, но това бе единствената прилика. Този вид бе дълъг колкото пръста ми и почти толкова дебел, с яркозелени тигрови шарки по кафявото тяло. Но най-забележителното нещо бяха очите му, огромни блестящи синьо-зелени сфери.
	— Познавам колекционери на водни кончета от Тенеси, които биха дали мило и драго да притежават такъв възрастен екземпляр — продължи Талбот разпалено. — Само погледнете очите му! Направо са невероятни! В слънчев ден се забелязват от километър.
	Том разглеждаше внимателно снимката.
	— Значи сме открили ларвата на такова водно конче?
	Талбот сключи пръстите на ръцете си, явно темата много му допадаше.
	— Развитието на водните кончета не преминава през фазата на ларва. Те снасят яйцата си в спокойни или бавнотечащи води и щом се излюпят, са напълно пригодни за живот във водна среда. Когато съзреят, изпълзяват върху някое растение или стрък трева, претърпяват метаморфоза и се превръщат във възрастни индивиди.
	— Но водните кончета обикновено не налитат на мърша, нали? — попитах аз.
	— Боже мой, разбира се, че не. — Талбот беше направо шокиран от въпроса ми. — Те са хищници. Изхранват се предимно с комари, затова най-често се срещат в близост до вода, макар че блатното водно конче има предпочитания към крилатите термити. Значи сте открили този екземпляр в ковчег?
	— Точно така. Смятаме, че е попаднал там заедно с трупа — отвърна Том.
	— В такъв случай бих предположил, че трупът е лежал в непосредствена близост до вода — зави Талбот и отново взе бурканчето. — Това малко същество е изпълзяло, за да претърпи метаморфоза, и тогава е било отнесено заедно с трупа. Дори и да не е било смачкано, студът и тъмнината са го убили.
	— Има ли определен район, където се среща особено често? — попита Том.
	— Разпространен е не в бързотечащите потоци и реки, а в гористите местности, където има застояли води или езера. — Талбот погледна часовника си, след това бързо прибра учебника в куфарчето си. — Извинявайте, но трябва да тръгвам. Непременно ми се обадете, ако намерите някой жив екземпляр.
	Том излезе да изпрати Талбот. Когато се върна след няколко минути, изглеждаше замислен.
	— Сега поне сме наясно какво е — отбелязах аз. — Вероятно тялото е било оставено в близост до езеро или друга застояла вода, а това би могло да помогне на Гарднър.
	Том, изглежда, изобщо не ме чу. Взе черепа и започна да го оглежда разсеяно, сякаш не съзнаваше напълно какво прави. Дори информацията за незасегнатата подезична кост и розовите зъби не му направи особено впечатление.
	— Всичко наред ли е? — не издържах и попитах най-накрая.
	Той остави черепа на масата.
	— Дан Гарднър ми се обади тъкмо преди Джош да дойде. Алекс Ървинг е изчезнал.
	Първата ми мисъл беше, че е станала някаква грешка, нали тази сутрин го бях видял по телевизията. След това си спомних, че интервюто е било заснето предишния ден.
	— Какво се е случило?
	— Никой не знае със сигурност. Тази сутрин е излязъл рано и повече не се е върнал. Никой не го е виждал оттогава.
	— Не е ли малко прибързано да се твърди, че е изчезнал, след като го няма само от няколко часа?
	— При други обстоятелства — да. Но той е извел кучето си на разходка. — В очите му се четеше тревога. — Намерили са кучето с разбит череп.


	_Кръвта се стича по умивалника и оцветява бързотечащата студена вода в яркочервено. В решетката на канала се закача парченце месо, бледорозово, тъй като водата е отмила кръвта по него. Ти го натискаш с пръст и то влиза в канала_.
	_Нарязваш на ситно шепа люти чушки, слагаш ги в тигана и ги поръсваш с чеснова сол, като през цялото време си тананикаш разсеяно. Когато чушките са вече запържени, прибавяш към тях месото. Мократа плът започва да цвърти в горещата мазнина и се вдига облак пара. Разбъркваш леко месото и го оставяш да хване кафява коричка. Отваряш хладилника и вадиш кутия портокалов сок, сирене и майонеза. Избираш една що-годе чиста чаша и я избърсваш с пръст. Всичко наоколо е покрито с прах, но ти не го забелязваш. Тъй или иначе той изобщо не те притеснява. От време на време сякаш някаква завеса се вдига и виждаш разнебитената обстановка, в която живееш, мръсотията, натрупана в ъглите, но това ни най-малко не те тревожи. Разложението е част от естествения ход на живота, от къде на къде ще се противопоставяш на природата?_
	_Изпиваш цяла чаша портокалов сок, избърсваш уста с опакото на ръката си, после намазваш две филии с майонеза и слагаш отгоре няколко големи бучки сирене. Наливаш си още портокалов сок и отиваш до голямата маса в средата на кухнята. На нея няма много свободно място, но все пак успяваш да закрепиш чинията си в ъгъла и придърпваш един стол. Както обикновено, сандвичите нямат абсолютно никакъв вкус, но все пак пълнят стомаха ти. Вече не страдаш, че нямаш нито обоняние, нито усещане за вкус_.
	_Не и когато има толкова други неща, на които да се наслаждаваш_.
	_Сега всичко ще се развие много бързо, но ти нямаш нищо против. Точно това очакваше, а ти се справяш най-добре, когато си под напрежение. Всичко става тъкмо както предполагаше. Точно както според плана. Да оставиш всичко в бунгалото беше риск, но затова пък добре пресметнат. Чувството бе странно, защото не работеше в обичайната обстановка. Решението да оставиш кутийката от филма бе плод на вдъхновение. Въобще не ти се искаше да оставяш трупа така, че да го открият, но това беше абсолютно необходимо. Искаше да направиш впечатление, а какъв по-добър начин от това да ги заведеш на местопрестъплението и да ги оставиш да си блъскат главите? Остави ги да капнат от умора, докато се мъчат да разгадаят следващия ти ход. Това изобщо няма да им е от полза_.
	_Тогава ще бъде твърде късно_.
	_Изяждаш сандвича си, допиваш портокаловия сок, който няма никакъв вкус — усещаш само, че е студен. В ъгъла на устата ти е останала малко майонеза. Отиваш до печката, за да провериш месото в тигана. Вдигаш капака и вдишваш издигащата се пара. Не усещаш никаква миризма, но очите ти започват да сълзят, а това е добър знак. Месото е хванало много приятна кафява коричка. Както обикновено, предпочиташ свинско пред телешко. По-евтино е, а ти така или иначе не можеш да усетиш разликата_.
	_Взимаш лъжица и опитваш малко. Въпреки че не усещаш никакъв вкус, лютите подправки изгарят устата ти. Точно такова трябва да бъде истинското чили. Добавяш няколко консерви с домати, махаш тигана от огъня и го покриваш с капак. Оставяш го да се задушава; когато се върнеш, ще е съвсем готово_.
	_Ти твърдо вярваш, че всичко трябва да бъде оставено да се задуши в собствен сос_.
	_Взимаш найлоновата торба с мръсните дрехи, които трябва да оставиш в пералнята, и си напомняш да купиш провизии. Трябват ти още консервирани домати, запасите ти от батерии и мухоловки също почти са се изчерпали. Оглеждаш лепкавите ленти, които висят от тавана. Преди време наистина бяха лепкави, а сега целите са покрити с умрели черни мухи, както и с обвивките на други, по-големи пъстроцветни насекоми_.
	_За миг по лицето ти се изписва недоумение, не се сещаш за какво точно са лентите. След това премигваш и се връщаш към действителността. На излизане спираш до масата. Мъжът, който лежи здраво привързан за нея, те поглежда с ужасените си очи и се опитва да каже нещо въпреки запушената си уста. Ти му се усмихваш_.
	— _Не се безпокой. Скоро ще се върна_.
	_Мяташ през рамо тежката торба с пране и излизаш…_


>	10

	Постепенно картината започна да се изяснява. Ървинг живеел близо до Кейдс Коув — красиво място в полите на Смоуки Маунтинс. Всяка сутрин преди закуска извеждал кучето си, черен лабрадор, на разходка в гората зад дома си. Това било неизменна част от ежедневието му, за която той неведнъж споменавал в интервютата, които с удоволствие давал.
	Както всяка сутрин, личната му асистентка отишла в къщата около девет часа и включила кафемашината, така че любимото му френско кафе да е готово в момента, в който се върне.
	Само че тази сутрин той така и не се върнал. Личната му асистентка — третата за последните две години — позвънила на мобилния му телефон, но никой не се обадил. Когато наближил обяд, а него все още го нямало, тръгнала да го търси. На по-малко от километър от къщата видяла полицай, който разговарял с възрастна двойка, чийто териер яростно лаел и се дърпал на каишката си. Когато минала покрай тях, дочула как разказват на полицая за мъртвото куче, намерено от техния териер. Кучето било черен лабрадор.
	В този момент разбрала, че шефът й може би няма да се прибере за обяд.
	Претърсили района и до тялото на лабрадора открили метален прът с кървави следи по него, а по калната земята наоколо се виждали следи от борба. И въпреки че наблизо имало следи от обувки, нито една не била достатъчно ясна, за да се снеме отпечатък.
	От самия Ървинг нямало и помен.
	— Не знаем със сигурност какво се е случило с него — призна Гарднър. — Вероятно кръвта по металния прът е само от кучето, но не можем да сме сигурни, докато не получим лабораторните резултати.
	Бяхме в сградата на моргата, в малък безличен кабинет без прозорци. Том бе извикал Гарднър, който този път бе дошъл с Джейкъбсън — студена и недостъпна както винаги. Беше облечена в тъмносив костюм с пола до коляното, който изглеждаше съвсем същия като синия, с който я бях видял предния път. Зачудих се дали гардеробът й е пълен с еднакви костюми, до един в тъмни, неутрални цветове.
	Всички много добре знаехме истинската причина за събирането ни, макар никой да не я бе споменал. Неизказаното правеше атмосферата в кабинета изключително напрегната. Гарднър не бе никак доволен от присъствието ми, но не каза нищо, само ми хвърли неодобрителен поглед. Изглеждаше още по-изморен и загрижен отпреди, гънките по кафявия му костюм бяха толкова, колкото и бръчките по челото му, сякаш беше подложен на по-силно земно притегляне от всички нас.
	— Вероятно имаш някаква теория за случилото се? — попита Том.
	Той седеше на бюрото и слушаше замислено, но на мен ми беше съвсем ясно, че изчаква подходящия момент. Само той беше седнал. Пред бюрото имаше още един стол, но той бе празен, сякаш очакваше пристигането на някой закъснял посетител.
	— Възможно е Ървинг да е станал жертва на обир или случайно нападение, но още е твърде рано да се каже. На този етап не можем да изключим абсолютно нищо — обясни Гарднър.
	— В такъв случай къде е тялото? — Раздразнението на Том започваше да си личи.
	— Все още претърсваме района. Може да е бил ранен и неадекватен и затова да се е отклонил от пътя. Намерили са кучето в една гориста местност на километър от най-близкия път. Разстоянието е доста голямо и би било много трудно да пренесеш на ръце мъж, но това е единственият начин похитителят да го транспортира. Досега открихме само следи от стъпки и от велосипедни гуми.
	— Може да са го заплашили с нож или пистолет и така да са го принудили да се придвижи пеша.
	Гарднър вирна брадичка.
	— Посред бял ден? Малко вероятно. Но както вече казах, обмисляме всички възможности.
	Том го изгледа внимателно.
	— Откога се познаваме, Дан?
	Агентът се почувства неудобно.
	— Не знам. Може би от десет години.
	— От дванайсет. И сега за първи път се опитваш да ме будалкаш.
	— Не говори така! — каза остро Гарднър и лицето му потъмня. — Дойдохме тук от любезност…
	— Стига, Гарднър, и двамата много добре знаем какво се е случило! Не е възможно наистина да вярваш, че Ървинг е изчезнал случайно само ден след приказките му за серийните убийци по телевизията.
	— Не искам да си вадя прибързани заключения, без да разполагам с доказателства.
	— Ами ако още някой от участващите в разследването изчезне? И тогава ли няма да си вадиш прибързани заключения? — Никога преди не бях виждал Том толкова ядосан. — По дяволите, Дан, вчера един човек се нарани, при това може би сериозно, а сега пък това! Аз нося отговорност за хората, които работят с мен. Имам право да знам, ако някой от тях е изложен на риск!
	Гарднър не отговори, само погледна многозначително към мен.
	— Ще бъда в залата за аутопсии — казах аз и се отправих към вратата.
	— Не, Дейвид, ти имаш право да присъстваш на този разговор не по-малко от мен — заяви Том.
	— Том… — започна Гарднър.
	— Аз го помолих да ни помогне, Дан. Ако и той като нас е изложен на риск, значи има пълното право да знае в какво се е забъркал — настоя Том и скръсти ръце на гърдите си. — Така или иначе ще му предам думите ти, така че по-добре да ги чуе от теб.
	Известно време двамата се гледаха втренчено. Гарднър не ми приличаше на човек, който лесно ще се остави да бъде сплашен, но Том явно нямаше намерение да отстъпва. Погледнах към Джейкъбсън и видях, че се чувства толкова неудобно, колкото и аз. В този момент усети, че я наблюдавам, и от лицето й изчезна всякаква емоция.
	Гарднър въздъхна примирено.
	— Господи, Том. Добре, _възможно_ е да има някаква връзка. Нещата обаче не са толкова прости. Някои от студентките на Алекс Ървинг са се оплаквали от поведението му. Ръководството на университета си е затваряло очите, защото той е известен учен, който може да си намери работа във всяко друго учебно заведение. След това една студентка го обвинила в сексуален тормоз и кълбото се разнищило. Полицията е била уведомена и от университета са се канели да го освободят, за да не ги засипят със съдебни дела.
	Спомних си за нахалния начин, по който Ървинг флиртуваше със Самър, а дори и с Джейкъбсън, и то след като публично я беше унижил. Не се изненадах, че е имало и други. Очевидно не всяка жена е била подвластна на чара му.
	— Значи смяташ, че е офейкал? — попита Том недоверчиво.
	— Вече ти казах, обмисляме всички възможности. Делото за сексуален тормоз не е било единственият му проблем. Разследвали са го и за неплатени данъци върху приходите му от книги и телевизионни изяви. Очаквала го е глоба от около милион долара, а може би и затвор. Бил е на ръба на истинска професионална и финансова катастрофа. Това може да е бил идеалният начин да се измъкне.
	Том се намръщи и започна да подръпва долната си устна.
	— И все пак — да вземе да убие собственото си куче?
	— Хората правят и по-лоши неща за далеч по-малко. Освен това намерихме съвсем ясни отпечатъци върху пръта, с който е било убито кучето на Ървинг. Проверихме ги в системата и се оказа, че са на един дребен крадец на име Ноа Харпър. През целия си живот се е занимавал с кражби на коли и неведнъж е лежал в затвора.
	— Щом вече имате заподозрян, защо ми се струва, че не си особено доволен? — попита Том.
	— Първо, защото Харпър се е занимавал с дребни престъпления. И второ, изчезнал е преди повече от седем месеца. Бил е пуснат под гаранция и не се е явил на срещата с полицая, който отговаря за него. Оттогава никой не го е виждал. Всичките му вещи си стоят в апартамента, а наемът е платен до края на месеца.
	— Той чернокож ли е бил? — попитах аз. — Между петдесет и шейсетгодишен, накуцващ?
	Не можах да не изпитам удоволствие при вида на изненадата, която се изписа по лицето на Гарднър.
	— Откъде знаете?
	— Мисля, че в момента той лежи в залата за аутопсии в другия край на коридора.
	При тези думи по лицето на Гарднър се появиха нови бръчки.
	— Започнал съм да оглупявам — каза той, отвратен от себе си.
	Джейкъбсън поглеждаше колебливо ту към единия, ту към другия.
	— Да не би да имате предвид трупа, който извадихме от гроба на Уилис Декстър? Това ли е Ноа Харпър?
	— Моментът на изчезването съвпада — отвърна Гарднър. — Само че, ако Харпър е мъртъв, как отпечатъците му са се озовали върху пръта, с който е убито кучето на Ървинг?
	— Може би по същия начин, по който отпечатъците на Уилис Декстър са се озовали в бунгалото — предположи Том.
	Всички се замислихме и в залата настъпи тишина. Възможно бе в крайна сметка Уилис Декстър да не е инсценирал собствената си смърт, а убиецът да е сложил ръка не само на тялото, а и на отпечатъците му. В случая с Ървинг обаче това нямаше как да е станало.
	— Да е липсвала някоя от ръцете на трупа от ковчега на Уилис Декстър? — попита Джейкъбсън.
	— Не — отвърнах аз. — Пръстите също си бяха на мястото.
	— Възможно е някой да е запазил кутийката от филма и металния прът с отпечатъците от Декстър и Харпър върху тях — разсъждаваше на глас Том.
	— За кутийката е възможно. Отпечатъците на Декстър бяха оставени върху бебешко олио. Няма как да знаем точно кога е станало — отговори Гарднър. — Но отпечатъците на Харпър са оставени в кръвта по пръта, и то само преди няколко часа.
	— Тогава трупът в ковчега не е на Ноа Харпър. Абсолютно невъзможно е — настоя Джейкъбсън.
	Всички замълчахме. Логиката подсказваше, че тя е права — наистина беше невъзможно, ако отпечатъците са били оставени тази сутрин. Съдейки обаче по изражението на всички присъстващи, никой не беше напълно убеден в това.
	Том свали очилата си и започна да бърше стъклата им. Без тях имаше още по-изморен и болнав вид.
	— Кажи им какво друго откри, Дейвид.
	Гарднър и Джейкъбсън слушаха мълчаливо, докато им разказвах за незасегнатата подезична кост и розовите зъби на ексхумирания труп.
	— Изглежда, Тери Лумис и другият, който извадихте от ковчега, са били убити по един и същи начин — заяви накрая Гарднър.
	След това се обърна към Том:
	— Значи, според теб розовите зъби са резултат на удушаване?
	— По-вероятно е, отколкото удавяне — каза кротко Том, а аз се опитах да сдържа усмивката си.
	Не спомена подигравката, която Гарднър си бе направил с мен в бунгалото, но очевидно не я беше забравил.
	— Ако не бяха порезните рани по тялото на Лумис и огромното количество кръв по пода, нямаше да има почти никакво съмнение.
	Гарднър започна да разтрива врата си.
	— Петната от кръв в бунгалото изглеждаха съвсем автентични. Но няма как да сме сигурни, че кръвта е на Лумис, докато не получим резултатите от ДНК анализа.
	— А това ще отнеме няколко седмици — вметна Том.
	— На мен ли го казваш? В моменти като този ми се иска все още да работехме с кръвни групи. Тогава поне щяхме да знаем дали кръвта е от същата група като неговата. Това е то, научната революция… Ще се свържа с лабораторията. Предполага се, че обработват тези проби с приоритет, но ще се опитам да ускоря нещата още малко.
	Въпреки това не изглеждаше обнадежден. В сравнение със стария метод ДНК тестовете даваха много по-точни резултати, но пък ставаха отчайващо бавно. Съвсем същото беше положението и от другата страна на Атлантическия океан; бях чул не един английски полицай да се оплаква, че в действителност лабораторните тестове изискват много повече време, отколкото по филмите.
	Том огледа стъклата на очилата си и продължи да ги бърше.
	— Ти така и не отговори на въпроса ми, Дан. Имаме ли причина да се безпокоим?
	Гарднър вдигна ръце.
	— Какво очакваш да ти кажа, Том? Не знам какво си мисли този човек, нямам представа какво планира. Но дори той наистина да е отговорен за изчезването на Ървинг, това не означава, че всички останали участници в разследването са в опасност. Наистина съжалявам за Ървинг, но ако трябва да бъдем честни, той всячески се мъчеше да привлече общественото внимание. Появата му по телевизията може да е предизвикала много психопати, не само убиеца.
	— Това означава ли, че трябва да се държим, все едно нищо не се е случило?
	— Да, стига да взимате елементарни предпазни мерки. Ако наистина смятах, че сте в опасност, щях да поставя двайсет и четири часова охрана за всеки от вас.
	— „Елементарни предпазни мерки“ — повтори Том, който беше започнал да губи търпение. — Какво означава това? Да не приемаме бонбони от непознати ли?
	— Означава да не разхождате кучето си сами в гората — ядоса се Гарднър. — Да не се движете сами по тъмни улички нощем. Хайде, Том, не е необходимо да ти обяснявам какво трябва и не трябва да правиш.
	_Наистина не е необходимо_. Спомних си колко се бях стреснал при появата на охранителя миналата вечер. Може би в бъдеще трябваше да паркирам на по-оживено място.
	— Така да бъде, ще взимаме елементарни предпазни мерки — съгласи се невесело Том. След това сложи очилата на носа си. — Според теб какъв е шансът да откриете Ървинг?
	— Всичките ни налични сили са ангажирани с това — каза предпазливо Гарднър.
	Том не настоя повече. Всички много добре знаехме какви са шансовете за оцеляване на Ървинг.
	— Ще наемете ли друг психолог?
	— Още не сме решили — заяви Гарднър. — Не сме отхвърлили профила, който Ървинг направи на убиеца, но бихме искали да чуем и нечие друго мнение. А и Даян има много интересна теория.
	По иначе безизразното лице на Джейкъбсън се разля руменина. Рефлексът за изчервяване трудно се поддава на контрол, което трябва да е много неприятно за човек, който непрекъснато се стреми да се владее.
	— При цялото ми уважение към професор Ървинг мисля, че мотивът за убийствата не е сексуален, и не смятам, че убиецът непременно е хомосексуалист — каза тя. — Според мен професор Ървинг се е подвел от факта, че и двете жертви са мъже, при това голи.
	Тя бе изказала това мнение, когато психологът бе дошъл да огледа трупа на Тери Лумис в бунгалото, но тогава той я постави на мястото й за това, че се осмели да му противоречи. За доброто на Ървинг искрено се надявах тя да се окаже права.
	— Какво е вашето обяснение тогава? — попита Том.
	— Все още нямам обяснение, но действията на убиеца подсказват, че не се ръководи от сексуален мотив. — Сдържаността й беше изчезнала и сега разговаряше с Том като с равен. — Имаме две местопрестъпления и два пръстови отпечатъка от хора, които най-вероятно ще се окажат жертви. Да не забравяме и иглите в трупа, заровен в гроба на Уилис Декстър нарочно, за да го ексхумираме. Убиецът се перчи, кара ни да се въртим в кръг, за да ни покаже кой командва парада. За него убийството не е достатъчно, той търси _признание_. Съгласна съм с професор Ървинг, че става дума за патологичен нарцисизъм, но според мен нещата са по-дълбоки. Тук вече навлизаме в полето на психиатрията, но по мое мнение убиецът демонстрира всички признаци на болезнен нарцисизъм.
	Том изглеждаше объркан.
	— Извинете, но изобщо не разбирам за какво говорите.
	Джейкъбсън се бе разпалила и думите на Том ни най-малко не я смутиха.
	— Хората, които страдат от нарцисизъм, са влюбени в себе си и това се проявява най-силно при онези, които страдат от болезнен нарцисизъм. Те имат патологично високо самочувствие, може да се каже, че страдат от мегаломания и непрекъснато търсят вниманието и възхищението на околните. Смятат, че са нещо повече от другите, и искат и хората около тях да ги признаят за такива. Най-важното е, че те са садисти, които не изпитват никакви угризения на съвестта. Не получават непременно удоволствие от болката, която причиняват, но се наслаждават на усещането за власт, която тя им дава. Освен това са безразлични към страданието, което причиняват.
	— Значи, става въпрос за психопат — обадих се аз.
	Джейкъбсън извърна сивите си очи към мен.
	— Не точно, въпреки че има някои общи черти. Страдащите от болезнен нарцисизъм са способни на извънредна жестокост, но, от друга страна, изпитват възхищение и дори уважение към хората, които притежават „подходящите“ черти — обикновено власт и успех. Според Кернбърг…
	— Мисля, че не е необходимо да навлизаш в подробности, Даян — прекъсна я Гарднър.
	Джейкъбсън го погледна смутено, но продължи:
	— Това, което искам да кажа, е, че според мен имаме работа с човек, който изпитва нужда да демонстрира превъзходството си както пред нас, така и пред себе си. Той непрекъснато се сравнява с останалите и има усещането, че не е оценен по достойнство. Това обяснява прекаленото му старание с постановката на труповете, както и реакцията му на казаното от професор Ървинг по телевизията. Бил е бесен не само защото действията му са били публично омаловажени, а и защото друг е заел мястото му под прожекторите.
	— Това важи само ако отвличането на Ървинг е дело на същия човек — намеси се Гарднър и я погледна предупредително.
	— Говориш като проклет адвокат, Дан — обади се Том, но в гласа му нямаше гняв.
	Той бе вперил поглед в пространството и разсеяно почукваше брадичката си с пръст.
	— Ами хората, които работят в погребалната агенция? Те имат ли алиби за времето, когато Ървинг е изчезнал?
	— Проверяваме ги в момента, но честно казано, не виждам как някой от тях може да е замесен. Открихме само двама души, които са работили там по времето на погребението на Уилис Декстър, и двамата са над седемдесетгодишни.
	— Ами Йорк?
	— Твърди, че е бил на работа от пет часа тази сутрин, при това съвсем сам. И за да изпреваря въпроса ти, твърдението му не може да бъде потвърдено — заяви Гарднър с вид на човек, притиснат в ъгъла.
	— Каква изненада — измърмори Том. — А някакви доказателства за съществуването на тайнствения работник, който уж бил наел?
	— Дуайт Чеймбърс ли? Все още проучваме въпроса.
	— Тоест, няма доказателства.
	Гарднър въздъхна.
	— Йорк все още е заподозрян. Но който и да стои зад убийствата, е прекалено умен, за да привлече вниманието върху себе си. В момента тече пълна проверка на „Стийпъл Хил“ и утре по това време цялата преса ще бъде там. Каквото и да стане, смятай, че с бизнеса на Йорк е свършено.
	— Той така или иначе нямаше да просъществува още дълго. — Том се изправи и светлината се отрази в стъклата на очилата му. — А може би предпочита да се оттегли с гръм и трясък.
	_А може би той също е жертва_, казах си аз, но запазих тази мисъл за себе си.
	Вече мръкваше, когато паркирах на тихата уличка, където живееха Том и Мери. Щях да остана да работя до късно, ако не бе поканата за вечеря. Беше ми неприятно да изоставя работата си, особено след като няколко пъти ме прекъсваха. Но щом излязох от моргата и видях прекрасната слънчева вечер, усетих как напрежението, което стискаше врата ми като с железни пръсти, намаля. До този момент не осъзнавах колко съм напрегнат, но явно изчезването на Ървинг ден след случката с Кайл ме беше разтърсило по-силно, отколкото си мислех. Сега перспективата да хапна и пийна с приятели ми изглеждаше особено тонизираща.
	Уютната къща на семейство Либерман бе цялата облицована с дърво, боядисано в бяло, и се намираше на прилично разстояние от пътя. Сякаш нищо не се бе променило от първия път, когато я видях, с изключение на величествения дъб, който растеше в центъра на поляната пред къщата. При последното ми посещение той беше в разцвета на силите си, а сега вехнеше, половината от провисналите му клони бяха сухи и голи.
	Мери ме посрещна на вратата.
	— Дейвид! Толкова се радвам да те видя! — каза тя и се вдигна на пръсти, за да ме целуне по бузата.
	Тя бе остаряла по-елегантно от съпруга си. Русата й коса бе изсветляла, но бе запазила естествения си цвят, а лицето й, въпреки бръчките, сияеше от здраве. Не са много жените, които на шейсетгодишна възраст могат да си позволят да носят дънки, но Мери беше една от тях.
	— Благодаря ти, много мило от твоя страна — каза тя и взе бутилката вино, която бях донесъл. — Хайде, заповядай във всекидневната. Сам и Пол още не са пристигнали, а Том говори по телефона с Робърт.
	Робърт беше единственият им син. Занимаваше се със застраховане и живееше в Ню Йорк. Никога не го бях виждал, а и Том не говореше много за него, но бях останал с впечатлението, че отношенията им са доста обтегнати.
	— Изглеждаш добре — каза Мери и ме поведе към всекидневната. — Много по-добре от миналата седмица.
	Вечерях с тях още първия ден, когато пристигнах. Сега ми се струваше, че това е било преди безкрайно много време.
	— Сигурно е от слънцето — отвърнах аз.
	— Не знам от какво е, но ти се е отразило добре.
	Тя отвори вратата към всекидневната, която всъщност беше стара зимна градина, пълна с добре поддържани растения и ратанови мебели с възглавници по тях. Настани ме на едно кресло, даде ми бира, извини се, че трябва да погледне яденето, и излезе.
	Прозорците на зимната градина гледаха към задния двор. В тъмнината едва различавах високите силуети на дърветата, очертани на фона на светлините на съседната къща. Кварталът беше много приятен. Том ми беше разказвал, че през 70-те двамата с Мери дали всичките си пари, за да купят тази полуразрушена къща, но никога след това не съжалили за решението си.
	Отпивах от студената бира и усещах как напрежението постепенно ме напуска. Отпуснах глава назад и се замислих над случилото се. Беше изминал още един объркан ден: първо новината за изчезването на Ървинг, а после и посещението на Гарднър и Джейкъбсън ме бяха отклонили от същинската ми работа. След това пък, в късния следобед, пристигнаха резултатите от анализа на летливите мастни киселини и аминокиселините от тъканните проби на Тери Лумис. Том беше дошъл при мен в залата, където работех върху останките, открити в ковчега.
	— Е, сбъркахме — заяви той без никакво предисловие. — Според изчисленията ми моментът на смъртта напълно съответства на онова, което каза управителят на бунгалата. Лумис е починал преди пет дни, а не както ние си мислихме — преди седем. Виж това и ми кажи какво мислиш.
	Том ми подаде лист, изписан с цифри. Хвърлих бърз поглед и установих, че е прав, но пък той никога не грешеше в тези неща.
	— Всичко ми изглежда наред — казах аз и му върнах листа. — И все пак не мога да си обясня как е възможно.
	— Нито пък аз — отвърна той и загледа намръщено цифрите, като че ли им се сърдеше. — Никога не съм виждал труп, който да се е разложил до такава степен само за пет дни, дори като се вземе предвид включеният радиатор. За бога, та ларвите там почти се бяха превърнали в какавиди!
	На ларвите на мухата месарка са им необходими шест до седем дни, за да се превърнат в какавиди. Дори ако и двамата с Том бяхме сбъркали по отношение на времето на смъртта, на тях им трябваха поне още един-два дни, за да достигнат тази фаза на развитие.
	— Има само един начин да са се появили там — заключих аз.
	Том се усмихна.
	— Виждам, че и ти си разсъждавал по въпроса. Казвай.
	— Някой нарочно е поставил личинки по трупа.
	Това беше единственото обяснение за състоянието на тялото на Тери Лумис. Ако ларвите вече са се били излюпили, те са могли да се захванат веднага за работа.
	— Това би ускорило развитието на процеса с най-много дванайсет до двайсет и четири часа. Въпреки това, предвид многото открити рани по тялото, сигурно е било достатъчно.
	Той кимна.
	— Особено с включения радиатор и високата температура вътре. Освен това ларвите по тялото бяха прекалено много, като се има предвид, че прозорците и вратите на бунгалото бяха затворени. Някой явно е решил да помогне на природата. Умно, но не мога да разбера какво е целял, освен да затрудни работата ни и да ни забави с ден-два.
	Същите мисли се въртяха и в моята глава.
	— Може би е искал точно това. Спомняш ли си какво каза Даян Джейкъбсън? Човекът, който стои зад всичко това, се опитва да докаже нещо. Може би за него това е поредната възможност да ни демонстрира колко е умен.
	— Възможно е — каза Том и се усмихна замислено. — Въпреки това започвам да се питам откъде знае толкова много неща.
	Тази мисъл тревожеше и мен.
	Все още разсъждавах по въпроса, когато Том влезе в зимната градина. Беше се преоблякъл и обръснал, а след горещия душ, който бе взел, зачервените бузи му придаваха измамно здрав вид.
	— Извинявай, че те оставих да ме чакаш. Трябваше да проведа задължителния месечен разговор със сина си — каза той.
	Учуди ме горчивината в гласа му. Той се усмихна, сякаш за да потвърди впечатлението ми, въздъхна дълбоко и се отпусна в едно кресло.
	— Мери донесе ли ти нещо за пиене?
	Кимнах, но той сякаш не ми обърна внимание.
	— Всичко наред ли е? — попитах аз.
	— Разбира се — отвърна той и започна нервно да подръпва нещо по ратановото кресло. — Просто се ядосвам на Робърт. Беше обещал да си дойде след няколко седмици. Сега излиза, че нямал време. Аз не държа особено на това, но Мери с нетърпение очакваше да го види. Какво друго да очаква човек от децата.
	Опита се да изрече последните думи съвсем безгрижно, но не се получи. Не че беше казал кой знае какво, но изпита видимо облекчение, когато звънецът звънна и Сам и Пол се появиха на вратата.
	— Извинявайте, че закъсняхме — започна Пол, докато Мери ги въвеждаше в зимната градина. — Спуках гума на път към къщи и ми отне сума време да почистя маслото от ръцете си.
	— Е, нали вече сте тук. Саманта, ти направо сияеш — каза Том и стана да я целуне. — Как си?
	Сам седна на един твърд стол с висока облегалка и се опита да намести големия си корем. Косата й бе вързана на опашка, лицето й бе свежо и изобщо изглеждаше в добро здраве.
	— Нетърпелива. Ако синчето ни не побърза, скоро ще трябва да си поприказвам с него много сериозно.
	— Няма да усетиш кога ще дойде време да го караш на училище — засмя се Том.
	С пристигането им настроението му се пооправи, атмосферата на масата беше приятелска и спокойна. Вечерята бе съвсем обикновена — печена сьомга с картофи и салата, но Мери готвеше толкова добре, че яденето изглеждаше наистина специално. Докато сервираше десерта — топъл пай с праскови и сладолед — Сам се наведе към мен през масата:
	— Как си? Не ми изглеждаш така напрегнат, както последния път — каза тя съвсем тихо, така че никой друг да не я чуе.
	Последната ни среща беше в ресторанта, когато ми се стори, че долавям парфюма на Грейс Стракън. Имах чувството, че това беше станало преди седмици, а оттогава бяха минали само няколко дни. Междувременно обаче се бяха случили толкова много неща.
	— Така е — усмихнах се аз. — Честно казано, чувствам се много добре.
	Тя впери изпитателен поглед в мен.
	— Личи си.
	Стисна леко ръката ми и отново се включи в общия разговор.
	След като привършихме с яденето, Мери и Сам отидоха в кухнята да правят кафе, като отхвърлиха категорично предложението ни за помощ.
	— Много добре знам, че искате да си говорите по работа, а ние със Сам имаме по-интересни теми за обсъждане.
	— Да се обзаложим ли, че ще си говорят за бебета? — засмя се Том, след като те излязоха от стаята, и потърка ръце. — Е, тази вечер ще пийна малко бърбън. Ще се присъедините ли към мен? Имам бутилка „Блантънс“ и само си търся повод да я отворя.
	— На мен сипи съвсем малко — обади се Пол.
	— А ти, Дейвид? Имам и шотландско уиски, ако предпочиташ.
	— Не, благодаря, ще пия бърбън.
	Том отиде до шкафа, извади чаши и една много интересна бутилка с миниатюрен кон и жокей върху капачката.
	— Има лед, но ако отида в кухнята, Мери ще започне да ми чете конско, че не трябва да пия. Дейвид, хайде и ти да ми спестиш неодобрението си, ако обичаш.
	Нямах намерение да му казвам каквото и да било. Понякога въздържанието носеше повече вреда, отколкото полза. Том ни подаде по една чаша, после вдигна своята.
	— За ваше здраве, господа.
	Бърбънът беше мек и имаше привкус на прегорял карамел. Отпивахме мълчаливо и с удоволствие. Том се изкашля.
	— Използвам случая, че и двамата сте тук, за да ви съобщя нещо. То не те засяга особено, Дейвид, но е добре да го чуеш.
	С Пол се спогледахме. Том впери замислен поглед в чашата си.
	— И двамата знаете, че възнамерявах да се пенсионирам в края на лятото. Е, реших да не чакам толкова дълго.
	Пол остави чашата си на масата.
	— Сигурно се шегуваш.
	— Време е — отвърна просто Том. — Съжалявам, че ви го казвам така неочаквано, но… Не е тайна, че напоследък не съм добре със здравето. Освен това трябва да мисля и за Мери. Според мен най-подходящият момент е краят на другия месец. Това е само с няколко седмици по-рано от предвиденото, а освен това Центърът няма да спре да работи без мен. Мисля, че следващият директор ще се справи много добре.
	Тези думи бяха насочени към Пол, но той не им обърна никакво внимание.
	— Някой друг знае ли за това?
	— Не, само Мери. Следващата седмица има факултетен съвет. Възнамерявам да съобщя решението си тогава, но исках вие да го чуете първи.
	Пол все още изглеждаше изненадан.
	— Господи, Том! Не знам какво да кажа.
	— Можеш да кажеш „Честито пенсиониране“ — засмя се Том. — Това не е краят на света. Може да продължа да поработвам от време на време като консултант. Да вдигнем още един тост.
	Той се протегна към бутилката с бърбън и доля чашите ни. Усещах, че в гърлото ми е заседнала бучка, но Том в никакъв случай не би искал да ни види размекнати. Вдигнах чаша.
	— За новото начало.
	Той чукна чашата си в моята.
	— Да пием за това!
	Тази новина придаде сладко-горчив привкус на цялата ни вечер. Мери сияеше, когато двете със Сам се върнаха в стаята, но очите й бяха пълни със сълзи. Сам не направи никакъв опит да скрие своите и прегърна Том толкова силно, че той трябваше да се приведе над големия й корем.
	— Радвам се за теб — заяви тя и избърса очите си.
	Том се усмихна широко и ни разказа за плановете им с Мери, като през цялото време я държеше за ръка. Но въпреки това в атмосферата се усещаше тъга, която нищо не можеше да прикрие. Том не просто се оттегляше от работа.
	Той поставяше края на цяла една епоха.
	Сега бях по-доволен от всякога, че приех поканата да му помогна в разследването. Беше ми казал, че това е последният ни шанс да работим заедно, но тогава не знаех, че това е последният случай, по който той щеше да работи. Питах се дали не го е знаел още тогава.
	Върнах се в хотела малко след полунощ, упреквайки се, че не съм оценил подобаващо предоставената ми възможност. Твърдо реших да не се колебая повече и да се отдам изцяло на съвместната работа с Том. Още ден-два и всичко щеше да свърши.
	Поне така си мислех. Трябваше да бъда по-прозорлив.
	На следващия ден откриха още един труп.


	_Образите се появяват бавно, като призраци върху белия лист хартия. Лампата хвърля кървавочервени отблясъци в малката стая, докато ти стоиш там в очакване на подходящия момент, след това вадиш негатива от ваничката с проявителя, топваш я в оцетна киселина и я поставяш във фиксатора_.
	_Точно така. Идеално. От време на време си даваш сметка, че си тананикаш едва чуто. Обичаш да стоиш в тъмната стаичка, независимо че е претъпкана. Напомня ти на монашеска килия, тишината и спокойствието й те подтикват към размисъл; тя е отделен, затворен свят. Насред карминовата светлина ти си далеч от всичко останало, можеш да се съсредоточиш върху това търпеливо и с любов да съживиш образите, запечатани върху лъскавата фотографска хартия_.
	_И точно така трябва да бъде. Играта, която играеш, кара агентите от Бюрото за разследване и техните така наречени експерти да се въртят в кръг. Какво облекчение и колко ласкателно за егото ти. Господ ти е свидетел, че заслужаваш да си доставиш удоволствие след всички жертви, които направи. Но не трябва и за миг да забравяш, че го правиш само за разнообразие. Основното нещо, истинската цел можеш да постигнеш в тази малка стая_.
	_Няма нищо по-важно от това_.
	_Трябваха ти години, за да стигнеш до този етап, учейки се от грешките си. Първия си фотоапарат купи от една заложна къща, беше 126-милиметров „Кодак“ и поради неопитността си не знаеше, че не е никак подходящ за нуждите ти. Той улавяше момента, но не даваше достатъчно подробности. Беше прекалено бавен, снимките бяха замъглени и като цяло не беше надежден. Не ти гарантираше достатъчно прецизност, достатъчно контрол, за да постигнеш онова, което искаш_.
	_Оттогава изпробва много други фотоапарати. За известно време се запали по дигиталните, но въпреки че са удобни за ползване, на образите им липсва — усмихваш се на себе си — липсва им душата на образите, отпечатани на филм. Пикселите нямат дълбочината, нямат резонанса, който ти търсиш. Без значение колко висока е резолюцията, колко естествени са цветовете, те дават само импресионистично подобие на истинския обект. Докато филмът улавя същността, нещо, което далече надхвърля химическите процеси. Истинската снимка се създава от светлината, от обикновената чиста светлина. От четката на фотоните, които оставят следата си по платното на филма. Между фотографа и неговия обект съществува физическа връзка, която изисква много точна преценка и умение. Ако оставиш филма да престои в химикалите прекалено дълго, образът се превръща в черно петно. Ако го извадиш прекалено рано, се получават само бледи сенки, чийто потенциал е останал нереализиран. Да, работата с филм несъмнено е много по-трудна, изисква много по-големи усилия_.
	_Но пък кой е казал, че откривателският процес е лесен_.
	_Защото именно това си ти, откривател. Търсиш своя собствен свещен Граал, само че от самото начало знаеш, че онова, което търсиш, наистина съществува. Виждал си го. А това, което може да се види веднъж, може да се види още много пъти_.
	_Обхваща те обичайната нервност, когато вадиш мокрия негатив от ваничката с фиксатора, много внимателно, защото един път течността те пръсна в очите и трябваше да ги плакнеш със студена вода. Настъпва моментът на истината. Когато се върна, мъжът бе съвсем готов, страхът и очакването, както винаги, бяха напрегнали всичките му сетива. Въпреки че всеки път се стараеш да нямаш прекалено големи очаквания, усещаш неизбежния трепет, докато оглеждаш лъскавата повърхност, за да видиш резултата. Но щом се вглеждаш, в миниатюрните образи, вълнението ти постепенно изчезва и ти ги отмяташ един по един_.
	_Замъглени. Не. Не_.
	_Безполезни!_
	_Изведнъж те обзема ярост, скъсваш лентата на две и я хвърляш встрани. Блъсваш ваничките с проявителите на земята и химикалите се разливат по пода. Стоиш в центъра на тъмната стаичка, с ръце, свити в юмруци, гърдите ти се надигат тежко от усилието да се възпреш_.
	_Острата миризма от разлетия проявител изпълва малката стая. Внезапно обзелият те гняв изчезва и ти оставаш на място, с поглед, вперен в бъркотията. После събираш апатично някои от предметите по земята, но скоро решаваш, че усилието не си струва. Може да почака. Изпаренията на химикалите те задушават, а част от течността се разля върху голата ти ръка. Вече започва да щипе, а от опит знаеш, че ако не я отмиеш, ще изгори кожата ти_.
	_На излизане от тъмната стаичка те обхваща спокойствие, разочарованието вече се е стопило. Това не е нещо ново за теб, а и нямаш време да се занимаваш повече. Имаш прекалено много работа за вършене, прекалено много неща за подготвяне. Ускоряваш крачка. Неуспехът винаги дразни и разочарова, но ти трябва да гледаш напред_.
	_Винаги има следващ път_.


>	11

	На следващата сутрин Том се обади в хотела още преди да изляза.
	— От Бюрото за разследване ми съобщиха, че са открили човешки останки в „Стийпъл Хил“ — каза той и след малко добави: — Не са били погребани.
	Дойде да ме вземе, за да не ходим до гробището с две коли. Този път нямаше спор дали да го придружа, бяхме постигнали мълчаливо съгласие, че няма да се опитва да свърши цялата работа сам. Питах се в какво ли настроение ще е тази сутрин и дали няма да съжалява, че е обявил скорошното си пенсиониране. Дори и да беше така, не му личеше.
	— Е… Как се чувстваш? — попитах аз, след като потеглихме.
	Той само сви рамене.
	— Пенсионирането не е краят на света. Животът продължава, нали така?
	Съгласих се с него — разбира се, че животът продължаваше.
	Този път, когато наближихме олющената порта на „Стийпъл Хил“, слънцето вече беше изгряло. Въпреки това гъстата гора край поляната изглеждаше непроходима, като че ли сред дърветата, израсли плътно едно до друго, все още цареше нощ.
	Пред входа на гробището имаше униформени полицаи, които препречваха достъпа на събралите се отпред журналисти. Очевидно имаше изтичане на информация. След ексхумацията тази новина беше добре дошла за винаги жадните за сензации медии. Том намали, за да покаже пропуска си, а в това време един репортер клекна и ни снима през прозореца на колата.
	— Кажи му, че за десет долара ще му дам и автограф — измърмори Том и вкара колата зад оградата.
	Минахме покрай гроба, от който миналия път ексхумирахме тялото, и стигнахме до главната постройка. Най-вероятно параклисът на „Стийпъл Хил“ е бил построен през 60-те, когато американският оптимизъм е навлязъл дори и в погребалния бизнес. Беше на един етаж, с плосък покрив, опит за имитация на някоя от творбите на Франк Лойд Райт, но за съжаление неуспешен. Цветните стъклени тухли, от които беше изградена стената встрани от входа, бяха мръсни и напукани. Нещо куцаше и в пропорциите на сградата, макар че не можех да определя какво точно. Върху плоския покрив се издигаше кула, която изглеждаше съвсем не на място, като островърха вещерска шапка върху маса. Отгоре се издигаше метално разпятие, което приличаше на два ръждясали метални трегера, лошо споени един за друг.
	Гарднър беше застанал пред параклиса и разговаряше с няколко криминалисти, облечени в бели гащеризони, целите потънали в мръсотия. Веднага щом ни забеляза, тръгна към нас.
	— Ей там, отзад е — заяви той без предисловие.
	Докато заобикаляхме параклиса, изведнъж от ясното небе се изля сребрист дъжд. Спря така внезапно, както и започна, оставяйки по тревата и храстите малки капки, които отразяваха дъгата. Гарднър ни поведе по една тясна чакълеста пътека, по която колкото повече вървяхме, ставаше все по-буренясала. Когато стигнахме до високия жив плет от тис, който скриваше задната част на гробището, тя вече почти не се забелязваше в тревата.
	Колкото и занемарен да изглеждаше отпред параклисът, истинската мизерия на „Стийпъл Хил“ проличаваше зад живия плет. В оградения двор се виждаше грозна пристройка, с разпръснати наоколо ръждясали инструменти и празни контейнери. На земята, в близост до отворената задна врата, бяха нахвърляни безброй фасове. Навсякъде цареше атмосфера на запуснатост и разруха, а върхът на всичко беше огромното количество мухи, които кръжаха над кофите за боклук.
	— Това там е домът на покойниците — каза Гарднър и посочи пристройката. — Криминалистите все още нищо не са открили, но хигиената наоколо никак не се хареса на санитарните власти.
	Когато наближихме вратата, до ушите ни достигна разговор на висок глас. Вътре видях Джейкъбсън, доста по-ниска от тримата мъже около нея, което обаче не й пречеше да разговаря с предизвикателно вирната брадичка. Предположих, че двама от мъжете са от санитарните власти, за които Гарднър бе споменал. Третият бе Йорк. Говореше високо, с треперещ глас, като не спираше да размахва пръст.
	— … безобразие! Това е почтена професия! Не позволявам да ми правите подобни намеци…
	— Никой не прави намеци, господине — прекъсна го Джейкъбсън любезно, но твърдо. — Това е част от полицейско разследване, така че във ваш интерес е да ни сътрудничите.
	Очите на собственика на погребалната агенция щяха да изхвръкнат.
	— Вие глуха ли сте? Вече ви казах, че не знам нищо! Давате ли си сметка, че по този начин съсипвате репутацията ми?
	Като че ли мръсотията наоколо изобщо не му правеше впечатление. В този момент ни забеляза и спря тирадата си.
	— Доктор Либерман! — извика той и се затича към нас. — Сър, ще ви бъда много благодарен, ако ми помогнете да изясним това недоразумение! Обръщам се към вас като професионалист към професионалист — бихте ли обяснили на тези хора, че нямам нищо общо с това?
	Том отстъпи неволно, а Гарднър застана между двамата.
	— Доктор Либерман е тук по работа, свързана с Бюрото за разследване, господин Йорк. Върнете се вътре и агент Джейкъбсън ще…
	— Няма да стане! _Няма_ да стоя безучастно и да наблюдавам как потъпквате доброто име на „Стийпъл Хил“!
	На ярката сутрешна светлина ясно се виждаше, че костюмът на Йорк е мръсен и измачкан, а по износената яка на ризата му имаше мазни гънки. Тази сутрин не се беше обръснал и по бузите му бе набола сива брада.
	Джейкъбсън застана от другата му страна, така че в момента собственикът на погребалната агенция се намираше между нея и Гарднър и нямаше как да се измъкне. До мърлявия мъж тя изглеждаше необикновено свежа и чиста. Долових мирис на сапун и дискретен аромат на тоалетна вода.
	Лицето й обаче не излъчваше женствена мекота, напротив — изглеждаше непоколебима.
	— Трябва да влезете вътре, сър. Господата от санитарните власти искат да ви зададат няколко въпроса.
	Йорк се остави да го отведе в сградата, но продължи да поглежда към нас през рамо.
	— Това е конспирация! _Конспирация!_ Мислите, че не знам какво става тук ли?
	Гарднър отведе Том встрани, а гласът на Йорк продължи да отеква зад гърбовете ни.
	— Съжалявам за това — каза той.
	Том се усмихна, но изглеждаше доста обезпокоен от случилото се.
	— Изглежда доста разстроен.
	— Много скоро ще се разстрои още повече.
	Гарднър ни поведе към гъстата борова гора зад параклиса. Между стъблата на дърветата бе опъната полицейска лента, а през клоните успях да забележа облечени в бяло хора, които работеха.
	— Едно от кучетата открило останките — поясни Гарднър. — Разхвърляни са на доста голяма площ, но изглежда, че принадлежат на един и същи човек.
	— Сигурни ли сте, че са човешки останки? — попита Том.
	— Така мислим. В началото не можахме да разберем, защото са силно оглозгани. След това открихме човешки череп, така че с голяма доза сигурност може да се предположи, че останките са от един и същи индивид. Но след случая „Трай-Стейт“ не искам да поемам никакви рискове.
	Не можех да го виня. През 2002 година случаят от крематориума „Трай-Стейт“ в Ноубъл, Джорджия, бе отразен от всички световни медии. Тогава на територията на крематориума инспекторите откриха човешки череп. Оказа се обаче, че това е само върхът на айсберга. Собственикът, който така и не успя да даде смислено обяснение за постъпката си, просто запазил много от труповете, които би трябвало да кремира. Намериха над триста тела, наблъскани в малки подземни гробници или натрупани един върху друг в близката гора. Трупове бяха открити дори в къщата на собственика. Но колкото и ужасен да беше онзи случай, имаше една съществена разлика със сегашния.
	Нито един от хората, чиито трупове бяха намерени там, не бе убит.
	Гарднър ни заведе до края на гората, където беше опъната сгъваема маса, върху която имаше кашони със защитно облекло и маски.
	Агентът гледаше Том така, сякаш започваше да се чуди дали задачата ще му е по силите.
	— Мислиш ли, че ще се справиш с това?
	— Бил съм и на по-ужасни места.
	Том вече вадеше един гащеризон от плика му. Гарднър не изглеждаше никак убеден, но щом усети, че го наблюдавам, заличи съмнението от лицето си.
	— Тогава ви оставям да работите.
	Изчаках, докато той влезе обратно в Дома на покойника.
	— Той е прав, Том. Ще е трудно да се работи вътре в гората.
	— Добре съм.
	По решителния му тон веднага разбрах, че няма смисъл да го убеждавам в противното. Дръпнах ципа на гащеризона и си сложих ръкавици и предпазни обувки. Щом Том се приготви, двамата навлязохме в гората.
	Обгърна ни такава тишина, сякаш изведнъж се оказахме напълно изолирани от външния свят. Боровите клонки шумоляха над главите ни, а под краката ни имаше дебела рогозка от иглички с тук-там нахвърляни по нея шишарки. През маската си усетих свежото ухание на бор, което след мръсотията в Дома на покойника ми подейства ободряващо.
	Това усещане обаче не трая дълго. Въздухът беше спарен, защото вятърът не можеше да навлезе между гъстите дървета. Движехме се наведени под ниските клони, за да успеем да стигнем до облечените в бяло криминалисти. Почти веднага усетих, че започвам да се потя.
	— И какво открихте? — попита Том криминалистите, като се мъчеше да прикрие задъхването си.
	Трудно беше да се разпознаят лицата зад предпазните маски, но ми се стори, че един от мъжете бе същият, с когото бях разговарял в планинското бунгало. Как се казваше — Лени? Не, Джери. Лицето му беше зачервено и потно, гащеризонът му бе посипан с борови иглички и части от кора.
	— Господи, какъв ден ни чака — въздъхна той тежко и се изправи. — Намерихме един череп, останки от гръден кош и някакви други кости. Разхвърляни са в доста широк периметър, дори и големите. А тези дървета са направо ужасни. Малко по-нататък има ограда, но на повечето места е паднала, така че тук може да се промъкнат всякакви същества — и на два крака, и на четири.
	— Намерихте ли някакви дрехи?
	— Не, но открихме нещо, което прилича на стар чаршаф. Възможно е трупът да е бил увит в него.
	Оставихме Джери и се отправихме към най-близката находка. По земята бяха поставени малки знаменца, които бележеха отделните находки. Най-близкото беше забито до нещо, което ми приличаше на останки от таз. Намираха се под едно дърво, така че трябваше да се превием на две и да пропълзим по хлъзгавия килим от борови иглички. Хвърлих поглед към Том, като се надявах усилието да не е прекомерно за него. Маската обаче скриваше по-голямата част от лицето му и не можах да разбера как е.
	Тазовите кости бяха така оглозгани, че не можеше да се разбере дали са на мъж или на жена, но бедрената кост, която лежеше до тях, бе в по-добро състояние. Въпреки че по двата края на костта имаше следи от животински зъби, по размера личеше, че е била на мъж.
	— Доста голяма е — отбеляза Том и клекна, за да я огледа по-добре. — Според теб колко висок е бил човекът?
	— Над метър и осемдесет. Колко висок беше Уилис Декстър?
	— Метър осемдесет и пет.
	Том се усмихна под маската — очевидно и в неговата глава се въртяха същите мисли. Изглежда, бяхме открили останките на мъжа, който трябваше да е погребан в „Стийпъл Хил“.
	— Добре, да видим какво още има тук — предложи Том.
	Докато си пробивахме път през дърветата, клоните ни деряха, а върху нас се сипеха борови иглички. Придвижвахме се трудно, но Том не проявяваше никакви признаци на неразположение. Потта се стичаше по лицето ми, а мускулите започваха да ме болят, защото бях принуден да се движа приведен. Започна да ми се гади от силната миризма на смола, а всичко под гащеризона ме сърбеше.
	На известно разстояние от тазовите кости открихме нещо като чаршаф. Беше мръсен и разпокъсан, до него бе забито знаменце в друг цвят, за да го отличава от човешките останки. Близо до него, полускрит сред боровите иглички, лежеше гръдният кош. Няколко мравки се движеха забързано по него в търсене на последните миниатюрни остатъци плът, но едва ли щяха да открият нещо. Костите, както и гръдната кост, бяха съвсем оголени, а някои от по-малките ребра липсваха.
	— Изглежда, трупът е бил изхвърлен тук — предположи Том, докато правех снимки. — Костите са пръснати, както можеше да се очаква, но според мен това е дело на животните, тялото не е било разчленено преди това.
	Природата не търпи разхищение и всеки труп, оставен на открито, скоро става храна за дивите животни. Кучетата, лисиците, птиците и гризачите, че дори мечките в някои части на САЩ, веднага се включват в пиршеството, като всеки отнася каквото може. Но тъй като торсът е прекалено голям и дори най-едрите мършояди не могат да го преместят, той бива изяден на място. Това обикновено показва къде е бил оставен първоначално трупът.
	Том се загледа в едно от ребрата и ми направи знак да се приближа.
	— Виждаш ли това? Следи от електрически трион.
	Реброто, както и останалите кости, беше доста оглозгано, но между следите от животински зъби, в самия край на костта се виждаха фини паралелни нарези.
	— Наистина приличат на следи от електрически трион. Точно такива нарези се получават при аутопсия — отбелязах аз.
	При стандартната процедура на аутопсия гръдният кош се разрязваше от двете страни на гръдната кост, за да се стигне до вътрешните органи. Понякога се използваха ръчни триони, но електрическите бяха много по-бързи и по-удобни.
	Нарезите, оставени от тях, изглеждаха точно като тези.
	— Все повече си мисля, че това е Уилис Декстър — заяви Том и с мъка се изправи на крака. — Мъж, ръст като неговия и следи от аутопсия по ребрата. Дрехите на Декстър са изгорели по време на катастрофата. Не е имал семейство, което да донесе други, така че най-вероятно е бил погребан увит в чаршафа, с който са го докарали от моргата. Периодът от време също съвпада. По костите няма мъх или лишеи, което означава, че са престояли тук по-малко от година. Изглежда…
	Неочаквано той изохка, преви се на две и се хвана за гърдите. Свалих маската от лицето му и се опитах да прикрия тревогата си, като видях колко е пребледнял.
	— Къде са ти хапчетата?
	Болката беше изписана по лицето му.
	— В страничния джоб…
	Свалих бързо ципа на гащеризона му, ядосан на самия себе си. _В никакъв случай не трябваше да му позволяваш да идва тук! Ами ако припадне…_ Панталоните му имаха страничен джоб с копче. Отворих го, но там нямаше нищо.
	— Не са тук — казах аз, като се опитвах да прикрия тревогата в гласа си.
	Том беше притворил очи от болка. Устните му започваха да посиняват.
	— Ризата…
	Сложих длан върху джоба на ризата му и усетих нещо твърдо. _Слава богу!_ Извадих шишенцето, махнах капачето и подадох хапче на Том. Той го постави на езика си с трепереща ръка. Известно време не се случи нищо, но след малко той започна да се отпуска.
	— Добре ли си? — попитах аз.
	Той кимна, твърде изтощен, за да говори.
	— Просто си почини малко.
	Наблизо чухме някакво шумолене и видяхме Джери, едрия криминалист, да се приближава към нас.
	— Добре ли сте?
	Усетих как Том стисна ръката ми, преди да успея да отговоря.
	— Добре съм, само трябва да си поема въздух.
	Това не успя да заблуди Джери, но той все пак си тръгна. Том отпусна рамене.
	— Можеш ли да вървиш? — попитах аз.
	Той се опита да си поеме въздух.
	— Мисля, че да…
	— Хайде да се махаме оттук.
	— Ще се оправя сам. Ти продължавай.
	— Няма да те оставя…
	Той отново стисна ръката ми и ме погледна умолително.
	— Моля те, Дейвид.
	Никак не ми харесваше идеята да го оставя сам да си пробива път в гората, но ако продължавах да настоявам, само щях да го разтревожа още повече. Погледнах през дърветата в опит да преценя какво разстояние трябва да измине.
	— Ще се движа съвсем бавно — каза той, сякаш прочел мислите ми. — И обещавам, че щом изляза от гората, веднага ще седна да си почина.
	— Трябва да те види лекар.
	— Току-що ме видя лекар — каза той и опита да се усмихне. — Не се тревожи. Свърши си работата тук.
	Наблюдавах го разтревожено, докато си проправяше път между дърветата. Движеше се бавно и внимателно като възрастен човек. Изчаках, докато стигна края на гората, мина през гъстите клони и излезе на слънце. След това отидох при Джери, който изучаваше на земята нещо, което много приличаше на парче от кост. Когато приближих, той вдигна поглед към мен.
	— Добре ли е?
	— Да, от жегата е. Та каза, че сте открили череп — побързах да сменя темата аз.
	Джери ме заведе до следващото знаменце, забито в подножието на хълма. Виждаха се бели теменни кости, полузаровени в боровите иглички. Долната челюст липсваше, а черепът бе обърнат наопаки и приличаше на мръсна купа от слонова кост. Масивната структура подсказваше, че е на мъж. Успях да различа линиите на счупване, които тръгваха от челната кост — такъв тип нараняване се получава при удар с нещо плоско и твърдо.
	Като предното стъкло на кола.
	Сега вече бях сигурен, че това са останките на Уилис Декстър, което значеше, че надали ще научим много от тях. Бях почти убеден, че механикът е умрял при катастрофа, а не е бил убит. Единствената му връзка с престъпленията беше, че убиецът си е присвоил ковчега и гроба му. Ако липсваше ръка или някой от пръстите, тогава щеше да стане ясно как отпечатъците му са се озовали върху филмовата кутийка толкова време след смъртта му. Но не намерихме нито една фаланга, нито кост от китката, а като се има предвид колко голяма бе гората, надали изобщо щяхме да ги открием. Останките бяха съвсем оглозгани от хищниците. Дори малките костици да не бяха изядени, можеха да са къде ли не.
	— Напразно бихте път дотук, а, докторе? — усмихна се Джери, докато снимах последната находка — наполовина изгризано ребро. — Май нищо друго не можете да установите, освен че останките са човешки. А това и ние можехме да ви го кажем. Както и да е, ако сте приключили, да започваме да прибираме всичко по кутиите и торбите.
	Намекът беше съвсем прозрачен. Точно щях да си тръгвам, когато забелязах още едно знаменце.
	— Какво е онова там?
	— Някакви зъби. Сигурно са изпаднали, когато е била откъсната челюстта.
	В това нямаше нищо необичайно. Обикновено мършоядите изяждат първо лицето и зъбите лесно биха могли да изпаднат от липсващата долна челюст. За момент реших, че не си заслужава да ги разглеждам. Бях уморен и потен, а освен това исках да разбера как е Том. Но опитът ме бе научил да не приемам нищо за дадено.
	— Ще им хвърля един поглед — казах аз.
	Знаменцето беше забито между оголените корени на един нисък бор. Не беше далече от мястото, където бе открит гръдният кош, но трябваше да застана съвсем близо, за да успея да различа зацапаните, белезникави зъби. Бяха четири кътника, така покрити с мръсотия, че едва се забелязваха между боровите иглички. Тази находка беше доказателство за прецизната работа на криминалистите. И въпреки това, докато ги гледах, имах чувството, че нещо не е наред…
	В момента, в който осъзнах какво, забравих и за жегата, и за дискомфорта.
	_Какво, по дяволите…?_ Наведох се, за да ги огледам по-добре.
	— Просто някакви зъби, нали ви казах. Е, свършихте ли вече? — попита Джери, докато снимах зъбите.
	Намекът беше още по-ясен и от предишния.
	— Направихте ли снимки на зъбите? — попитах аз.
	Джери ме изгледа така, все едно бях пълен идиот, че задавам подобен въпрос.
	— Скъсахме си задниците от правене на снимки, докторе.
	Изправих се.
	— На ваше място бих направил още няколко, за всеки случай. Ще ви трябват.
	Докато той гледаше изумено след мен, аз тръгнах към гробището. Когато се измъкнах от задушната гора и най-после свалих с облекчение маската от лицето си, то бе плувнало в пот. Разкопчах ципа на гащеризона, мушнах се под полицейската лента и започнах да се оглеждам за Том. Той стоеше малко встрани и разговаряше с Гарднър и Джейкъбсън в сянката на живия плет. Изглеждаше добре, но успокоението ми беше краткотрайно, защото видях, че и Хикс е там. След миг дочух разгорещения им разговор.
	— … никакво законово основание да участва в това разследване и вие много добре го знаете!
	— Това е нелепо. Не бъди толкова дребнав, Доналд — отвърна Том.
	— _Дребнав_ ли? — патологът издаде напред брадичка и слънцето се отрази в голата му глава. — И съдията ли ще наречеш „дребнав“, когато отхвърли обвинението в убийство само защото експертът, който трябва да даде показания, е оставил _помощника_ си да се разхожда по местопрестъплението без никакъв надзор? И най-вероятно този помощник дори няма да бъде в страната, когато делото влезе в съда.
	Не беше никак трудно да се досетя за кого става въпрос. Когато се приближих към тях, всички замлъкнаха. Предпочетох да започна с най-важното за момента.
	— Как си? — попитах Том.
	— Добре съм. Просто трябваше да пийна малко вода.
	Все още беше блед, но изглеждаше по-добре. По погледа му разбрах, че не трябва да споменавам за кризата му пред останалите.
	— Някакъв проблем ли има? — обърнах се аз към Гарднър.
	— Позна! Наистина има проблем! — намеси се Хикс.
	Усещах, че се забавлява въпреки цялото възмущение, което демонстрираше.
	— Нека го обсъдим някой друг път — предложи Гарднър уморено.
	Но патологът нямаше намерение да остави нещата така.
	— Не, трябва да решим проблема сега! Това е едно от най-значителните разследвания на серийни убийства в Щатите за последните години. Не можем да рискуваме един аматьор да провали всичко!
	_Аматьор ли?_ Стиснах зъби и замълчах, макар че този път наистина се ядосах. Въпреки това знаех, че каквото и да кажа, само ще влоши нещата.
	— Дейвид е не по-малко компетентен от мен — отвърна Том, но нямаше сили да спори с Хикс.
	— Това няма никакво значение! — възрази патологът и насочи заканително пръст към Том. — Не можете да го оставите да се разхожда сам из местопрестъплението. А ти какво ще кажеш, Гарднър? Още малко и ще започнеш да продаваш билети и да пускаш всеки, който иска да позяпа.
	Гарднър стисна ядно зъби, ударът бе попаднал в целта.
	— Има логика в това, Том.
	— По дяволите, Дан, та Дейвид ни прави _услуга_.
	Не можех да ги слушам повече. Съвсем ясно беше как ще завърши спорът.
	— Добре, не искам да усложнявам нещата повече.
	Том изглеждаше смазан, а Хикс едва се сдържаше да не се ухили.
	— Не се обиждайте, доктор… Хънтър ли беше? Убеден съм, че сте уважаван специалист във вашата страна, но тук е Тенеси. Това разследване не е ваша работа.
	Замълчах, за да не си изпусна нервите. Джейкъбсън бе впила поглед в Хикс, но по лицето й не можеше да се прочете какво мисли. Изражението на Гарднър показваше, че иска всичко да приключи възможно най-бързо.
	— Съжалявам, Дейвид… — промълви Том безпомощно.
	— Всичко е наред.
	Подадох му фотоапарата. В този момент исках да съм някъде другаде. Където и да е.
	— Ще се справиш ли?
	Не исках да казвам нищо повече пред останалите, но Том разбра какво имах предвид. Кимна бързо със смутено изражение. Понечих да си тръгна и се сетих, че трябва да му кажа още нещо.
	— Непременно погледни зъбите, които са открили. Не са част от останките.
	— Откъде знаете това? — настоя да разбере Хикс.
	— Защото са от прасе.
	Отговорът ми го накара да замлъкне. Видях как в очите на Том проблесна любопитство.
	— Предкътници ли?
	Кимнах; знаех, че ще разбере какво имам предвид. Но само той, не и останалите. Хикс ме гледаше втренчено, като че ли ме подозираше в някаква измама.
	— Искате да кажете, че са открили зъби от прасе? И какво правят тук?
	— Защо питате мен? Аз съм само един аматьор — отвърнах.
	Беше глупаво от моя страна, но не можах да се сдържа. Докато си тръгвах, видях, че Том се е ухилил. По устните на Джейкъбсън май също играеше лека усмивка.
	Но това не ме накара да се почувствам по-добре. Отправих се към предната страна на параклиса. Когато свалях гащеризона, дръпнах ципа толкова силно, че той се скъса. Натъпках дрехата в пластмасов контейнер, наполовина пълен с употребявано защитно облекло. Когато свалих гумените ръкавици, потта направо се стичаше от ръцете ми и по земята се образуваха тъмни петна, които напомняха модернистична картина. От дългото носене на ръкавиците ръцете ми бяха станали бледи и набръчкани. В този момент нещо ме бодна, някакво усещане за дежа вю.
	_За какво ми напомня това?_
	Бях прекалено ядосан, за да продължа да разсъждавам, а и се сетих за една досадна подробност. Том ме беше докарал до „Стийпъл Хил“. След като напуснах сцената така гордо, нямаше с какво да се прибера.
	_Супер!_ Хвърлих ръкавиците в контейнера, извадих телефона от джоба си и тогава се сетих, че не знам номера на нито една местна таксиметрова компания. А дори и да знаех, таксито нямаше да бъде допуснато в гробището.
	Изругах. Разбира се, можех да изчакам Том да приключи, но гордостта ми пречеше. _Добре де, ще вървя пеша_. Бях обзет от инат, а и прекалено ядосан, за да ми пука.
	— Доктор Хънтър!
	Обърнах се и видях Джейкъбсън, която вървеше към мен. Слънцето светеше право в лицето й и тя бе присвила леко очи, при което в ъгълчетата на сивите й очи се образуваха ситни бръчици. Това й придаваше шеговито изражение, което смекчаваше чертите й.
	— Доктор Либерман ми каза, че сте дошли с неговата кола. Как ще се върнете в града?
	— Все ще се оправя някак.
	— Аз ще ви закарам.
	— Не, благодаря — не бях в настроение да приемам услуги. Тя махна един измъкнал се кичур и го подпъхна зад ухото си. Не можех да разгадая израза на лицето й.
	— Не ви съветвам да тръгвате пеша. Пред входа е пълно с журналисти.
	Не се бях сетил за това. Гневът ми почти си бе отишъл и започвах да се чувствам глупаво.
	— Ще докарам колата — каза Джейкъбсън.


>	12

	Мълчанието в колата не бе предпоставка за особено приятелска атмосфера, но и не ме караше да се чувствам неудобно. Не ми се говореше, но очевидно това не правеше никакво впечатление на Джейкъбсън. Макар гневът ми да бе поотминал, все още се чувствах засегнат.
	Подръпнах яката на ризата си, беше ми горещо и некомфортно от престоя в запарената борова гора. Колата бе напечена от слънцето и вътре бе горещо като в пещ, но климатикът започваше да се усеща. Гледах разсеяно през прозореца безкрайната редица от магазини и ресторанти — стъкло, тухли и цимент на фона на зелените хълмове на планината. Всичко ми бе толкова непознато. Мястото ми не беше тук. _А и определено никой не те иска тук_.
	Може би в крайна сметка трябваше да потърся някой по-скорошен полет.
	— Може да не ви харесва, но доктор Хикс има известно право — гласът на Джейкъбсън ме откъсна от мислите ми. — Доктор Либерман е лицензиран консултант към Бюрото за разследване, а вие не сте.
	— Знам много добре как се работи на местопрестъпление — отвърнах аз. Думите й ме засегнаха.
	— Сигурна съм, че е така, но тук не става въпрос за вашата компетентност. Ако случаят стигне до съда, защитата може да претендира, че не сме спазили процедурата. — При тези думи тя се обърна към мен и ме изгледа прямо със сивите си очи. — Би трябвало да сте наясно с това.
	Гневът, породен от засегнатото ми честолюбие, изчезна. На карта бе заложено нещо много по-важно от гордостта ми.
	— Доктор Либерман е болен, нали?
	Въпросът ме свари съвсем неподготвен.
	— Защо мислите така?
	Джейкъбсън не откъсваше поглед от пътя.
	— Баща ми страдаше от сърце. Изглеждаше по съвсем същия начин.
	— И какво стана с него? — попитах аз.
	— Почина.
	— Съжалявам.
	— Беше преди много години — заяви тя с тон, който показваше, че въпросът е приключен.
	Лицето й бе напълно безизразно, но явно съжаляваше, че е споделила нещо лично. Отново осъзнах колко привлекателна жена е тя. Разбира се, бях го забелязал и преди, но някак академично, така, както човек се възхищава на формите на прекрасна мраморна статуя.
	Сега, в ограниченото пространство на колата, не можех да се абстрахирам от привлекателността й. Тя бе свалила сакото си и под късите ръкави на бялата й блуза се виждаха стегнатите й ръце. Пистолетът беше закачен на колана й и изглеждаше странно на фона на строгия й елегантен костюм. Чувах шумоленето на полата по краката й, докато тя натискаше педалите, усещах свежия мирис на кожата й. Беше прекалено лек, за да е от парфюм, затова предположих, че използва ароматизиран сапун.
	Това усещане бе доста притеснително. Откъснах поглед от пълните й устни и погледнах напред, като се стараех да не откъсвам очи от пътя. Джейкъбсън сигурно щеше да ми счупи ръката, ако разбереше за какво си мисля в момента. _Или да ме застреля_.
	— Има ли някакви новини за Ървинг? — попитах аз, за да си наложа да мисля за друго.
	— Все още го издирваме.
	_С други думи — няма_.
	— Доктор Либерман каза, че останките в гората най-вероятно са на Уилис Декстър — каза тя съвсем делово.
	— Така изглежда.
	Описах й фрактурите по челната кост на черепа и обясних, че те съответстват на нараняванията, които е получил Декстър.
	— Нещата започват да се навързват — продължих аз. — Някой подменя труповете и изхвърля Декстър в гората, където няма да бъде открит, освен ако нарочно не я претърсят.
	— Но който и да го е направил, е знаел, че това ще стане веднага щом разберем, че трупът в гроба е бил подменен. Очевидно е искал да открием и тези останки.
	_Първо Лумис, после неидентифицираните останки в ковчега, а сега Декстър_. Един труп водеше към друг.
	— Трябва да е някой, който има достъп до „Стийпъл Хил“ — предположих аз. — Успяхте ли да научите нещо за Дуайт Чеймбърс, за когото Йорк твърди, че е работил там?
	— Все още проучваме — Джейкъбсън намали и спря на червения светофар пред нас. — Сигурен ли сте, че зъбите са от прасе?
	— Абсолютно.
	— Защо смятате, че са били оставени там нарочно?
	— Защото няма никаква друга причина да бъдат там. Бяха над гръдния кош, точно където е стояла главата, преди мършоядите да се заемат с тялото. По нито един от зъбите нямаше следи от увреждания. Ако по тях е имало остатъци от венечна тъкан, гризачите щяха да ги оглозгат. Което значи, че зъбите са били абсолютно чисти, когато са били поставени там.
	Джейкъбсън леко се намръщи.
	— Какъв е смисълът на всичко това?
	— Не питайте мен. Може би този, който ги е оставил, отново е искал да се поперчи.
	— Не разбирам. Защо ще се перчи, като оставя зъби от прасе?
	— Предкътниците на прасето много приличат на човешките кътници. Ако не знаете какви са разликите, много лесно бихте ги объркали.
	Джейкъбсън престана да се мръщи.
	— Значи убиецът е искал да ни покаже, че е наясно дори с такива подробности. Също като пръстовите отпечатъци, оставени на мястото на престъплението. Той не само ни проверява, но и се хвали колко е умен.
	Тя се стресна, когато един клаксон изсвири зад нас, за да й подскаже, че свети зелено. Потегли, но усетих, че леко се притесни. Извърнах глава към прозореца, за да не види усмивката ми.
	— Това са тясно специализирани познания. Кой би могъл да има достъп до такава информация? — попита тя. Вече бе възвърнала увереността си.
	— Това не е тайна. Всеки с… — започнах аз и спрях.
	— С познания по съдебна медицина — завърши тя изречението вместо мен.
	— Точно така — признах с неохота.
	— Като например специалист по съдебномедицинска антропология?
	— Или съдебномедицинска археология или патология. Или която и да е друга от десетината съдебномедицински специалности. Всеки, който си направи труда да прелисти учебниците, ще намери тази информация. Това не означава, че трябва да започнете да сочите с пръст хората, които работят в тази сфера.
	— Никого не соча с пръст.
	Настъпи неудобно мълчание. Чудех се как да го наруша, но при настроението на Джейкъбсън и дума не можеше да става за общи приказки. Загледах се през прозореца, чувствах се потиснат и уморен. Броните на минаващите покрай нас коли блестяха на силното следобедно слънце.
	— Не вярвате особено много на психологията, нали? — попита неочаквано тя.
	Щеше ми се да не бях казвал нищо по въпроса, но сега вече нямаше измъкване.
	— Според мен понякога прекалено много се разчита на нея. Тя може да бъде наистина полезна, но не е безгрешна. Доказателство за това е профилът, който създаде Ървинг.
	Тя вирна брадичка.
	— Професор Ървинг се подведе от факта, че жертвите са мъже и освен това бяха голи.
	— Значи, според вас това не е от значение?
	— Не, фактът, че са мъже, не е от значение. Според мен вие с доктор Либерман много добре обяснихте причината телата да са голи.
	Тези думи силно ме изненадаха, но бързо дойдох на себе си.
	— Голото тяло се разлага по-бързо от облеченото — казах аз и се ядосах на себе си, че не се бях сетил по-рано за това.
	Тя кимна. Като че ли и на нея й се искаше по-бързо да забравим за неудобната ситуация.
	— И трупът на Тери Лумис, и останките, които ексхумирахме, бяха в по-напреднал стадий на разложение, отколкото може да се очаква. Съвсем логично е да се предположи, че причината за голотата е една и съща.
	_Още една възможност за убиеца да предизвика объркване и да демонстрира познанията си_.
	— Във всеки случай ексхумираният труп е трябвало да бъде съблечен, за да се поставят иглите — отбелязах аз. — А след като веднъж са били поставени, е било твърде рисковано да прави опит да го облече. Но това не променя факта, че всички жертви са мъже.
	— Искате да кажете тези, които сме открили досега.
	— Значи, според вас има и други, за които още не знаем?
	В първия момент си помислих, че съм отишъл прекалено далече. Джейкъбсън не ми отговори и аз си казах, че не е длъжна да го прави. Вече не бях част от разследването. _Свиквай с тази мисъл. Вече си просто турист_.
	Мислех да зарежа темата, когато тя взе решение.
	— Това е чисто теоретично разсъждение. Съгласна съм с професор Ървинг, че до този момент сме открили само жертвите, които убиецът е искал да открием. Ако се съди по изключителната жестокост и самочувствие, които проявява, спокойно можем да предположим, че има и още. Никой не стига до такова високо ниво на… _съвършенство_ — не се сещам за по-подходяща дума, — от първия път.
	Тази мисъл не ми беше хрумвала досега. Трябва да призная, че тя доста ме разтревожи.
	На един от завоите слънцето блесна право в очите й и тя свали сенника.
	— Каквито и да са плановете на убиеца, според мен физическите особености на жертвата не играят никаква роля — продължи тя. — Дотук имаме един трийсет и шест годишен бял застрахователен агент, чернокож мъж на петдесет и няколко години и най-вероятно четирийсет и четири годишен психолог, като между тях не съществува никаква връзка. Това говори, че си имаме работа с човек, който подбира жертвите си на случаен принцип. Не мисля, че за него полът има значение.
	— Ами Ървинг? Той не е бил подбран случайно, а съвсем целенасочено.
	— Професор Ървинг беше изключение. Според мен той не е влизал в плановете на убиеца, докато не се появи по телевизията. Тогава убиецът действа почти мигновено, което ни показва още нещо много важно.
	— Освен че е побъркан и много опасен?
	По устните й пробягна лека усмивка.
	— Освен това. Всичко дотук говори, че това е човек, който много внимателно обмисля и планира действията си. Забил е иглите в трупа _шест месеца_, преди да остави отпечатъците на Декстър в бунгалото. Това показва подреден и методичен ум. Но случилото се с професор Ървинг говори, че убиецът има и друга страна. Понякога е импулсивен и неуравновесен. Засегнеш ли егото му, той престава да се контролира.
	Направи ми впечатление, че вече съвсем откровено говори за Ървинг като за жертва.
	— Това добре ли е или зле?
	— Зависи. Това означава, че е непредсказуем, което го прави още по-опасен. Но ако действа импулсивно, рано или късно ще допусне грешка — Слънцето се отрази в бронята на колата пред нас и Джейкъбсън отново присви очи. — Очилата ми са в джоба на сакото. Бихте ли ми ги подали?
	Сакото й бе внимателно сгънато на задната седалка. Извърнах се и го взех, при което усетих лекия аромат, който се излъчваше от него. Бръкнах в джоба и този жест ми се стори необичайно интимен. Открих големи слънчеви очила и й ги подадох. Когато тя ги взе, за миг пръстите ни се докоснаха. Кожата й беше суха и хладна, но се усещаше, че е гореща под повърхността.
	— Благодаря — каза тя и си сложи очилата.
	— Преди малко говорехте за плановете му — припомних й аз. — По-рано споменахте, че той с цялото си същество се стреми към признание, че страда от… как го нарекохте? Болезнен нарцисизъм? Това обяснява ли поведението му?
	Джейкъбсън леко наклони глава. Сега очите й не се виждаха и тя изглеждаше по-непроницаема от когато и да било.
	— Това обяснява крайностите, до които е готов да стигне, но не и _първопричината_ за убийствата. Изглежда, това, което върши, му носи удовлетворение, задоволява някаква негова патологична нужда. И ако тя не е сексуална, тогава каква е?
	— Може би му доставя удоволствие да причинява болка? — предположих аз.
	Тя поклати глава. На челото й, над слънчевите очила, се появи лека бръчка.
	— Не е така. Може би му доставя удоволствие усещането за власт, но има и нещо друго, по-важно. Нещо, което го кара да убива. Обаче все още не знаем какво е то.
	Един черен пикап се изравни с нас и закри слънцето. Беше огромен в сравнение с колата, истинско бензиново чудовище със затъмнени прозорци. Бързо ни задмина, засече ни най-неочаквано и навлезе в нашата лента. Инстинктивно направих движение с крак, като че ли натискам спирачка, и се подготвих за сблъсък. Но Джейкъбсън докосна съвсем леко спирачката и сви в съседната лента толкова плавно, като че ли го бе репетирала.
	Това беше истинска демонстрация на майсторско шофиране, но по-изненадващото беше, че този инцидент сякаш не й направи никакво впечатление. Само хвърли гневен поглед към пикапа, който ускори и отмина, и не каза нищо.
	Въпреки това тази случка ни развали настроението. Тя отново стана мълчалива, дали защото се замисли върху разговора ни, или защото бе започнала да съжалява, че се е разприказвала. Във всеки случай вече нямахме много време за приказки, защото наближавахме центъра на Ноксвил. Настроението ми се сриваше с всяка изминала минута. Джейкъбсън ме остави пред хотела, студена и непроницаема като стена. Очилата скриваха очите й, тя ми кимна едва забележимо и потегли, оставяйки ме на тротоара. Мускулите ме боляха от придвижването приведен през боровата гора.
	Нямах никаква идея какво да правя оттук нататък. Не знаех дали ми е позволено да работя в моргата, а и не исках да звъня на Том да го питам. Никак не ми се ходеше във Фермата, поне докато не станеше ясно какво ще правя по-нататък.
	И докато стоях, огрян от яркото пролетно слънце, а хората се движеха забързано покрай мен, най-после осъзнах докрай какво се беше случило. Докато бях с Джейкъбсън, нямах възможност да разсъждавам по въпроса, но сега трябваше да се изправя пред суровата действителност.
	За първи път в кариерата ми ме бяха изхвърлили от разследване.
	Взех душ и се преоблякох, след това изядох един сандвич за обяд, докато стоях край реката и наблюдавах туристите, които се разхождаха с водни колела по нея. Във водата имаше нещо особено първично, което ми действаше успокояващо. Тя като че ли докосва нещо дълбоко скрито в подсъзнанието ни и ни напомня за майчината утроба. Поемах дълбоко влажния въздух с лек мирис на блато, наблюдавах полета на гъските, отправили се нагоре по течението, и се опитвах да се убедя, че не съм отегчен. Знаех, че не трябва да приемам случилото се на гробището толкова лично. Бях станал жертва на нападките на Хикс, които не бяха нищо друго, освен борба за професионално надмощие, която изобщо не ме касаеше. За сетен път си казах, че не съм направил нещо, от което да се срамувам.
	Това обаче не ми помогна да се почувствам по-добре.
	След обяда тръгнах да се разхождам безцелно из улиците, чакайки телефонът да звънне. Отдавна не бях идвал в Ноксвил и градът се беше променил. Трамваите обаче си бяха същите, както и златната огледална топка на Слънчевата сфера, която все така се извисяваше на фона на градския пейзаж.
	Не бях в настроение да обикалям забележителностите на града. Телефонът ми упорито мълчеше, усещах тежестта му в джоба си. Изкушавах се да се обадя на Том, но знаех, че е безсмислено. Той щеше да ми позвъни при първа възможност.
	Беше вече късен следобед, когато най-накрая ми се обади. Гласът му звучеше уморено, когато започна да ми се извинява за случилото се тази сутрин.
	— Просто Хикс се опитва да създава проблеми. Още утре сутринта ще говоря с Дан. Сигурен съм, че когато нещата се поуталожат, ще промени решението си. Не виждам причина да не продължиш да работиш с мен поне в моргата.
	— Какво ще правиш ти междувременно? — попитах аз. — Не можеш да се справиш сам. Защо не оставиш Пол да ти помогне?
	— Днес Пол не е в града. Но съм сигурен, че Самър ще дойде пак да ми помогне.
	— Не трябва да се претоварваш. Ходи ли на лекар?
	— Не се безпокой за това.
	Тонът му показваше, че няма смисъл да си губя времето да го увещавам.
	— Наистина съжалявам за тази сутрин, Дейвид, но обещавам, че ще оправя нещата. Засега стой и мирувай.
	Така или иначе нямах какво друго да правя. Твърдо реших да се опитам да прекарам приятно остатъка от вечерта. _Малко почивка няма да ти навреди_. Баровете и кафенетата започваха да се пълнят, след работа хората се отбиваха в тях на път към къщи. Гласовете и смехът ме привлякоха в едно заведение, чиято дървена тераса гледаше към реката. Седнах на една маса точно до перилата и си поръчах бира. Наслаждавах са на късното следобедно слънце и наблюдавах бавните води на река Тенеси, които се влачеха край мен. Невидимите течения оформяха вълнички и водовъртежи в студената вода.
	Постепенно започнах да се отпускам. Преди да довърша бирата, си казах, че в крайна сметка не бързам за никъде, и поисках да ми донесат менюто. Поръчах си спагети с морски дарове и чаша червено калифорнийско вино. _Само една_, обещах си аз, напомняйки си, че утре ще трябва да стана рано независимо дали ще помагам на Том или не. Докато довърша обилната вечеря, силно подправена с чесън, дори този довод не ми се виждаше толкова убедителен.
	Поръчах си още една чаша вино. Слънцето се скри зад дърветата, но дори след падането на мрака бе още топло. Светлината на електрическите лампи започна да привлича първите нощни пеперуди. Те се въртяха и блъскаха в стъклото, черни силуети на фона на белите глобуси. Опитах се да си спомня дали, когато за първи път дойдох в Ноксвил преди много години съм идвал край тази част на реката. Нямах такъв спомен, но сигурно съм бил тук и преди. Тогава бях наел малък сутеренен апартамент. Беше в друга, по-евтина част на града, която граничеше със старите изискани квартали. Тогава посещавах предимно близките барове и рядко ходех в скъпите заведения на брега на реката.
	После в съзнанието ми нахлуха и други спомени. Пред мен се появи образът на едно момиче, с което излизах известно време. Казваше се Бет и бе медицинска сестра в болницата. Не се бях сещал за нея от години. Усмихнах се, запитах се къде ли е тя сега и какво прави. Дали от време на време се сеща за студента по съдебна медицина, с когото бе излизала някога.
	Скоро след това се върнах в Англия и няколко седмици по-късно се запознах с бъдещата си съпруга Кара. При мисълта за нея и за дъщеря ни изпитах познатото усещане за пропадане, но вече бях свикнал с него и не се оставих да ме погълне. Какво се пееше в онази песен на Джон Ленън? _Животът е това, което се случва, докато ние си правим планове_.
	И така можеше да се каже.
	Взех мобилния си телефон от масата и влязох в указателя. Пред очите ми изскочиха името и номера на Джени. Прехвърлих различните опции, докато стигнах до _Изтриване_. Задържах пръста си на бутона. След това, без да го натисна, затворих телефона и го прибрах в джоба си.
	Довърших си виното и се опитах да мисля за нещо друго. Представих си Джейкъбсън — как седи в колата, загорелите й стегнати ръце под късите ръкави на бялата й блуза. Не знаех абсолютно нищо за нея. Не знаех на колко години е, къде живее, не можех дори да си спомня малкото й име.
	Но бях забелязал, че не носи халка на лявата си ръка.
	_О, стига вече_. Въпреки това не можех да сдържа усмивката си и си поръчах още една чаша вино.


	_Навън се смрачава. Това е любимата ти част от денонощието. Преходът между двете крайности — ден и нощ. Рай и ад. Земята е в такава фаза на въртенето си, че не е настъпило нито едното, нито другото, така че в момента и двете са възможни_.
	_Де да беше толкова просто_.
	_Внимателно изчеткваш обектива на фотоапарата, след това нежно го забърсваш с мека като масло кърпа, докато прецизно шлифованото стъкло светва като огледало. Накланяш обектива така, че да отрази светлината, и го оглеждаш внимателно за някоя прашинка, която да зацапа идеалната повърхност. Няма нищо, но ти продължаваш да го бършеш, просто така, за всеки случай_.
	_Фотоапаратът е най-ценната вещ, която притежаваш. Откакто го купи преди много години, старата „Лайка“ е непрекъснато в употреба и нито веднъж не те разочарова. Черно-белите образи, които създава, са винаги кристалночисти, толкова ясни, че направо можеш да се слееш с тях_.
	_Фотоапаратът не е виновен, че онова, което търсиш, все още ти убягва_.
	_Казваш си, че тази вечер нещата няма да са по-различни от друг път, но знаеш, че не е така. Досега винаги действаше под прикритие и делата ти оставаха ненаказани, защото никой не знаеше, че съществуваш. Сега всичко се промени. И въпреки че решението беше твое, именно ти избра светлината на прожекторите, знаеш, че вече нищо няма да е както преди_.
	_За добро или зло, решението вече е взето. Няма връщане назад_.
	_Вярно, че ти подготви всичко много добре. Нямаше да се захванеш с това, без да имаш стратегия как да се измъкнеш. Когато моментът настъпи, ти отново ще потънеш в сенките, точно както преди. Но първо трябва да доведеш започнатото докрай. Наградата е голяма, но рискът — също_.
	_Не можеш да си позволиш грешка_.
	_Опитваш да си повярваш, че това, което ще се случи тази вечер, няма абсолютно никакво значение на фона на цялото и ти ще продължиш работата си въпреки всичко. Но това не ти звучи убедително. Истината е, че сега залогът е много голям. Макар и да не искаш да признаеш, ти си напълно наясно, че всичките ти грешки са имали последствия. Ти наистина имаш нужда от това, трябва ти потвърждение, че всички тези години не са отишли напразно_.
	_Целият ти живот_.
	_Приключваш с почистването на обектива и си наливаш чаша мляко, което да неутрализира киселината в стомаха ти, но той така се е свил на топка, че не можеш да хапнеш и залък. Млякото беше отворено от няколко дни и най-вероятно е развалено, защото по повърхността му плуват парцали. Но ето че има полза от това да не можеш да вкусиш или помиришеш нищо. Изпиваш го наведнъж, с поглед, вперен в силуетите на дърветата, които се виждат през прозореца. Оставяш празната чаша върху кухненската маса, зацапаното стъкло призрачно заблестява в падащия мрак_.
	_Призрачно стъкло — идеята ти харесва_.
	_Но доброто ти настроение скоро изчезва. Тази част ти е най-омразната — чакането. И все пак няма да чакаш още дълго. Поглеждаш към другия край на стаята, където, закачена на вратата, виси униформата. Вече едва се вижда в сумрака. Ако някой я огледаше щателно, щеше да види разликата, но повечето хора не се заглеждат особено. В първите секунди виждат само, че е униформа_.
	_На теб това ти стига_.
	_Наливаш си още една чаша мляко и продължаваш да гледаш през прозореца, докато не угасва и последната светлина в небето_.


>	13

	Зъболекарят лежеше така, както го бях оставил последния път. Беше проснат по гръб и толкова неподвижен, колкото могат да бъдат само мъртвите. Но в други отношения се беше променил. Меките тъкани бяха изсъхнали под въздействието на слънцето, а кожата и косата се свличаха от него като ненужно палто през лятото. След още няколко дни щяха да останат само сухожилията, а не след дълго щяха да се белеят само костите му.
	Сутринта се събудих с доста неприятно главоболие и веднага съжалих за последната чаша вино, която бях изпил вечерта. Споменът за случилото се предишния ден не ми помогна да се почувствам по-добре. Докато се къпех, се чудех какво да правя, докато чакам Том да се обади. Нищо не можах да реша.
	Беше ми омръзнало да се правя на турист.
	Когато пристигнах във Фермата, паркингът бе полупразен. Все още беше в сянка и докато обличах гащеризона си, потреперих от студ. Взех телефона в ръка, чудейки се дали да го оставя в колата. Обикновено го изключвах, преди да вляза — нарушаването на тишината с телефонни разговори ми се струваше неуважение към мъртвите. Никак не ми се искаше обаче да пропусна обаждането на Том. За момент се поколебах дали да не го оставя на вибрация, но прецених, че така цяла сутрин ще се ослушвам. Освен това, реално погледнато, Том щеше да получи отговор от Гарднър най-рано следобед.
	Най-после взех решение, изключих телефона и го мушнах в раницата си.
	Метнах я през рамо и се отправих към портала. Въпреки ранния час далеч не бях първият посетител. Вътре се виждаха момче и момиче в хирургически дрехи, явно студенти в горните курсове, които си приказваха, докато си прокарваха път между дърветата. Когато се разминахме, ме поздравиха приятелски и отидоха да си вършат работата.
	След това в заграденото, обрасло с дървета пространство се възцари пълна тишина. Като изключим птиците, може би бях единственото живо същество наоколо. Беше прохладно, слънцето още не се бе издигнало достатъчно, за да пробие короните на дърветата. Росата мокреше крачолите на гащеризона ми, докато се изкачвах по хълма, към мястото, където лежеше тялото на зъболекаря. Защитната мрежа беше поставена така, че можех да наблюдавам процесите на разлагане на трупа, без насекомите и мършоядите да имат достъп до него. Изследването, което провеждах, не беше особено оригинално, но никога преди не бях правил подобно нещо. А опитът от първа ръка винаги е за предпочитане пред прочетеното в книгите.
	Не бях идвал тук от няколко дни, затова трябваше да наваксам с работата. Влязох в клетката през една малка врата, извадих от раницата си сантиметъра, дебеломера, фотоапарата и бележника, клекнах и се залових за работа. Не ми спореше обаче, болката все още пулсираше в слепоочията ми, а мисълта ми непрекъснато се връщаше към телефона в раницата. Установих, че за втори път правя едно и също измерване, и се ядосах на себе си. _Стига, Хънтър, съсредоточи се. Нали затова дойде тук_.
	Опитах се да се отърся от всичко, което ме разсейваше, и да се концентрирам. За известно време забравих за главоболието и телефона, изцяло потънал в микрокосмоса на разложението. Ако погледнем на нещата без емоция, физическото ни разпадане по нищо не се различава от всеки друг естествен природен цикъл. И като всяко друго природно явление то трябва да бъде проучено, за да бъде разбрано правилно.
	В крайна сметка физическият дискомфорт започна да си казва думата. Вратът ми се бе схванал, беше ми горещо. Слънцето вече бе високо и лъчите му навлизаха през дърветата. Усещах, че започвам да се потя под гащеризона. Погледнах часовника си и с изненада установих, че е почти обяд.
	Излязох от клетката и затворих вратата, протегнах се и премигнах от болка, когато рамото ми изпука. Свалих ръкавиците и точно щях да извадя бутилката с вода от раницата, когато погледът ми спря върху ръцете ми. След престоя в плътно прилепналите гумени ръкавици кожата бе станала бледа и набръчкана. В това нямаше нищо необичайно, но въпреки това, по някаква причина подсъзнанието ми се опита да ми каже нещо.
	Това беше същото неуловимо чувство за дежа вю, което бях изпитал предишния ден в „Стийпъл Хил“. От опит знаех, че в такива случаи е по-добре да не напрягам съзнанието си, затова отпих глътка вода. Върнах бутилката в раницата и се зачудих дали Том вече е разговарял е Гарднър. Много се изкушавах да включа телефона си и да проверя дали имам съобщения, но не се поддадох. _Не се разсейвай. Първо си свърши работата тук_.
	Лесно беше да се каже. Знаех, че Том сигурно вече е звънял, и тази мисъл не ми даваше мира. Отхвърлих я и нарочно направих последните измервания изключително бавно, проверих ги, записах ги в бележника си и едва след това започнах да си събирам нещата. Заключих мрежестата клетка и се отправих към портала. Когато стигнах до колата, първо свалих гащеризона и ръкавиците си, сложих ги в багажника и едва след това включих телефона си.
	Той изпищя почти веднага в знак, че съм получил съобщение. Усетих как стомахът ми се свива в очакване. Съобщението бе оставено почти веднага след като стигнах във Фермата и съжалих, че съм изпуснал Том за няколко минути.
	Но съобщението не бе от него. Беше от Пол, който ми съобщаваше, че Том е получил инфаркт.


	Обикновено не осъзнаваме колко много разчитаме на заобикалящата ни действителност. Определяме хората според обичайната обстановка, в която ги виждаме, но ако ги извадим от нея и ги поставим в друга ситуация, съзнанието ни се затруднява да ги възприеме. Това, което преди ни е било познато, ни се струва чуждо и плашещо.
	Едва познах Том.
	В носа му бе вкарана кислородна тръба, за ръката му беше закачена система, във вената му бе сложена игла, залепена с лейкопласт. Някакви жици водеха към монитора, където кривите електронни линии безшумно отчитаха състоянието на сърцето му. Под широката болнична нощница ръцете му изглеждаха бледи и мършави, с отпуснати мускули като на възрастен човек.
	Но пък и главата, положена на възглавницата, си беше на възрастен мъж. Кожата имаше сивкав оттенък, а бузите бяха хлътнали.
	Инфарктът го беше повалил миналата вечер, докато работил в моргата. Останал до късно, защото искал да навакса времето, загубено в „Стийпъл Хил“. Самър му помагала, но в десет часа Том й казал да се прибира вкъщи. Тя отишла да се преоблече и тогава откъм залата за аутопсии чула силен трясък. Втурнала се вътре и намерила Том в полусъзнание на пода.
	— Имал е късмет, че е била там — каза ми Пол. — Ако тя не го беше открила, е можел да лежи на земята часове наред.
	Когато пристигнах, двамата със Сам точно излизаха от спешното отделение и премигваха срещу ярката слънчева светлина, която ги заслепяваше. Сам изглеждаше спокойна, движеше се бавно, леко наклонена назад поради напредналата си бременност. В сравнение с нея Пол бе изтощен и измъчен. Разбрал за инфаркта едва когато Мери му позвънила тази сутрин от болницата. През нощта Том бил спешно опериран, за да му поставят байпас. В момента все още се намираше в спешното отделение и не бе дошъл в съзнание. Като се има предвид състоянието му, операцията бе минала добре, но опасността от нов инфаркт не беше отминала. Следващите няколко дни щяха да бъдат критични.
	— Това ли е всичко, което се знае за момента? — попитах аз.
	Пол сви рамене.
	— Знаем само, че е било масивен инфаркт. Ако не е бил толкова близо до спешното отделение, може би е нямало да оживее.
	Сам стисна ръката на съпруга си.
	— И все пак е оживял. Лекарите полагат за него изключителни грижи. Прегледът на скенер показва, че няма нищо, а това е добра новина.
	— Защо са го изследвали на скенер? — попитах аз учудено.
	Това не беше рутинна диагностична процедура при инфаркт.
	— В началото лекарите са се съмнявали, че може да е инсулт — обясни Пол. — Бил е съвсем дезориентиран, когато са го докарали тук. Изглежда, е смятал, че нещо се е случило с Мери, а не с него. Бил е превъзбуден.
	— Не говори така, мили, та той е бил почти в безсъзнание — настоя Сам. — Знаеш колко е привързан към Мери. Може би се е притеснявал, че ще я разтревожи.
	Пол кимна, но видях, че тревогата му не изчезна. Нито пък моята. Може би Том е бил дезориентиран, защото до мозъка му не е достигал достатъчно кислород или поради съсирек вследствие на проблемите със сърцето му. Прегледът на скенер щеше да покаже дали е имало инсулт, но въпреки това положението беше доста притеснително.
	— Господи, защо ми трябваше да заминавам извън града вчера — въздъхна Пол, Лицето му бе покрито с бръчки.
	Сам го погали по ръката.
	— Това нямаше да промени нещата. Не можеше да направиш абсолютно нищо. Случват се такива неща.
	_Но това можеше да не се случи_. Упреквах се още от момента, в който научих новината. Ако си бях замълчал, вместо да провокирам Хикс, може би той нямаше да настоява толкова да ме изхвърлят от разследването. Можех да поема известна част от работата на Том, може би дори щях да забележа признаците на приближаващия инфаркт и да успея да го предотвратя.
	Но не го направих и сега Том лежеше в интензивното отделение.
	— Как е Мери? — попитах аз.
	— Държи се — отвърна Сам. — Остана в болницата цяла нощ. Предложих й да постоя с нея, но тя сякаш предпочита да бъде насаме с Том. По-късно може да дойде и синът им.
	— „Може“?
	— Ако успее да се откъсне от Ню Йорк — каза Пол с горчивина.
	— Пол… — спря го Сам и след това леко ми се усмихна. — Мисля, че Мери ще се зарадва, ако й се обадиш.
	Знаех, че Том е прекалено зле, за да приема посетители, но въпреки това бях дошъл. Понечих да вляза в сградата, но Пол ме спря.
	— Можеш ли да се отбиеш в моргата по-късно? Трябва да поговорим.
	Обещах му да отида. Едва сега ми мина през ума, че се налага той да поеме ръководството на Центъра по съдебномедицинска антропология. Това повишение, изглежда, никак не го радваше.
	Типичната болнична миризма на дезинфектанти ме лъхна в момента, в който влязох в спешното отделение. Пулсът ми се ускори, когато се сетих за собствения си престой в болницата, но бързо потиснах спомените си. Стъпките ми скърцаха по коридорите към интензивното отделение, където лежеше Том. Беше в самостоятелна стая. На вратата имаше малко прозорче, през което видях Мери, седнала до леглото му. Почуках леко. В първия момент тя като че ли не ме чу, но след това вдигна поглед и ми направи знак да вляза.
	Изглеждаше с десет години по-възрастна в сравнение с два дни по-рано, когато бях на вечеря у тях, но усмивката й бе все така топла. Тя се приближи към мен.
	— Не трябваше да идваш, Дейвид.
	— Току-що разбрах. Как е той?
	И двамата говорехме шепнешком, макар иначе едва ли бихме обезпокоили Том. Мери махна разсеяно към съпруга си.
	— Поставянето на байпаса мина добре, но има опасност от втори инфаркт… — каза с пресекващ глас, а в очите й се появиха сълзи, които тя отчаяно се опита да потисне. — Знаеш какъв е Том — издръжлив като магаре.
	Усмихнах се, за да й вдъхна увереност, каквато самият аз не изпитвах.
	— Дойде ли в съзнание?
	— Преди няколко часа се свести, но не задълго. Все още беше объркан и не знаеше кой точно е в болница. Трябваше да го успокоявам, че аз съм съвсем добре — треперещите й устни се извиха леко в усмивка. — Обаче спомена за теб.
	— За мен?
	— Спомена името ти, а ти си единственият Дейвид, когото познаваме. Струва ми се, че искаше да ти каже нещо, но успях да разбера само една дума. Нещо като „испанска“ — каза тя и ме погледна с очакване. — Това говори ли ти нещо?
	_Испанска?_ Най-вероятно Том е говорил несвързано, което още веднъж доказваше, че е бил дезориентиран. Опитах се да прикрия тревогата си.
	— Не се сещам за нищо.
	— Може би не съм чула правилно — каза Мери разочаровано.
	Хвърли поглед към леглото, очевидно искаше да отиде при съпруга си.
	— Най-добре е да си тръгвам — рекох аз. — Ако мога да помогна с нещо…
	— Знам. Благодаря ти — тя замълча и се намръщи. — Щях да забравя да те питам нещо. Ти звънял ли си снощи на Том?
	— Не, не и снощи. Говорих с него вчера следобед към четири. Защо?
	Тя махна неопределено.
	— Едва ли е нещо важно, но Самър ми каза, че е чула мобилният му телефон да звъни непосредствено преди да получи инфаркта. Чудех се дали не си бил ти, но това няма значение. Сигурно не е било нещо важно — при тези думи тя леко ме прегърна. — Ще му кажа, че си се отбил. Ще се зарадва.
	Тръгнах обратно и излязох от сградата. Слънцето ми се стори прекрасно след потискащата тишина в интензивното отделение. Обърнах лице към него и вдишах дълбоко свежия въздух, за да прочистя дробовете си от миризмата на болести и дезинфектанти. Срамувах се да го призная дори пред себе си, но беше страхотно отново да бъда извън болницата.
	Докато вървях към колата си, се замислих над думите на Мери. Какво беше искал да ми каже Том? _Испанска?_ Известно време се опитвах да открия в думата някакъв смисъл, не исках да е просто доказателство, че Том е бил дезориентиран. Но колкото и да се мъчех, не можех да разбера какво е вложил в нея и защо е искал Мери да ми я предаде.
	Мисълта ми бе изцяло заета с тази загадка и едва когато потеглих, се сетих за другото, което ми бе споменала Мери.
	Запитах се кой ли бе звънял на Том по това време на нощта.


	_Водата в тигана е извряла. Виждаш как от него започва да се надига пушек, а яденето цвърти силно, защото започва да загаря. Но едва когато над печката се издига цял облак дим, се надигаш от масата. Чилито е съвсем изгоряло. Миризмата сигурно е ужасна, но ти така или иначе не я усещаш_.
	_Колко хубаво би било, ако не усещаше абсолютно нищо_.
	_Хващаш тигана и веднага го пускаш, защото металната дръжка изгаря ръката ти_.
	— _По дяволите!_
	_Взимаш, една стара кърпа, вдигаш тигана от печката и го занасяш до мивката. Докато го пълниш със студена вода, от него се вдига облак пара. Стоиш с поглед, вперен в мръсотията, но изобщо не ти пука_.
	_Вече нищо няма значение_.
	_Все още носиш униформата, но сега тя е измачкана и покрита с петна от пот. И този път само си загуби времето. Още един провал, това е точната дума. А беше толкова близо. Ето, затова ти е толкова трудно да го преглътнеш. Наблюдаваше, в прикритието на сенките, сърцето ти биеше лудо, когато се обади по телефона. Страхуваше се, че нервите ти няма да издържат, но разбира се, те издържаха. Номерът е в това да ги изненадаш, да ги извадиш от равновесие, така че да не могат да разсъждават логично. И всичко се бе развило точно според плана ти. Беше толкова лесно, че чак ти стана неприятно_.
	_Но минутите минаваха, а той не се появяваше. А след това пристигна линейката. Гледаше безпомощно как онези от Бърза помощ влизат тичешком в сградата, а после се връщат с неподвижното тяло върху носилката. Не ти остана нищо друго, освен да стоиш и да гледаш безсилно отдалечаващата се линейка_.
	_Която го откара там, където нямаше как да се добереш до него_.
	_Не беше честно. Всичко ти бе отнето точно в момента, когато се канеше да триумфираш, да им докажеш превъзходството си. Положи толкова усилия да планираш всичко до последния детайл и накрая какво стана?_
	_Либерман те изигра_.
	— _Мамка му!_
	_Мяташ ядно тигана и той издрънчава в стената, мухоловките се разлюляват, а по пода остава мокра диря. Стоиш със стиснати юмруци и дишаш тежко. Трябва да излееш яда си по някакъв начин, защото зад него се крие страхът. Страхът от провал. Страхът при мисълта какво да правиш оттук нататък. Страхът от бъдещето. Защото, обективно погледнато, с какво можеш, да се похвалиш след всички тези години лишения? С някакви безполезни снимки. Образи, които само показват колко близо беше, колко пъти се провали_.
	_При мисълта за тази несправедливост ти идва да се разплачеш. Тази вечер трябваше да дойде преломният момент, в който да победиш отчаянието, натрупано вследствие на многобройните разочарования, които едно след друго се появяваха от ваничката за промиване на снимки. Залавянето на Либерман щеше до някаква степен да компенсира всичко това. Щеше да покаже, че си по-добър от фалшивите пророци, които твърдят, че знаят всичко. Заслужаваш поне това, но сега и тази възможност се изплъзна от ръцете ти. И какво ти остана? Нищо_.
	_Само страхът_.
	_В съзнанието ти изплува един спомен от детството и ти затваряш очи. Дори и сега можеш да почувстваш шока, който изпита тогава. Студът на голямата зала прониква в теб още в момента, в който прекрачваш прага. След това усещаш ужасната смрад. Още си я спомняш, макар че отдавна вече нямаш обоняние. Споменът е като фантомната болка, която изпитват хората с ампутиран крайник. Замираш при гледката, която се разкрива пред очите ти. Безжизнени трупове, бледи и безкръвни, цели редици. Усещаш как възрастният мъж стиска врата ти с ръка, без да обръща внимание на сълзите ти_.
	— _Нали искаше да видиш нещо умряло, хайде сега, гледай! Не е кой знае какво, нали? Смъртта ще споходи всеки един от нас, независимо дали искаме или не. Теб също. Гледай добре, защото всичко свършва така. Накрая всички се превръщаме в мъртво месо_.
	_След това сънуваше кошмари в продължение на години. Поглеждаш ръката си, виждаш костите и сухожилията, покрити от тънък слой кожа, и те избива студена пот. Гледаш хората около себе си и отново виждаш редиците безжизнени тела. Понякога, когато видиш отражението си в огледалото, си представяш, че и твоето тяло лежи там сред тях_.
	_Мъртво месо_.
	_Тази мисъл те преследва още от детството. След това, на седемнайсет години, впери поглед в очите на умиращата жена и видя как животът, светлината, си отиде от тях_.
	_И тогава осъзна, че си нещо повече от месо_.
	_Това беше същинско откровение, но с годините ти ставаше все по-трудно да продължиш да вярваш в него. Тогава реши да го докажеш, но с всеки неуспешен опит вярата ти отслабваше. И след цялото това прецизно планиране и тежка работа, след всички рискове, които пое, днешният провал ти дойде в повече_.
	_Избърсваш очи и отиваш до кухненската маса, където стои фотоапаратът ти, наполовина разглобен. Искаше да го почистиш, но дори и това не ти достави удоволствие. Взимаш разсеяно обектива и започваш да го въртиш в ръцете си_.
	_Тогава най-неочаквано те спохожда една идея_.
	_Усещаш нарастващата възбуда, когато тя започва да се оформя. Как можа да не забележиш нещо толкова очевидно? През цялото време е било тук, пред очите ти! Никога не трябва да забравяш, че преследваш една по-висша цел. Допусна да се разсееш и да изпуснеш от поглед истински важните неща. Либерман се оказа задънена улица, но въпреки това необходима_.
	_Защото, ако не се беше случило това с него, може би никога нямаше да осъзнаеш каква уникална възможност ти се предоставя_.
	_Започваш да разсъждаваш какво трябва да се направи и усещаш как силата и могъществото ти се възвръщат. Чувстваш го с цялото си същество. Всичко, направено дотук, всички разочарования са имали смисъл. Съдбата подхвърли в краката ти една умираща жена и сега тя се намесва отново_.
	_Събличаш униформата си, подсвирквайки си безгласно. Носи я цяла нощ. Няма време да ходиш до пералнята, но можеш да я позачистиш и изгладиш_.
	_Трябва да е в идеален вид_.


>	14

	Когато пристигнах в моргата, на пропуска заварих огромния служител.
	— Чухте ли какво се е случило с доктор Либерман? — попита той.
	Високият му напевен глас никак не подхождаше на внушителното му телосложение. Разочаровах го, когато му казах, че вече знам за случилото се. Той замъка и заклати глава, при което двойната му и тройна брадичка се заклати като желе.
	— Много неприятна работа. Дано се оправи.
	Не отговорих нищо, само си показах картата и влязох.
	Не си направих труда да се преобличам, защото не знаех колко дълго ще остана.
	Намерих Пол в залата за аутопсии, в която преди работеше Том. Беше се съсредоточил върху съдържанието на една отворена папка, но когато влязох, вдигна глава.
	— Как е той?
	— Все така.
	Пол посочи документите в папката. На ярката неонова светлина лицето му изглеждаше още по-уморено, а около очите му се бяха образували тъмни кръгове.
	— Преглеждах бележките на Том. Знам горе-долу за какво става въпрос, но ако ми помогнеш, ще се ориентирам по-бързо.
	Пол ме изслуша мълчаливо, докато му обяснявах, че тялото, открито в гроба, почти сигурно е на Уилис Декстър, а останките, ексхумирани от гроба на Декстър, най-вероятно са на дребен мошеник на име Ноа Харпър. Разказах му за розовите зъби, които забелязахме както при Харпър, така и при Тери Лумис, жертвата от планинското бунгало. Казах му още, че състоянието на тялото не отговаря на раните и кръвозагубата на Лумис. Новината, че подезичната кост и при двете жертви не е била засегната и не сме открили следи от нож върху костите, го накара само да се усмихне уморено.
	— Вярно е или едното, или другото. Причината за смъртта може да е или удушаване, или наръгване с нож, но не и двете — каза той, докато ровеше в папката, после неочаквано попита:
	— Имаш ли нещо против да продължиш разследването?
	Точно това се бях надявал да чуя по-рано, но при сегашните обстоятелства предложението не ми донесе никакво удовлетворение.
	— Да, но не искам да създавам повече неприятности. Нямали да е по-добре, ако някой друг поеме случая?
	Пол затвори папката.
	— Не те моля от любезност. Сега, когато Том е в болница, факултетът страда от остър недостиг на кадри. Ще помагам тук, доколкото ми е възможно, но следващите няколко дни ще бъдат много напрегнати. Честно казано, нуждаем се от помощта ти, а и ще бъде много глупаво от наша страна да не те използваме, след като от самото начало участваш в разследването.
	— Ами Гарднър?
	— Това тук е морга, а не местопрестъпление, така че не той решава. Дадох му съвсем ясно да разбере, че ако иска да работи с нас, или ще се довери на преценката ни, или ще си търси някой друг. А той няма да тръгне да търси друг, след като се налага да се лиши от услугите на Том толкова скоро след изчезването на Ървинг.
	При тези думи изпитах известно чувство на вина. След инфаркта на Том почти напълно бях забравил за отвличането на психолога.
	— А какво ще каже Хикс? — попитах аз.
	— Хикс да върви по дяволите — отвърна Пол със сурово изражение на лицето.
	Очевидно не беше в настроение да прави каквито и да било отстъпки. Гарднър и Хикс тепърва трябваше да свикват със стила му на работа, който бе доста по-различен от този на Том.
	— Добре — отвърнах аз. — Да продължа ли с възстановяването на скелета на ексхумирания труп?
	— Остави това засега. Гарднър иска потвърждение, че костите от гората са на Уилис Декстър. Самър започна да ги разопакова, така че в момента това е най-важната ни задача.
	Отправих се към вратата, но в този момент се сетих за нещо друго.
	— Мери ми спомена, че Том се е опитал да й каже нещо. Прозвучало й като „испанска“. Това говори ли ти нещо?
	— „Испанска“? — Пол ме погледна неразбиращо. — Нищо не ми говори.
	След това отидох да се преоблека. Пол трябваше да отиде на спешен факултетен съвет, но обеща, че ще се върне, веднага щом може. Самър беше в залата за аутопсии, където бяха донесли останките от „Стийпъл Хил“. В момента изваждаше последните улики от кутиите и торбите.
	Изобщо не се учудих, когато видях Кайл да й помага.
	Двамата бяха потънали в разговор и въобще не усетиха, че влизам.
	— Здравейте — поздравих ги аз.
	Самър се стресна, нададе лек вик и се извърна толкова рязко, че едва не изпусна торбата, която държеше.
	— Боже мили! — възкликна тя, но като видя, че съм аз, на лицето й се изписа облекчение.
	— Извинявай, не исках да те стресна.
	Тя се усмихна малко накриво. Лицето й беше подпухнало, личеше си, че бе плакала.
	— Няма нищо, просто не ви чух. Кайл дойде да ми помага.
	Помощникът изглеждаше смутен, но доволен от себе си.
	— Как си, Кайл?
	— Ами добре съм — отговори той и размаха облечената си с ръкавица ръка, която бе набол на иглата. — Заздравява добре.
	Ако иглата е била инфектирана, нямаше никакво значение дали раната е заздравяла или не. Но той самият много добре знаеше това. Все пак ако искаше да се прави на смел, нямах никакво намерение да му преча.
	— Самър точно ми разказваше за случилото се с доктор Либерман — продължи Кайл. — Как е той?
	— Състоянието му е стабилно.
	Това звучеше по-добре, отколкото да кажа, че няма промяна.
	— Ще ми се да можех да помогна по някакъв начин.
	Имах чувството, че Самър отново е на ръба да се разплаче.
	— Справила си се чудесно — увери я Кайл, кръглото му лице бе съвсем искрено. — Сигурен съм, че ще се оправи.
	Самър му се усмихна боязливо. Той отвърна на усмивката й, след това се сети, че и аз съм в стаята.
	— Ами аз да вървя да си гледам работата. Ще се видим по-късно, Самър.
	Тя се усмихна по-широко и по бузите й се появиха трапчинки.
	— Чао, Кайл.
	_Я гледай ти!_ Може би в крайна сметка щеше да излезе нещо хубаво от цялата работа.
	Стори ми се, че след като той си отиде, Самър стана някак апатична, не така оживена, както обикновено. Продължи разсеяно да разопакова останките.
	— Кайл е прав. Том е имал късмет, че си била тук предишната вечер — казах й аз.
	Тя поклати глава, обиците й проблеснаха на светлината на лампата.
	— Нищо не успях да направя. Все си мисля, че можех да направя нещо повече. Изкуствено дишане, например.
	— Извикала си Бърза помощ. Това е най-важното.
	— Надявам се. Знаете ли, той изглеждаше съвсем добре. Може би малко уморен, но нищо повече. Шегуваше се, че ще ме почерпи пица, защото ме е задържал до късно — по устните й пробягна лека усмивка. — В десет часа ми каза да си отивам вкъщи. Щял да провери още нещо и след това да си тръгне и той.
	Любопитството ми се събуди.
	— Каза ли ти какво ще провери?
	— Не, но останах с впечатлението, че е свързано с тялото от бунгалото. Преоблякох се и точно си тръгвах, когато чух, че мобилният му звъни. Нали знаете онази смешна стара мелодия на телефона му?
	Том сигурно щеше добре да я подреди, ако чуеше да нарича мелодията на Дейв Брубек „стара“ и „смешна“. Но аз само кимнах.
	— Не обърнах особено внимание на това, но изведнъж откъм залата се чу трясък. Изтичах там и го открих на пода — тя подсмръкна и бързо избърса очите си. — После се обадих на 911, държах ръката му и му говорех, докато пристигна линейката. Повтарях му, че ще се оправи. Не бях сигурна дали ме чува, но нали така се прави в такива случаи?
	— Справила си се отлично — опитах се да я успокоя аз. — Той в съзнание ли беше?
	— Не съвсем, но и не беше съвсем неадекватен. Непрекъснато повтаряше името на жена си, сякаш се безпокоеше за нея. Помислих си, че може би не иска тя да се тревожи, когато разбере какво му се е случило, затова му обещах да й се обадя. Реших, че е по-добре да й съобщя аз, отколкото някой служител от болницата.
	— Сигурен съм, че Мери е оценила това — казах аз, макар че такава новина никога не е добре дошла, независимо кой я съобщава.
	Самър подсмръкна още веднъж и избърса носа си. Един кичур от изрусената й коса се бе измъкнал от лентата на главата й и така тя изглеждаше по-млада.
	— Оставих очилата и мобилния му телефон в шкафа във вашата зала за аутопсии. Надявам се, че съм постъпила правилно. Бяха на пода и не знаех какво да правя с тях.
	Точно щях да й отговоря, че ще ги предам на Мери, когато осъзнах значението на думите й.
	— Искаш да кажеш, че са били на пода в моята зала, така ли?
	— Да. Не го ли споменах по-рано? Там припадна доктор Либерман.
	— Какво правеше в онази зала?
	Бях приел за даденост, че Том е бил в своята зала, когато е получил инфаркта.
	— Не знам. Има ли някакво значение? — разтревожи се тя.
	Казах й, че няма, за да я успокоя, но всъщност бях доста озадачен. Том възстановяваше скелета на Тери Лумис. Защо е прекъснал работата си и е отишъл да провери нещо при ексхумирания труп?
	Въпросът продължи да се върти натрапчиво в главата ми, докато носехме черепа и останалите кости от гробището за рентгенови снимки, но измина цял час преди да намеря време за него. Оставих Самър да започне с почистването на останките и отидох да видя къде точно е припаднал Том.
	Залата изглеждаше точно така, както я бях оставил. Единствено черепът и големите кости бяха подредени върху масата, останалите все още бяха в пластмасови кутии и очакваха реда си. Останах известно време в залата, опитвайки се да разбера дали нещо е било преместено или променено. Не открих нищо.
	Отидох до шкафа, където Самър беше оставила очилата и телефона на Том. Очилата изглеждаха едновременно познати и тъжни без собственика си. Или може би им приписвах собствените си чувства.
	Пуснах ги в джоба на ризата си и се канех да прибера и телефона, когато ми дойде една идея. Задържах за момент телефона, чудейки се дали с това, което възнамерявах да направя, не нарушавам личното пространство на Том.
	Зависи какво ще намериш.
	Телефонът стоеше там от снощи, но батерията му все още не бе изтощена. Не ми отне много време да открия входящите разговори. Последният бе от 22:03 часа предишната вечер, точно както беше казала Самър.
	Това беше часът, в който Том бе получил инфаркт.
	Казах си, че може да е чисто съвпадение и между двете събития да няма никаква връзка. Имаше само един начин да разбера.
	Кодът беше на Ноксвил, значи позвъняването е било направено от стационарен телефон. Вкарах номера в собствения си телефон. И без това се чувствах виновен, така че не исках да използвам телефона на Том. Колебаех се. _Пробвай и виж какво ще стане. И без това стигна прекалено далече_.
	Набрах номера.
	Последва мълчание, след това телефонът даде заето.
	Малко разочарован, затворих телефона и изчаках малко, преди отново да набера номера. Този път даваше свободно. Пулсът ми се ускори в очакване някой да отговори.
	Но това не стана. Телефонът продължи да звъни, давайки същия сигнал. Накрая се отказах и затворих.
	Имаше безброй причини телефонът да дава заето, а в следващия момент — свободно. Човекът можеше да е излязъл или да е решил да не отговаря на непознат номер. Нямаше смисъл да разсъждавам повече по въпроса.
	И въпреки това, докато отивах към другата зала, знаех, че няма да намеря мир, докато не разбера.
	През останалата част от деня бях прекалено зает, така че изобщо не се сетих да набера номера отново. Останките от „Стийпъл Хил“ трябваше да бъдат почистени, но това бе относително проста работа. Мършоядите и насекомите бяха премахнали всички меки тъкани, така че сега трябваше само да ги поставя в разтвор за обезмасляване.
	Точно ги бях накиснал във ваните, когато донесоха медицинските картони на Ноа Харпър и Уилис Декстър. Знаех, че Гарднър ще иска потвърждение на самоличността им колкото е възможно по-скоро, затова веднага се заех със задачата и оставих Самър да почисти и подсуши другите кости.
	От двата случая този на Декстър се оказа по-лесен. На рентгеновите снимки, направени на черепа тази сутрин, се виждаха счупвания, идентични на снимките, направени след смъртта на механика. Оказа се точно така, както предполагахме — Уилис Декстър не беше убиецът и сега имахме неоспорими доказателства за това. Той бе загинал в автомобилна катастрофа преди шест месеца.
	Оставаше въпросът чие тяло е било погребано в гроба му.
	Почти нямаше съмнение, че е било това на Ноа Харпър, но съвпадението по възраст и расова принадлежност не бе доказателство. За разлика от случая на Декстър тук не разполагахме с рентгенови снимки, направени след смъртта, нито със стоматологичния му картон. И макар че износените стави на бедрата и глезените обясняваха характерното му накуцване, в медицинския му картон нямаше рентгенови снимки, които да потвърдят това. Очевидно здравната осигуровка и стоматологичното обслужване са били лукс, който дребният мошеник не е могъл да си позволи.
	В крайна сметка идентифицирахме трупа на Харпър по счупванията на бедрената и раменната кост, получени още в детска възраст. Макар че скелетът на възрастния мъж много се беше променил, на рентгеновите снимки белезите от зарастванията ясно личаха по костите.
	Когато най-после привърших с идентифицирането на останките, вече беше късно вечерта. Самър си беше тръгнала преди няколко часа, а Пол се бе обадил, за да каже, че съветът се е проточил прекалено дълго и няма да може да се отбие в моргата. Правилно бе определил приоритетите си — да се прибере при бременната си жена, вместо да работи до късно. _Разумен човек_.
	Искаше ми се да продължа да работя, но денят беше изтощителен както физически, така и емоционално. Освен това не бях хапвал нищо от закуска. Колкото и да ми се искаше да наваксам загубеното време, нямаше да постигна нищо, ако ми прилошееше от глад.
	Преоблякох се и позвъних на Мери, за да попитам как е Том. Телефонът й бе изключен, което най-вероятно означаваше, че още е при него. Обадих се в интензивното отделение и една любезна сестра ми каза, че състоянието му е стабилно, което означаваше, че промяна няма. Точно се канех да прибера телефона си, когато се сетих за номера, който по-рано бях взел от апарата на Том.
	Съвсем бях забравил за него. Набрах го, докато излизах от моргата, като междувременно казах довиждане на възрастния мъж, който дежуреше на пропуска.
	Номерът даваше заето.
	Това поне показваше, че човекът си е вкъщи. Бутнах тежката стъклена врата и излязох. Над болничните сгради се спускаше здрач и вечерта блестеше меко в леки златисти тонове. Избрах отново номера и забавих крачка в очакване някой да отговори. _Хайде, вдигни слушалката_.
	Никой не отговори. Ядосах се и затворих, но точно тогава до мен достигна звук, който приличаше на далечно ехо.
	Наблизо звънеше телефон.
	Звънът спря, преди да успея да определя точно откъде идваше. Изчаках, но единственото, което се чуваше, беше песента на птиците и далечният грохот на трафика. Съзнавах, че реагирах прекалено емоционално, защото можеше да става дума за чисто съвпадение, но въпреки това отново набрах номера.
	Вечерната тишина бе нарушена от телефонен звън.
	На около трийсетина метра, полускрит в храстите, имаше уличен телефон. В момента никой не говореше по него. Не можах да повярвам на щастливата случайност и затворих мобилния си. Звънът спря.
	Отправих се натам и пак набрах номера. Уличният телефон отново започна да звъни. Звукът стана по-силен, когато наближих, като леко изоставаше от сигнала, който чувах в мобилния си телефон. Този път застанах само на няколко метра и едва тогава прекъснах връзката.
	Настъпи тишина.
	Телефонът бе в открита кабина, която приличаше на мидена черупка. Около него растяха храсти, чиито клони почти напълно го скриваха. Сега разбрах защо е давал ту заето, ту свободно. Уличните телефони край болниците все още се използваха, защото посетителите звъняха на близките си или си поръчваха такси. Въпреки това никой не би вдигнал слушалката, ако телефонът звъннеше.
	Приближих се до апарата, без да го докосвам. Без съмнение предишната вечер някой бе използвал този телефон, за да се обади на Том, но нямах никаква представа защо. Погледнах към пътеката, по която току-що бях дошъл, и разбрах. През провисналите клони на храстите се виждаше идеално входът на моргата.
	Както и всеки, който излиза оттам.


>	15

	— Значи, според вас снощи убиецът се е обадил на доктор Либерман.
	Гласът на Джейкъбсън беше абсолютно безизразен, така че не можех да разбера какво е мнението й по въпроса.
	— Да, мисля, че е доста вероятно.
	Намирахме се в ресторанта на хотела, пред мен стоеше чинията с недовършената ми вечеря. Позвъних на Гарднър от болницата, след като взех номера му от телефона на Том. Очаквах да не приеме думите ми твърде сериозно, затова предварително бях подготвил аргументите си. Не бях предположил обаче, че няма да си вдигне телефона и ще се наложи да оставя съобщение на гласовата му поща.
	Не исках да навлизам в подробности, затова казах само, че според мен убиецът е звънял на Том, и помолих Гарднър да ми се обади. Предположих, че агентът ще поиска сам да огледа уличния телефон, а може би и да го провери за пръстови отпечатъци. Това обаче едва ли щеше да му е от полза, защото през последните двайсет и четири часа сигурно са го ползвали доста хора.
	Нямаше никакъв смисъл да стоя там и да чакам, докато Гарднър получи съобщението ми и реши да се обади. Почувствах се доста глупаво, качих се в колата и се прибрах в хотела.
	Мина почти час, преди някой да ме потърси. Точно си бях поръчал вечеря, когато телефонът ми иззвъня, но вместо Гарднър чух гласа на Джейкъбсън. Поиска да й дам номера, който бях взел от телефона на Том, и ме помоли да изчакам. Предполагам, че в това време предаваше информацията на Гарднър. След малко се обади отново и каза, че ще дойде при мен до половин час.
	След по-малко от трийсет минути я видях да влиза в ресторанта. Бутнах чинията си настрана — апетитът ми изведнъж бе изчезнал. Този път Джейкъбсън носеше черен костюм с тясна пола, която леко се надигаше при всяка нейна крачка. Спокойно можеше да мине за амбициозна млада бизнес дама, ако не беше пистолетът, който зърнах под сакото й, докато сядаше на масата. Не ми обясни защо Гарднър не отговори на съобщението ми, нито защо самият той не дойде, но аз се досещах за причината.
	Тя отказа да яде или пие каквото и да било и ме изслуша мълчаливо, докато й разказвах в подробности за телефонното обаждане, което Том бе получил снощи.
	В този момент ми се искаше да не се бях захващал с всичко това.
	— Мобилният телефон на доктор Либерман у вас ли е? — попита тя.
	Извадих телефона от джоба на сакото си и й го подадох. Бях го сложил там в последния момент, преди да изляза от стаята. Просто за всеки случай.
	— Има ли някакви новини за Ървинг? — поинтересувах се аз, докато Джейкъбсън преглеждаше входящите разговори на Том.
	— Все още не.
	Явно това бе цялата информация, на която можех да се надявам. Тя записа номера в своя телефон и остави този на Том настрана.
	— Какво ви подтикна да проверите разговорите на доктор Либерман?
	— Любопитно ми беше кой го е търсил. Чудех се дали обаждането няма връзка с инфаркта.
	— Не ви ли хрумна, че така нарушавате личното му пространство? — Изражението й бе все така непроницаемо.
	— Разбира се, че ми хрумна, но реших, че Том не би имал нищо против предвид обстоятелствата.
	— И въпреки това, не си направихте труда първо да попитате някого?
	— Кого например? Жена му, която не се отделя от болничното му легло?
	— Ами например Дан Гарднър.
	— Да, бе. Нали така високо цени мнението ми…
	Тя се усмихна неочаквано и това като че ли я изненада не по-малко от мен. Усмивката озари лицето й и я превърна от ледена красавица в момиче от корицата на списание. След това усмивката изчезна, а на мен ми се искаше да се бе задържала още малко.
	— Това е само предположение — заяви тя с предишната си професионална дистанцираност или може би малко посмекчена. — Всеки би могъл да му позвъни.
	— От уличен телефон точно пред моргата? И то по това време на нощта?
	Тя не отвърна нищо.
	— Какво казват лекарите, доктор Либерман ще може ли скоро да говори?
	— Нищо не казват, но едва ли ще е възможно в близко бъдеще.
	И двамата замълчахме, защото келнерката дойде да вземе чинията ми и ни предложи менюто с десертите.
	— Ще си поръчам кафе. Съгласна ли сте да изпиете едно с мен? — предложих аз.
	Джейкъбсън се поколеба и хвърли бърз поглед към часовника си. За първи път долових у нея признак на умора.
	— Може, но съвсем набързо — съгласи се тя и си поръча кафе с обезмаслено мляко и двойна доза еспресо.
	— Сигурна ли сте, че не искате още нещо? — попитах аз.
	— Да, благодаря, кафето е достатъчно — отговори тя така, сякаш вече съжаляваше, че си е позволила подобна глезотия.
	Явно за Джейкъбсън самодисциплината бе по-важна от нивото на кръвната й захар.
	Двамата постигнахме мълчаливо съгласие да не обсъждаме темата, докато келнерката не донесе кафето. Джейкъбсън неспокойно потропваше с пръсти по седалката на стола си. Ноктите на ръцете й бяха плътно изрязани и без лак.
	— Вие от Ноксвил ли сте? — попитах аз колкото да наруша мълчанието.
	— От малък град близо до Мемфис. Не сте го чували.
	Очевидно и сега нямаше да го чуя. Келнерката остави кафетата, а аз отново се опитах да подхвана разговор.
	— И защо избрахте да учите психология?
	Тя вдигна рамо. Жестът изглеждаше пресилен и неестествен.
	— Интересувах се от психология и реших да се занимавам с това.
	— Но вместо това сте започнали работа в Бюрото за разследване.
	— Беше добра възможност за развитие на кариерата.
	Тя отпи от кафето и ясно ми показа, че темата е приключила. _Толкова за желанието ти да я опознаеш_. Реших, че няма смисъл да я питам дали има съпруг или приятел.
	— Да предположим, че сте прав за телефонното обаждане — започна тя и остави чашата на масата. — Какъв би бил смисълът? Нали не твърдите, че някой нарочно е причинил инфаркта на доктор Либерман?
	— Разбира се, че не.
	— Тогава защо ще му се обажда?
	Най-после стигнахме до същността на въпроса.
	— За да го подмами да излезе навън. Според мен Том е трябвало да бъде следващата жертва.
	Джейкъбсън бързо премигна, това беше единственият признак на изненада, който прояви.
	— Продължавайте.
	— Изглежда, Том е бил страшно объркан веднага след инфаркта, бил е убеден, че нещо лошо се е случило с Мери. В болницата е трябвало непрекъснато да му повтарят, че тя е добре. Лекарите са решили, че объркването е следствие на инфаркта, но ако не е? Ако някой се е обадил и му е казал, че жена му е претърпяла инцидент?
	Бръчката между очите на Джейкъбсън отново се появи.
	— И той веднага е излязъл.
	— Точно така. Когато човек получи подобно обаждане, забравя за всичко останало. Забравя, че трябва да внимава и да не се движи сам из тъмния паркинг. Просто зарязва всичко и тръгва.
	За съжаление знаех това от собствен опит. Все още ме преследваше споменът за полицая, който ми се обади, за да ми съобщи, че жена ми и дъщеря ми са катастрофирали.
	— По това време на нощта в тази част на болницата е доста пусто, а от уличния телефон се вижда идеално входът на моргата. Човекът, който се е обадил, е можел без проблем да види Том да излиза.
	— Защо просто не го е изчакал да свърши работа?
	— Защото този, който е възнамерявал да го нападне или отвлече, не е искал да рискува Том да си тръгне с някой колега. Така нападателят е можел сам да избере момента, знаел е, че жертвата ще е сама и беззащитна.
	Изглежда, все още не бях успял да убедя Джейкъбсън.
	— В такъв случай нападателят е трябвало да намери някак номера на мобилния му телефон.
	— Том не се притесняваше да дава телефонния си номер. Всеки би могъл да се обади и да го поиска от секретарката в университета.
	— Добре, но доктор Либерман не е направил нищо, за да привлече вниманието върху себе си, за разлика от професор Ървинг. Защо той да бъде следващата мишена?
	— Нямам никаква представа — признах аз. — Но вие сама казахте, че човекът, който стои зад тези убийства, е грандоман. Може би е сметнал, че убийствата на един механик и на един дребен мошеник няма да привлекат вниманието, което заслужава.
	Джейкъбсън се загледа в пространството, докато явно обмисляше казаното. Насилих се да откъсна поглед от пълните й устни.
	— Възможно е — съгласи се тя след малко. — Може би е станал по-амбициозен. Залавянето на професор Ървинг е възбудило апетита му и сега той търси по-известни жертви:
	— Освен ако Том не е бил основната му цел от самото начало.
	Съзнавах, че нямам никакви доказателства за това. Джейкъбсън се намръщи.
	— Не разполагаме с факти, които да подкрепят тази теза.
	— Така е — съгласих се аз. — Просто разсъждавах на глас върху онова, което знаем за убиеца до този момент. Съзнателното ускоряване на разлагането, подмяната на човешките зъби с тези на прасе, двете взаимно изключващи се причини за смъртта на жертвите. Все факти, които биха накарали всеки съдебномедицински антрополог да се зачуди. А сега имаме основание да смятаме, че Том е трябвало да бъде следващата жертва. Не ви ли се струва логично убиецът да е планирал това от самото начало?
	Тя продължаваше да ме гледа скептично.
	— Доктор Либерман не е единственият съдебномедицински антрополог, с когото Бюрото за разследване работи. Никой не е могъл да знае със сигурност, че той ще участва в това разследване.
	— Тогава, знам ли, може би убиецът се е канел да вдигне мерника на който и да е антрополог, участващ в разследването. Но не е тайна, че от Бюрото предпочитат да работят с Том. Както и че той мислеше да се пенсионира в края на годината.
	_Всъщност доста по-рано_. Опитах се да не мисля за провалените планове на Том и Мери и продължих:
	— Ами ако убиецът е съзнавал, че това е последната му възможност да се докаже, изправяйки се срещу един от водещите експерти по съдебна медицина в страната? Знаем, че нарочно е направил така, че трупът на Тери Лумис да бъде открит, когато изтече наемът на бунгалото, а Том се бе върнал в града едва предишната седмица. Цял месец преди това пътуваше по работа. Това означава, че убиецът е наел бунгалото ден-два след завръщането на Том. Ами ако това не е съвпадение?
	Джейкъбсън се намръщи и аз разбрах, че съм се оставил на въображението си.
	— Не смятате ли, че отивате прекалено далече?
	Въздъхнах. Вече и аз не бях сигурен в нищо.
	— Възможно е. Но да не забравяме, че си имаме работа с човек, който е забил игли в трупа шест месеца преди да ни накара да го ексхумираме. В сравнение с това, да провериш дали следващата ти жертва е в града е детска игра.
	Джейкъбсън замълча. Отпих от кафето си, оставяйки я да си извади свой собствен извод.
	— Прекалено много влагате в едно-единствено телефонно обаждане — каза тя най-накрая.
	— Така е — съгласих се аз.
	— Все пак си струва да го проверим.
	Усетих, че напрежението ме напуска, а до този момент дори не си бях дал сметка, че съм напрегнат. Не знаех дали това се дължи на факта, че може би сме намерили някаква следа, или просто бях благодарен, че някой взима думите ми на сериозно.
	— Значи, все пак ще проверите уличния телефон за отпечатъци?
	— Криминалистите вече са там, макар че много се съмнявам след двайсет часа да открият нещо — Джейкъбсън леко изкриви устни, когато забеляза изненадата ми. — Нали не си мислихте, че няма да обърнем внимание на нещо такова?
	В този момент телефонът й леко избръмча и завибрира върху масата, така че не се наложи да отговоря на въпроса й.
	— Извинете — каза тя и взе телефона.
	За първи път през този ден се почувствах добре. Отпих от кафето си, а тя излезе, за да разговаря. Докато я наблюдавах през стъклената врата, видях как лицето й стана напрегнато. Разговорът не продължи дълго. След по-малко от минута тя отново влезе. Очаквах, че ще се извини и ще си тръгне, но вместо това тя седна на масата.
	Не спомена нищо за обаждането, но отново бе станала студена и дистанцирана. От почти приятелската атмосфера, която бяхме успели да постигнем, нямаше и следа.
	Взе разсеяно кафената чаша в ръка и леко я намести върху чинийката.
	— Доктор Хънтър… — започна тя.
	— Наричайте ме Дейвид.
	Думите ми като че ли я изненадаха.
	— Вижте, трябва да ви кажа…
	Изчаках я да продължи, но тя мълчеше.
	— Какво има?
	— Не е важно.
	Не знам какво се канеше да ми каже, но явно прецени, че е по-добре да си замълчи. Погледът й се спря върху почти празната бирена чаша, която келнерката не бе прибрала от масата.
	— Извинете ме за въпроса, но редно ли е да пиете алкохол при вашето състояние?
	— Моето състояние?
	— Раняването ви — поправи се тя и наклони глава в очакване на отговора ми. — Едва ли сте очаквали, че няма да ви проучим.
	Ръката ми с кафената чаша беше застинала във въздуха. Оставих я внимателно на масата.
	— Не съм мислил по този въпрос. А що се отнася до алкохола, бях наръган с нож. Не съм бременен.
	Сивите й очи ме изгледаха изпитателно.
	— Неприятно ли ви е да говорите за това?
	— Има и по-приятни теми за разговор.
	— След инцидента потърсихте ли помощ от психотерапевт?
	— Не, и не възнамерявам да търся.
	Тя вдигна вежди.
	— Извинявайте, забравих, че не вярвате на психолозите.
	— Не че не им вярвам, просто смятам, че невинаги най-добрият начин да се справиш с нещо е като говориш за него.
	— По-добре е да стискате зъби, така ли?
	Не отговорих нищо, само я изгледах. Усетих, че кръвта пулсира в слепоочията ми.
	— Жената, която ви е нападнала, не е била заловена, нали? — попита тя след малко.
	— Да.
	— Това притеснява ли ви? Смятате ли, че може да ви нападне отново?
	— Старая се да не оставям мисълта за това да ме обсеби.
	— Но не ви се удава, нали?
	Усетих, че ръцете ми са свити в юмруци под масата. Разтворих ги, бяха потни.
	— Защо искате да знаете?
	— Просто съм любопитна.
	Вперихме очи един в друг. По неизвестна за мен причина ме обзе спокойствие, сякаш бях преминал отвъд нещо.
	— Защо ме разпитвате?
	Тя отмести поглед.
	— Аз само…
	— Гарднър ли ви накара?
	Не знам как ми хрумна да й задам този въпрос, но когато тя отмести поглед, макар и за миг, разбрах, че съм познал.
	— Защо, за бога, е всичко това? На _тест_ ли ме подлагате?
	— Разбира се, че не — отвърна тя, но думите й не прозвучаха никак убедително.
	Сега беше неин ред да отбегне погледа ми.
	— Дан Гарднър искаше да проверя психическото ви състояние, това е всичко.
	— _Психическото ми състояние!_ — засмях се аз невярващо. — Бях наръган, разделих се с приятелката си, един от най-добрите ми приятели лежи в болница и всички тук ме смятат за некомпетентен. Психическото ми състояние е чудесно, благодаря.
	По бузите на Джейкъбсън избиха две големи червени петна.
	— Моля да ме извините, ако съм ви обидила.
	— Не съм обиден, просто… — и аз самият не знаех какво точно изпитвам в момента. — Между другото, къде е Гарднър? Защо не е тук?
	— В момента е зает.
	Не знам какво ме подразни повече — фактът, че според него психическото ми състояние се нуждае от оценка, или това, че не е счел за необходимо да го оцени той самият.
	— Защо подхванахте тази тема сега? Работата почти приключи.
	Червенината по бузите на Джейкъбсън избледня. Тя се загледа замислено в кафето си, като разсеяно движеше пръст по ръба на чашата.
	— Има ново развитие в „Стийпъл Хил“ — каза тя.
	Изчаках да продължи. Тя ме погледна със сивите си очи.
	— Йорк е изчезнал.


>	16

	Къщата на Йорк имаше сюрреалистичен вид и напомняше на филмов декор. Лампите във всички стаи бяха запалени, отпред бяха паркирани няколко коли на Бюрото за разследване. Къщата се намираше на територията на „Стийпъл Хил“, но бе доста отдалечена от гробището, скрита зад един хълм, покрит с борова гора. Също като Дома на покойника, и тази постройка представляваше едноетажен правоъгълник от бетон и стъкло, твърде неуспешен опит да се пренесе калифорнийския модернизъм от 50-те години в дълбокия юг. Някога сградата може да е била впечатляваща, но сега, заобиколена от островърхите кули на боровите дървета, тя изглеждаше тъжна и западнала.
	Към входната врата водеше пътека, покрита с неравни плочи, сред които растяха бурени. Полицейската лента, обграждаща къщата, й придаваше странен празничен вид, но тази илюзия бързо се стопяваше при вида на криминалистите, които я претърсваха, прилични на призраци в белите си гащеризони. В едната част на постройката, отвъд неокосената поляна, имаше алея, която водеше към гаража. Вратата му бе вдигната и вътре се виждаше изцапаният с масло под, но кола нямаше. Беше изчезнала заедно със собственика си.
	По пътя насам Джейкъбсън ми разказа накратко какво мисли полицията.
	— Не подозирахме Йорк в убийство, иначе отдавна да сме го арестували — каза тя, сякаш се защитаваше, защото се чувстваше лично отговорна за случилото се. — До голяма степен той отговаря на стандартния профил на сериен убиец — подходяща възраст, неженен, единак, а високото му самочувствие е характерен белег за човек, страдащ от нарцисизъм. Но няма полицейско досие, дори като младеж не е имал противообществени прояви. Нямаше нищо, за което да се хванем. Доказателствата са косвени, нищо не го свързва пряко с убийствата.
	— Косвените доказателства ми се сториха доста убедителни — обадих се аз.
	В колата беше тъмно и не видях дали се изчерви, но бях сигурен, че е така.
	— Да, но само ако приемем, че той нарочно се е уличил, като е привлякъл вниманието ни към гробището. Има и такива случаи, но твърдението му, че е назначавал на работа случайни хора, се оказа вярно. Открихме още един бивш служител, който си спомня Дуайт Чеймбърс. В крайна сметка имахме основания да смятаме Чеймбърс за главния заподозрян.
	— Тогава защо ще арестувате Йорк?
	— Ако го задържим за нарушаване на закона, ще имаме по-голяма възможност да го разпитаме — каза Джейкъбсън с известно неудобство. — Освен това смятахме, че ще имаме полза ако… заемем по-активна позиция.
	Просто да арестуват някого, макар и само за пред обществото. Политиката и пиарът бяха еднакви навсякъде по света.
	Само че Йорк не бе стоял със скръстени ръце, в очакване да го арестуват. Когато агентите отишли да го приберат този следобед, от него нямало и следа — нито на гробището, нито в дома му. Колата също липсвала и когато агентите нахлули в къщата, всичко изглеждало така, сякаш набързо си е събрал багажа.
	Освен това бяха намерили човешки останки.
	— Щяхме да ги открием и по-рано, ако нямаше объркване с разрешителното — призна Джейкъбсън. — Първото разрешително за обиск се отнасяше само за погребалната агенция и прилежащите й площи, но не и за дома му.
	— Откога са останките? — попитах аз.
	— Изглеждат доста стари, но Дан би искал да ги видите лично.
	Това ме шокира повече от новината за изчезването на Йорк. Изглежда, Пол не бе успял да отиде и да огледа останките. Сам не се чувствала добре, изглеждало сякаш родилните болки започват и макар че тревогата се оказала фалшива, Пол не искал да я остави сама през нощта.
	Затова казал на Гарднър да извика мен.
	Когато се обадих на Пол, по гласа му личеше, че е много уморен. Не се съмнявах в думите на Джейкъбсън, но не исках да предприемам нищо, преди да говоря с него.
	— Казах на Гарднър, че мога да отида да ги погледна рано утре, но ако иска някой да ги огледа още тази нощ, да извика теб. Надявам се, че нямаш нищо против — бе добавил той.
	Казах му, че нямам и просто съм изненадан, че Гарднър е приел предложението му. Пол се засмя кисело:
	— Нямаше особен избор.
	Очевидно не бе простил на Гарднър, че взе страната на Хикс срещу Том. Пол беше истински професионалист и в никакъв случай не би позволил на личното си отношение да възпрепятства разследването, но това не пречеше да му скръцне със зъби.
	Запитах се как ли се е почувствал Гарднър.
	Джейкъбсън не остана в „Стийпъл Хил“. След като ме остави, тя отиде да провери дали криминалистите, изпратени да проверят уличния телефон, са открили нещо. Показаха ми един микробус, където се преоблякох, и след това се отправих към къщата.
	Гарднър стоеше пред входната врата и разговаряше с една сивокоса жена, облечена в бял гащеризон. Той самият носеше предпазни обувки и ръкавици и въпреки че ме видя да се задавам, не прекъсна разговора си.
	Зачаках на края на пътеката да приключи.
	Гарднър даде някакво нареждане на жената и най-после се обърна към мен. Никой от нас не каза нищо. Очевидно присъствието ми не му беше никак приятно, но той предпочете да запази мислите си за себе си. Кимна ми отсечено и каза:
	— Горе са.
	Къщата имаше типичното за времето и стила си обърнато разположение, така че спалните се намираха на първия етаж, а на втория бяха холът, кухнята и столовата. Стените и таваните, които някога са били бели, сега бяха придобили мръсножълт нюанс от цигарения дим, на който бяха изложени от десетилетия. Същата жълтеникава мръсотия беше полепнала по вратите и мебелите и те изглеждаха като мазни. Освен тютюневия дим се усещаше и мирис на застояло, на стари килими и мръсни чаршафи.
	Усещането за запуснатост и разруха се подсилваше от бъркотията, настъпила в резултат на претърсването. Криминалистите ровеха из всички чекмеджета и шкафове и вадеха на показ целия мръсен и мизерен живот на Йорк. Докато се качвахме на втория етаж, всички насочиха погледи към мен. Цареше атмосфера на очакване, която ми беше позната и от други обиски, когато се очаква да бъде открито нещо важно. Усещаше се обаче и чисто любопитство.
	Явно се бе разчуло, че са ме върнали в разследването.
	Гарднър ме водеше нагоре по стълбището, в чиито ъгли се бе натрупало огромно количество прах. Вторият етаж представляваше едно цяло помещение, в което бяха разположени кухнята, трапезарията и холът. Вградените мебели, изглежда, бяха на същата възраст като къщата — етажерките, които отделяха частите на помещението, и бюфетите с матови стъкла сякаш бяха извадени от реклама на мечтания американски дом от 50-те.
	Останалите мебели бяха странна смесица от различни периоди. В кухнята шумно бръмчеше ръждясал хладилник, а над надрасканата маса в малката трапезария висеше претенциозен полилей, чиито крушки бяха с формата на свещи. В центъра на хола имаше огромно кресло, чиято сцепена кожена дамаска бе залепена с изолирбанд. Пред него беше поставен голям телевизор с плосък екран — единственият модерен предмет в помещението.
	Тук също работеха няколко криминалисти. В цялата къща цареше страхотен безпорядък и не беше ясно дали причината за него е претърсването или начинът на живот на Йорк. Навсякъде имаше разхвърляни дрехи, от шкафовете бяха извадени кутии с боклуци и стари списания. Умивалникът и плотът бяха затрупани с мръсни чинии, наоколо се търкаляха и мухлясваха кутии от храна за вкъщи.
	Някои от криминалистите спряха и се загледаха в нас с Гарднър. Разпознах едрото тяло на Джери, който бе застанал на четири крака на пода и ровеше в чекмеджетата на един очукан скрин. Той вдигна за поздрав облечената си в ръкавица ръка.
	— Здрасти, докторе. — Дъвчеше дъвка и мускулите на челюстите му се движеха енергично под маската. — Прекрасно местенце, нали? Само да видиш колекцията от филми на тоя тип. Истински шедьоври на порнографията, и то подредени по азбучен ред. Трябва да излиза повече сред хора.
	Гарднър бе спрял до една ниша, близо до умивалника.
	— Като приключиш, гледай филмите да са си на мястото.
	Последва кикотене, но аз не бях сигурен, че Гарднър се шегува.
	— Ето тук е — каза той.
	В нишата имаше нещо като килер, чиято врата бе отворена. Съдържанието му беше извадено и разпръснато по пода — кутии с очукани чаши и чинии, пластмасова кофа, сцепена от едната страна, счупена прахосмукачка. Един от криминалистите бе клекнал до кашон, пълен с остаряло фотографско оборудване — стар огледално-рефлексен фотоапарат, който бе видял и по-добри дни, подвижна светкавица, светломер и фотографски списания с пожълтели страници и подгънати краища.
	На около метър от кашона, встрани от останалите вещи, върху прашния линолеум лежеше очукан куфар. Беше полуотворен, като че ли предметите вътре бяха прекалено големи и пречеха да се затвори капакът. Гарднър погледна към куфара, но не го доближи.
	— Намерихме го в килера. След като видяхме какво има вътре, го оставихме тук за проверка на съдържанието му.
	Куфарът изглеждаше прекалено малък, за да побере възрастен човек, но от опит знаех, че това не означава нищо. Преди няколко години попаднах на труп на мъж, натикан в торба, доста по-малка от този куфар. Крайниците бяха сгънати назад, костите бяха счупени и заели поза, недостижима и за най-гъвкавия акробат.
	Клекнах до куфара. Кафявата кожа беше надраскана и протъркана, но по нея не се виждаха плесени и петна, каквито би имало, ако трупът е бил оставен да се разложи вътре. Този факт напълно съответстваше на думите на Джейкъбсън, че останките са стари.
	— Мога ли да погледна? — попитах Гарднър.
	— Нали затова си тук.
	Не обърнах внимание на грубия му отговор и посегнах да отворя капака. Усещах, че всички ме гледат.
	Куфарът бе пълен с кости. Един поглед беше достатъчен, за да се убедя, че са човешки. Имаше цял гръден кош, в който беше вмъкнат череп, чиято долна челюст си бе на мястото и така изглеждаше, сякаш черепът се хили.
	Костите имаха същия цвят на тютюн като стените, макар че за това едва ли беше виновен цигареният дим. Бяха съвсем чисти, нямаше и следа от мека тъкан. Наведох се над тях и ги подуших, но усетих единствено миризмата на стара кожа, идваща от самия куфар.
	Взех реброто, което лежеше най-отгоре. Беше извито като миниатюрен лък. На едно-две места се виждаха малки прозрачни люспи, които се белеха като люспи на риба.
	— Научихте ли нещо ново за Йорк? — попитах аз, докато оглеждах реброто.
	— Все още го издирваме.
	— Значи, според вас е напуснал къщата по своя воля?
	— Ако питаш дали е бил отвлечен като Ървинг, отговорът е не. Ървинг не си беше взел колата, нито пък си бе събрал багажа, преди да изчезне — отговори сухо Гарднър. — Какво можеш да ми кажеш за това тук?
	Оставих реброто и вдигнах черепа. Костите се разместиха, удариха се една в друга и издадоха почти музикален звук.
	— Костите са на жена — казах аз, докато го въртях, за да го огледам. — Костната структура е прекалено деликатна за мъж. Освен това жената е починала отдавна.
	— Кажи ми нещо ново, това вече го знам.
	— Добре — съгласих се аз. — Да започнем с това, че не е била убита.
	Изгледа ме така, сякаш му бях заявил, че земята е плоска.
	— Какво?
	— Тези кости не са на човек, станал жертва на убийство — повторих аз. — Забележете колко са пожълтели — това е защото са много стари, поне отпреди петдесет години. Може и повече. Вижте, че са покрити с някакъв стабилизатор, който е започнал да се лющи. Почти съм сигурен, че това е шеллак, който не се използва от доста години. Погледнете това.
	Показах му една съвсем малка дупка, пробита в темето на черепа.
	— Тук е било поставено нещо, за което да се закача черепът. Най-вероятно скелетът е бил държан в някоя лаборатория или е принадлежал на студент по медицина. Сега се използват пластмасови модели, а не истински скелети, но от време на време човек може да попадне и на такива.
	— Искаш да кажеш, че този скелет е бил използван за обучение? — попита Гарднър и го изгледа ядно. — Какво, за бога, прави тук?
	Оставих черепа обратно в куфара.
	— Йорк спомена, че баща му е основал „Стийпъл Хил“ през 50-те. Може би скелетът е принадлежал на него, защото определено е доста стар.
	— По дяволите! — изруга Гарднър и издиша шумно. — Все пак ще помоля Пол Ейвъри да го погледне.
	— Както искате.
	Мисля, че Гарднър не си даде сметка колко обидно бяха прозвучали думите му. Погледна отвратено куфара още веднъж и се отправи към стълбите. Затворих капака и го последвах.
	— Довиждане, докторе — обади се Джери, докато продължаваше да дъвче дъвка. — Отново си загуби времето, а?
	Минах покрай една етажерка и спрях, за да разгледам подредените на нея семейни снимки в рамки. Те представяха целия живот на Йорк. Имаше няколко портрета, както и снимки от семейни ваканции. Цветовете, които някога са били ярки и живи, бяха съвсем избледнели. На повечето снимки се виждаше самият Йорк — усмихнато малко момче по шорти, седнало в лодка, после един доста стеснителен тийнейджър. На някои от снимките беше с приятна по-възрастна жена, която вероятно бе майка му. На някои до двамата стоеше висок мургав мъж, с вид на бизнесмен, за когото предположих, че е баща му. Но тези снимки не бяха много, така че сигурно той е бил фотографът.
	Почти всички последни снимки обаче бяха на майката на Йорк. На тях се виждаше как жената постепенно остарява, смалява се и се прегърбва. На най-скорошната от тях тя стоеше на брега на езеро, а до нея бе Йорк, доста по-млад отсега. Изглеждаше немощна, с посивели коси, но въпреки това се усмихваше. Това бяха последните снимки.
	Настигнах Гарднър по стълбите. До този момент не бе споменал нищо за обаждането, което Том бе получил предната вечер. Не бях много сигурен дали е защото смяташе, че е нещо маловажно, или защото не искаше да признае, че и аз съм допринесъл с нещо за разследването. Аз обаче нямах никакво намерение да си тръгвам, преди да обсъдим въпроса.
	— Джейкъбсън каза ли ви за телефонната кабина? — попитах аз, докато вървяхме по коридора.
	— Каза ми. Работим по въпроса.
	— Ами Том? Ако обаждането е целяло да го подмами навън, значи той може още да е в опасност.
	— Високо оценявам загрижеността ти — каза той студено и саркастично. — Ще имам това предвид.
	Бе късно и бях уморен — беше ми дошло до гуша.
	— Виж какво, не знам какъв ти е проблемът, но ти ме повика да дойда. Можеш поне да се опиташ да се държиш любезно.
	Гарднър спря и се извърна към мен, лицето му потъмня.
	— Извиках те да дойдеш, защото нямах друг избор. Том те въвлече в това разследване, не аз. Извинявай, ако държанието ми не е особено изискано, но ако не си забелязал, опитвам се да заловя сериен убиец!
	— Не аз съм серийният ти убиец! — не му останах длъжен.
	Изгледахме се гневно един друг. През входната врата видях, че криминалистите са оставили работата си и ни гледат.
	Гарднър пое дълбоко въздух и заби очи в пода. След малко, с видимо усилие погледна към мен.
	— За твое сведение веднага сложих охрана на Том — каза той, като с мъка контролираше гласа си. — Това не е нищо повече от предпазна мярка. Дори и да си прав за телефонното обаждане, много се съмнявам някой да предприеме нещо, докато Том е в болницата. Все пак предпочитам да не поемам рискове.
	Не беше точно извинение, но спокойно можех да мина и без такова. Важното беше Том да е в безопасност.
	— Благодаря — промълвих аз.
	— Няма защо — не можах да преценя дали го каза с подигравка или не. — Ако няма друго, доктор Хънтър, ще наредя да те закарат в хотела.
	— Трябва да видите това, сър.
	От вратата в дъното на коридора се бе появил един криминалист, облечен в мръсен гащеризон, покрит с масло. Гарднър ми хвърли бегъл поглед, по който разбрах какво си мисли.
	— Не си тръгвай още.
	Поколебах се за миг, после го последвах. Нямах никакво намерение да стоя като ученик пред кабинета на директора и да чакам Гарднър да реши дали му трябвам.
	Една врата водеше от къщата към гаража. Вътре миришеше на масло и влага. На тавана мъждукаше гола крушка, но прожекторите на криминалистите осветяваха всичко. В гаража цареше същата бъркотия, както и в къщата. Около празното, покрито с бетон пространство, където Йорк паркираше колата си, бяха натрупани препълнени кашони, мухлясало оборудване за къмпинг и ръждясали градинарски инструменти.
	Гарднър и криминалистът стояха до метален шкаф с множество чекмеджета. Едно от тях беше отворено.
	— … на дъното, под старите списания — каза друг криминалист. — В началото реших, че са просто някакви снимки, но след това ги разгледах по-внимателно.
	Гарднър стоеше, вперил поглед в тях.
	— Мили Боже!
	По гласа му личеше, че е шокиран. Криминалистът каза още нещо, на което не обърнах внимание. Вече бях успял да видя какво са намерили.
	Гледаха плоска кутия като тези за фотографска хартия. Беше отворена и криминалистът бе подредил като ветрило половин дузина снимки, които беше намерил вътре. Всички бяха черно-бели и представляваха портрети на мъжки и женски лица, снимани в едър план, от брадата до челото. Снимките бяха почти в естествен размер, перфектно фокусирани, така че всяка черта, всяка пора на кожата, всяко петънце се виждаха идеално. Всяка частица от секундата бе уловена с невероятна точност. Всички лица бяха тъмни и изкривени; на пръв поглед израженията им бяха почти комични, като че ли се канеха да кихнат. Това впечатление обаче изчезваше в момента, в който човек погледнеше очите им.
	В тези снимки нямаше нищо смешно.
	Отдавна подозирахме, че убитите са много повече от тези, за които вече знаехме. Снимките го потвърждаваха. На Йорк не му е било достатъчно да измъчва жертвите си до смърт.
	Беше ги фотографирал в момента на смъртта им.
	В този момент Гарднър забеляза присъствието ми. Изгледа ме остро, но не ме порица, както очаквах. Предположих, че още е твърде зашеметен.
	— Вече можете да си тръгвате, доктор Хънтър.
	Преоблякох се и един мълчалив полицай ме закара до хотела. Но докато се движехме по тъмните улици на града, изкривените лица продължаваха да ме преследват. Тези образи бяха потресаващи по начин, който ми бе трудно да опиша. Не само заради това, което се виждаше на снимката. Достатъчно често се бях сблъсквал със смъртта. Бях работил по случаи, при които убийците бяха взели трофеи от жертвите си — кичур коса, парче дреха и други извратени сувенири от онзи, чийто живот бяха отнели.
	Но това бе различно. Йорк не беше побъркан убиец, обсебен от някаква идея. От самото начало бе манипулирал разследването и ни бе правил на глупаци. Дори моментът на изчезването му беше идеално избран. А снимките не бяха обикновени трофеи. Бяха направени много внимателно, което говореше, че е действал хладно и решително, с хирургическа точност. Говореше за _контрол_. А това ги правеше още по-ужасяващи.
	Нямаше нужда да се къпя още веднъж, когато се прибрах в хотела, но все пак го направих. Посещението в къщата на Йорк ме караше да се чувствам мръсен, и то не само във физическия смисъл на думата. Символично или не, горещият душ ми помогна, и то до такава степен, че съм заспал в момента, в който загасих нощната лампа.
	Малко преди шест часа се събудих от упорит звън. В полусънно състояние се опитах да спра алармата на часовника и едва тогава разбрах, че звукът идва от телефона ми.
	— Ало — измърморих аз.
	В момента, в който чух гласа на Пол, изчезнаха и последните следи от съня.
	— Имам лоши новини, Дейвид — каза той. — Том е починал тази нощ.


	_Всичко се получи чудесно. Знаеше, че агентите скоро ще пристигнат в къщата, но отлагаше до последния възможен момент. Ако всичко бе станало прекалено рано, голяма част от ефекта щеше да се загуби. Ако пък беше прекалено късно… Тогава всичко щеше да се провали_.
	_Жалко, че нямаше повече време. Мразиш да действаш, прибързано, въпреки че в повечето случаи не можеш да го избегнеш. През цялото време знаеше, че ще се стигне дотук. Домът на покойника бе изиграл ролята си. Всичко беше планирано предварително — какво да вземеш и какво да оставиш след себе си. За това бе необходима много точна преценка и не малко дисциплина, но това не ти пречеше_.
	_Човек трябва да прави жертви_.
	_Почти всичко вече е готово за следващата фаза. Нужно е само търпение. Няма да чакаш още дълго. Трябва да се потрудиш още малко и всичко ще си дойде на мястото. И тогава край на чакането_.
	_Вярно, че нервите ти, малко се опънаха, но това е добре. Самодоволството може да ти навреди. Трябва да имаш готовност да действаш при първата добра възможност. Не можеш да си позволиш да пилееш шансовете си, знаеш го по-добре от всеки друг_.
	_Животът е твърде кратък_.


>	17

	В крайна сметка всички мерки за безопасността на Том се оказаха безсмислени. Лекарите и целият медицински персонал на интензивното отделение са били предупредени да бъдат изключително внимателни, макар и без да им казват защо. А пред вратата на болничната стая непрекъснато бе дежурил агент от Бюрото за разследване. Никой не е могъл да влезе при Том без знанието на агента, а дори и някой да бе успял, Мери не се бе отделяла от леглото на съпруга си.
	Но въпреки всички предпазни мерки, в четири часа сутринта сърцето му бе спряло.
	Лекарите се бяха опитали да го реанимират, но то бе отказало да забие отново. _Инат до последно_. Тази мисъл непрекъснато се въртеше в главата ми и отказваше да си отиде.
	Бях като безчувствен, все още не можех да възприема случилото се. Първо се обадих на Пол, после на Мери, за да й кажа безполезните думи, които се изричат в такива случаи. След това седнах на леглото, без да зная какво да правя оттук нататък. Казах си, че поне Том е умрял спокойно в леглото си, с жена му до него. Че са му били спестени мъките, които вероятно е преживял Ървинг. Макар че Йорк не беше физическият му убиец, Том все пак бе негова жертва. Болен или не, той имаше право да изживее спокойно остатъка от живота си, независимо колко дълъг беше той.
	Но тази възможност му бе отнета.
	Пред очите ми изплува образът на Йорк. Спомних си как в онази сутрин, когато бяхме в „Стийпъл Хил“, лицето му грееше угоднически и как въодушевено стискаше ръката на Том. _Слушал съм много за работата ви, доктор Либерман. Както, разбира се, и за Фермата ви. Тя е гордост за щата Тенеси_. Сигурно още тогава ни се е подигравал. Знаел е какво предстои, криел е вината си за по-жестоки неща зад дребните пропуски в ръководството на гробището.
	Не си спомнях да съм мразил някого така, както в този момент мразех Йорк.
	Хлипането в хотелската стая нямаше да върне Том, нито пък щеше да помогне за залавянето на човека, който го беше убил. Взех душ, облякох се и отидох в моргата. Пристигнах там много рано. Стъпките ми отекваха по празния коридор. Студените плочки, с които беше облицовано всичко наоколо, ме караха да се чувствам още по-самотен. Искаше ми се да видя някое познато лице, но Пол ми бе казал, че има още няколко заседания, а след като Самър чуеше новината, много се съмнявах, че ще е в състояние да ми помогне.
	Поне Кайл беше там. Когато излязох от съблекалнята, го видях да бута количка по коридора. Поздрави ме с обичайния си ентусиазъм.
	— Здравейте, доктор Хънтър. Сутринта ще трябва да помагам при една аутопсия, но ако имате нужда от помощ след това, само кажете.
	— Благодаря ти, непременно ще го направя.
	Той все още не си тръгваше.
	— А дали Самър ще дойде по-късно?
	— Не знам, Кайл.
	— Аха, добре — кимна той и се опита да прикрие разочарованието си. — Как е доктор Либерман?
	Предполагах, че заради ранния час новината не се е разпространила, но се надявах да не ми зададе този въпрос. Не исках аз да я съобщя.
	— Почина тази нощ.
	Лицето на Кайл помръкна.
	— Починал е? Съжалявам, не знаех…
	— Нямаше откъде да знаеш.
	Явно се чудеше какво да каже.
	— Беше добър човек.
	— Така е — съгласих се аз.
	Бях чувал и по-лоши епитафии.
	Докато вървях към залата за аутопсии, се опитвах да не мисля за нищо, исках да се съсредоточа върху работата си. Всичко наоколо обаче ми напомняше за Том. Минах покрай вратата на залата, в която бе работил, спрях за момент, после влязох.
	Залата не бе по-различна от предишния ден. Скелетът на Тери Лумис, вече почти напълно възстановен, все още лежеше на алуминиевата маса. Беше като всяка друга зала, в нея нямаше и следа от присъствието на Том. Понечих да си тръгна и в този момент забелязах CD-плейъра на един от рафтовете и албумите с джаз, подредени до него. В този миг действителността се стовари върху мен.
	Том беше мъртъв.
	Стоях неподвижен и се опитвах да проумея факта, който с нищо не можех да променя. Излязох, оставих тежката врата да се затвори зад гърба ми и тръгнах по коридора към залата, където ме очакваха костите на дребния мошеник.
	Вече трябваше да съм приключил с възстановяването и огледа на скелета на Ноа Харпър. Никой не бе виновен за забавянето, но задачата бе възложена на мен и отговорността за навременното й завършване бе изцяло моя. Бях твърдо решен да приключа днес, дори и да трябва да стоя тук цяла нощ.
	Освен това така нямаше да мисля за смъртта на Том.
	Черепът и големите кости бяха подредени върху масата според естественото им разположение в тялото, но останалите бяха само най-грубо сортирани. Възнамерявах да се захвана с възстановяването на гръбначния стълб, което бе най-сложната част от процеса. Най-общо казано, гръбначният стълб представлява съчленена предпазна обвивка, в чийто център се намира гръбначният мозък. Той е прекрасен пример за изобретателността на природата, истински шедьовър на биологичното инженерство.
	Но в момента изобщо не бях в настроение да се възхищавам на това чудо на природата. Започнах с шийните прешлени, като внимателно ги напасвах един в друг.
	Не успях да свърша много работа.
	Шийните прешлени, които изграждат врата, са по-малки в сравнение с гръдните и поясните. Те са общо седем, като първият се намира най-близо до черепа. Всеки един от тях се съчленява прецизно с прешлена над и под него. Бързо и лесно наместих първите пет, но не можах да открия шестия.
	_Хайде, Хънтър, съсредоточи се_. Започнах ядосано да проверявам отново всички останали прешлени. Единственият шиен прешлен, който намерих, не съвпадаше нито по размер, нито по форма. Беше ясно, че това е седмият, а не шестият.
	Един прешлен липсваше.
	Това просто не беше възможно. Въпреки напредналата фаза на разложение, когато ексхумирахме трупа на Ноа Харпър, той бе съвсем цял. Със сигурност щяхме да забележим, ако някой от шийните прешлени липсваше.
	Къде беше?
	Бях необичайно уверен какво ще намеря под микроскопа на работната маса. Изобщо не се изненадах, когато видях прешлена на стъклото под лещата. Трябваше да се сетя по-рано. Чудех се какво бе правил Том тук, точно преди да получи инфаркта.
	Сега вече знаех.
	Погледнах през окуляра, но образът бе размазан. Настроих фокуса и очертанията на прешлена станаха ясни. Беше съвсем леко набразден и заострен и приличаше на корал. Под увеличителното стъкло порите по повърхността му изглеждаха като големи дупки.
	Пукнатините, тънки като косъм, бяха придобили размерите на каньони.
	Изправих се и взех бялото парче кост. Сега пукнатините почти не се забелязваха. Бяха две, по една на всяка от двете пластинки — тънките костни образувания, които свързват основното тяло на прешлена със значително по-нежните дъги.
	Всичко започна да ми се изяснява. Оставих прешлена и се отправих към залата, където беше работил Том. Отидох директно при скелета на Тери Лумис, взех от масата шестия шиен прешлен и го огледах внимателно на светлината. Тук пукнатините бяха дори още по-незабележими в сравнение с онези по прешлена на другия скелет. И все пак такива имаше.
	_Значи това е било_. Не изпитах никакво задоволство, напротив, обзе ме огромна тъга. Том беше направил откритието, не аз. Извадих телефона и се обадих на Пол.
	— Открих причината за смъртта.


	— Значи със сигурност е удушаване.
	Пол спокойно оглеждаше прешлена. Намирахме се в залата за аутопсии на Том. Вече му бях показал пукнатините по шестия шиен прешлен на Ноа Харпър, след което го доведох тук, за да види почти същите пукнатини по прешлена на Тери Лумис.
	— Не мога да си представя как иначе могат да се получат точно такива счупвания — казах аз.
	Удар в задната част на врата би могъл да причини счупване на прешлена, но тогава уврежданията щяха да бъдат много по-тежки. А вероятността да се получат еднакви наранявания у две различни жертви вследствие на удар беше нищожна. Не, тези пукнатини се бяха появили в резултат на много по-целенасочено действие. Много по-контролирано.
	Тази дума пасваше добре на Йорк.
	— Сега поне знаем със сигурност каква е причината за розовите зъби на Лумис и Харпър — съгласи се Пол с мен. — И какво е правил Том в другата зала. Открил е пукнатините в прешлена на Лумис и е отишъл да види дали има такива и при Харпър. Така ли е според теб?
	— В общи линии.
	И точно в момента, в който е оглеждал прешлена под микроскоп, Йорк му се е обадил. В това имаше някаква ирония, но не можех да схвана каква точно.
	Пол оглеждаше внимателно дъгата на костта.
	— Господи, направо да му се доплаче на човек.
	Говореше уморено, като цяло имаше изтощен вид. Смъртта на Том му бе нанесла ужасен удар, а и фалшивата тревога, която бяха преживели със Сам предишната нощ, не му се бе отразила никак добре. Когато му се обадих, се наложи да прекъсне заседанието, за да дойде при мен. Веднага щом влезе в залата, забелязах, че напрежението от изминалите дни е оставило дълбоки следи върху лицето му. Бръчките около очите бяха станали още по-отчетливи, по брадата личаха тъмни петна — явно се бе избръснал съвсем набързо.
	— Извинявай — измърмори той и се опита да потисне прозявката си.
	— Искаш ли кафе? — предложих аз.
	— По-късно — каза той и направи видимо усилие да се съсредоточи. — Ами шийните прешлени от останките, които открихте в гората? Провери ли ги?
	— Проверих ги, докато те чаках да дойдеш. Два от прешлените липсват, но останалите не са засегнати. Включително и шестият — отговорих аз.
	В това нямаше нищо чудно. Уилис Декстър бе загинал в автомобилна катастрофа, а не е бил убит като Ноа Харпър и Тери Лумис.
	— Значи нещо е упражнило продължителен натиск върху вратовете и на двете жертви; достатъчно силен, че да направи пукнатини в пластините, но не и да счупи подезичната кост — Пол вдигна ръцете си и ги огледа внимателно. — Спомняш ли си колко са големи ръцете на Йорк?
	— Не са достатъчно големи за това.
	Единственото, което си спомнях за ръцете на Йорк, бяха оцветените му от никотина пръсти. Но както Лумис, така и Харпър са били едри мъже и ръцете на убиеца трябва да са били много големи, за да може да обхване врата и да счупи прешлена. А тогава, най-вероятно, е щял да счупи и подезичната кост.
	— Може да е използвал връв или гарота, а не ръцете си — отбеляза Пол. — Какъвто и да е бил инструментът, той го е затегнал около вратовете им в една и съща точка, защото е причинил идентични увреждания в един и същи прешлен. Въпреки това нямам никаква представа какво е използвал — продължи той замислено.
	— Том е разгадал тази загадка.
	Пол се изненада.
	— Така ли?
	— Спомняш ли си какво е казал на Мери в болницата? _Испанска_. Тогава нямахме никаква представа какво е имал предвид.
	На Пол му трябваше известно време, за да направи връзката, което беше още един знак колко е уморен.
	— Испанска примка. Господи, трябваше да се досетя.
	Аз също. Поставяш бинт или парче плат около кървящ крайник, след това подпъхваш една пръчка и започваш да я въртиш — това е испанската примка. В основни линии тя много прилича на импровизиран турникет, който може да бъде затяган и разхлабван, когато е необходимо. Това просто средство бе спасило живота на безброй хора.
	Само че не за тази цел го бе използвал Йорк.
	Сетих се за снимките, които агентите откриха в гаража на Йорк. Агонията в очите на жертвите, потъмнелите им и подпухнали лица, които постепенно са се изпълвали с кръв, докато Йорк неумолимо е затягал примката до пълно задушаване.
	А междувременно е снимал случващото се.
	Опитах се да прогоня тези образи от съзнанието си.
	— Йорк вероятно въобще не е съзнавал, че оставя видими веществени доказателства. Не е имало как да разбере, че пластинките на прешлените са счупени. А дори и да е забелязал порозовяването на зъбите, може да не е знаел какво означава то.
	— Което ни връща към въпроса за кръвта в бунгалото — напомни Пол. — Лумис е бил удушен, което означава, че няма начин всичката да е била негова. Откъде, по дяволите, се е взела тогава?
	— Може би това е още една от игричките на Йорк — предположих аз.
	В крайна сметка ДНК анализът щеше да даде отговор на въпроса ни, но все ми се струваше, че няма да се наложи да чакаме толкова дълго.
	Ако не се лъжех, щяхме да разкрием загадката много по-рано.
	Пол остави прешлена на масата.
	— Днес говорих с Гарднър. Не искаше да си го признае, но като че ли са взели теорията ти за Том на сериозно. С две думи, сега, когато Йорк вече не може да навреди на Том, не е изключено да посегне на някой друг, участващ в разследването.
	Трябваше сам да се досетя за това, но по някаква причина тази мисъл не ми бе хрумнала. Съзнанието ми бе прекалено ангажирано със станалото с Том, затова не бях достигнал до това съвсем логично заключение.
	— И какво смята да прави Гарднър?
	Пол сви рамене.
	— Не може да направи кой знае какво, освен да предупреди хората да бъдат внимателни. Няма как да постави охрана до всеки, а и няма достатъчно хора за това.
	— Добре, считам, че вече съм предупреден.
	Пол се усмихна, но усмивката му бе съвсем безрадостна.
	— Положението става все по-добро, нали? Страхотна командировка ще изкараш.
	Прав беше, но въпреки това бях доволен, че съм тук. За нищо на света не бих пропуснал шанса да работя с Том, независимо какво щеше да се случи оттук нататък.
	— Притеснен ли си? — попитах го аз.
	Пол прокара ръка по наболата си брада.
	— Не толкова. Преди Йорк имаше предимството на изненадата, но вече не е така. Не казвам, че няма да бъда предпазлив, но няма да прекарам остатъка от живота си в очакване да ми се нахвърли някой психопат.
	— След време ще свикнеш — успокоих го аз.
	Той ме погледна стреснато и след това се разсмя.
	— Да, сигурно си прав — каза той, после добави сериозно: — Виж, Дейвид, никой няма да те упрекне, ако решиш да се откажеш. Този проблем не е твой.
	Знам, че ми мислеше доброто, но думите му ми подействаха като плесница.
	— Все пак мисля, че вече е и мой.
	Пол кимна, погледна часовника си и се намръщи.
	— Извинявай, трябва да тръгвам. Имам още един проклет факултетен съвет. След ден-два нещата ще се поуспокоят, но сега се налага да съм на две места едновременно.
	Вратата на залата се затвори зад него и усетих как тишината започва да ме потиска. Загледах се в почти напълно възстановения скелет, който лежеше на масата, и отново се сетих за Том.
	Отърсих се от мислите си и се залових за работа.
	Останах в моргата до по-късно, отколкото възнамерявах, отчасти за да наваксам загубеното време, но и защото никак не ми се искаше да прекарам вечерта сам в хотелската си стая. Докато работех, съзнанието ми беше заето и така успявах да не мисля за смъртта на Том.
	Но това не бе единственото, което ме тревожеше. Откакто Пол си тръгна, се чувствах все по-потиснат. Сетивата ми бяха странно изострени. Освен типичната за моргата миризма на химикали усещах и някаква друга, органична, която силно ми напомняше на месарски тезгях. Белите плочки и металните повърхности блестяха на студената светлина на лампите. Но най-силно ме потискаше тишината. Долавях далечното бръмчене на някакъв генератор, в една от залите капеше вода от крана. Но освен тези шумове не се чуваше абсолютно нищо. Обикновено дори не забелязвах тишината, а сега тя ме обгръщаше отвсякъде.
	Разбира се, много добре съзнавах какъв е проблемът. Преди Пол да го спомене, и през ум не ми беше минало, че Йорк може да се насочи към някой друг от разследването. Бях загрижен единствено за Том, а дори и след случилото се с Ървинг продължавах сляпо да вярвам, че никой друг не е застрашен. Беше прекалено наивно да мисля, че след смъртта на Том Йорк ще спре.
	Просто щеше да смени мишената.
	До този момент Пол не бе взел активно участие в разследването, но имаше и други, които биха задоволили амбициите на Йорк да похити някоя известна личност. Нямах толкова високо самочувствие, че да се смятам за възможна жертва. Въпреки това за пръв път от доста време усетих, че поставям ръка върху стомаха си и опипвам белега под дрехите си.
	Когато приключих, минаваше десет. Костите на Ноа Харпър не ми разкриха нищо интересно, но аз и без това не очаквах да изскочи друго. Счупеният шиен прешлен говореше достатъчно. Преоблякох се и тръгнах по главния коридор на моргата. Имах чувството, че съм съвсем сам в сградата. От Кайл нямаше и следа, но пък смяната му бе свършила преди доста време. Една от неоновите лампи не светеше и в коридора бе полутъмно. Видях, че под вратата на един кабинет се процежда светлина. Точно минавах покрай нея, когато отвътре се чу глас:
	— Кой е там?
	Веднага разпознах сърдития, подобен на лай говор. Знаех, че ще е най-добре просто да отмина. Каквото и да кажех, нищо нямаше да се промени, нямаше да върна Том. _Остави. Не си заслужава_.
	Отворих вратата и влязох.
	Хикс седеше зад бюрото си и тъкмо затваряше едно чекмедже. Виждах го за първи път след скандала на гробището. И двамата мълчахме. Лампата хвърляше светлина върху бюрото му, а останалата част от кабинета беше в сянка. Патологът ме гледаше мрачно.
	— Помислих, че е някой от касапите — измърмори той.
	Пред него стоеше чаша, наполовина пълна с някаква тъмна течност — май тъкмо прибираше бутилката, когато отворих вратата.
	Бях влязъл с намерението да му кажа точно какво мисля за него, но като го видях приведен зад бюрото, цялото ми желание за конфронтация изчезна. Обърнах се, готов да си тръгна.
	— Чакай.
	Устата на патолога се движеше така, сякаш изговаряше някакви непознати думи.
	— Съжалявам. За Либерман.
	Загледа се в бележника, поставен на бюрото. Дебелият му показалец чертаеше някакви абстрактни фигури по него. Забелязах, че светлият му костюм е смачкан и мръсен, и тогава се сетих, че не го бях виждал облечен в друг.
	— Беше добър човек. Невинаги се разбирахме, но беше добър човек.
	Не отговорих нищо. Нямах никакво намерение да му помагам да облекчи гузната си съвест.
	Но, изглежда, той не очакваше това от мен. Взе чашата в ръка и се загледа навъсено в нея.
	— Върша тази работа от повече от трийсет години и знаеш ли кое е най-лошото? Винаги оставаш крайно изненадан, когато смъртта застигне някого, когото познаваш.
	Той сви устни, все едно размишляваше върху факта. След това вдигна чашата и я изпразни. Изсумтя нещо, наведе се към чекмеджето и извади оттам почти пълна бутилка бърбън. За момент с ужас си помислих, че ще предложи и на мен или ще вдигне някакъв сълзлив тост в памет на Том. Но той само доля чашата си и прибра бутилката в чекмеджето.
	Стоях там и чаках да чуя какво друго ще каже, но той бе вперил поглед в празното пространство и или беше напълно забравил за мен, или му се искаше да ме няма. Желанието му да говори с мен се бе изпарило.
	Обърнах се и излязох.
	Тази среща ми подейства потискащо. Черно-белите краски, в които до този момент бях възприемал Хикс, бяха изчезнали. Питах се колко ли пъти бе седял сам в малкия си кабинет, самотен мъж, в чийто живот няма нищо друго, освен работа. Смущаваща мисъл.
	Излязох от моргата и се отправих към колата си. Загубата на Том беше като огромна празнота някъде под гръдната ми кост. Нощта беше по-хладна от обикновено, студът и влагата напомняха, че зимата едва си бе отишла. Стъпките ми отекваха, докато се отдалечавах от тъмната сграда. Болниците никога не са съвсем празни, но когато отминат часовете за посещение, те стават едно доста самотно място. А моргите винаги са скрити далеч от очите на посетителите.
	Паркингът беше наблизо; този път бях оставил колата си в самия му център, на добре осветено място. Но докато вървях към нея, в главата ми непрекъснато се въртеше предупреждението на Гарднър. В мрака спокойното, сигурно място изглеждаше съвсем различно. Входовете приличаха на тъмни дупки, а тревните площи, на които толкова се възхищавах през деня, бяха огромни черни пространства.
	Движех се с равномерна стъпка, като се мъчех да противостоя на първичния инстинкт да се затичам. Въздъхнах облекчено, когато стигнах до колата. Извадих дистанционното и я отключих, макар че бях на няколко крачки от нея. Точно щях да отворя вратата, когато забелязах, че върху предното стъкло има нещо.
	Под една от чистачките беше защипана кожена ръкавица с разперени пръсти. Сигурно някой я бе намерил на земята и я бе оставил там, за да може собственикът й да си я вземе, помислих си аз и отидох да я махна. Един вътрешен глас ми нашепна, че по това време на годината хората не носят ръкавици, но вече я бях докоснал.
	Беше студена и мазна и много, много по-тънка, от която да е кожена ръкавица.
	Отдръпнах ужасено ръка и бързо се извърнах назад. Тъмният паркинг сякаш ми се присмиваше, защото наоколо нямаше абсолютно никой. Погледнах отново предмета върху стъклото, сърцето ми биеше като лудо. Не беше кожена ръкавица, вече със сигурност знаех това.
	Бе човешка кожа.


>	18

	Гарднър като същински криминалист внимателно повдигна чистачката и взе с пинсети парчето кожа. Двамата с Джейкъбсън бяха пристигнали преди двайсет минути, придружени от голям микробус, който представляваше мобилната криминологична лаборатория на Бюрото за разследване. Около колата бяха инсталирани прожектори, а районът бе ограден с полицейска лента.
	— Не трябваше да я докосваш — каза Гарднър за пореден път.
	— Нямаше да го направя, ако знаех какво е.
	Гласът ми сигурно прозвуча доста раздразнено. Застанала близо до Гарднър, Джейкъбсън отмести поглед от криминалистите, които търсеха пръстови отпечатъци по колата. Тя ме погледна леко загрижено, но не каза нищо. Между очите й отново се появи малка бръчка.
	Гарднър също мълчеше. В ръцете си държеше голям кафяв плик, който беше донесъл със себе си, но досега не бе споменал нищо за него. Наблюдаваше безизразно как единият от криминалистите внимателно поставя кожата в плик за веществени доказателства. Екипът ми бе напълно непознат. Зачудих се дали предишният в момента работеше някъде другаде или почиваше тази вечер. Не че имаше особено значение, но ми бе по-лесно да мисля за това, отколкото за последните събития и какво биха могли да означават те.
	Криминалистът, който държеше внимателно плика, се приближи към нас и го вдигна, така че Гарднър да го огледа добре.
	— Няма съмнение, че е човешка.
	Знаех го и без да ми го каже. Кожата беше кафява и почти прозрачна. Сега се виждаше, че формата й е прекалено неправилна и не би могла да бъде ръкавица, но човек лесно можеше да се заблуди. Доста често бях виждал подобно нещо. Само не и върху предното стъкло на колата си.
	— Това означава ли, че Йорк одира жертвите си? — попита Джейкъбсън.
	Полагаше огромни усилия да изглежда спокойна, но и тя бе започнала да губи присъствие на духа.
	— Мисля, че не — отвърнах аз. — Може ли? — Протегнах ръка към плика.
	Криминалистът изчака, докато Гарднър кимна отсечено в знак на съгласие, и едва тогава ми го подаде.
	Вдигнах плика срещу светлината. Кожата беше сцепена и скъсана на няколко места, най-вече в горната част, но въпреки това бе запазила формата на ръка. Беше мека и еластична, а по вътрешната страна на найлоновия плик се виждаха мазни петна.
	— Не е била одрана — обясних аз. — Ако беше, щеше да е едно плоско парче. Тази е сцепена на няколко места, но, общо взето, е цяла. Мисля, че просто се е изхлузила от ръката.
	Гарднър и криминалистът изобщо не се учудиха на думите ми, но по изражението на Джейкъбсън личеше, че не разбира.
	— Изхлузила се е?
	— Няколко дни след смъртта кожата сама започва да се отделя от тялото на мъртвия. Особено в крайните точки като скалпа и краката. И ръцете — продължих аз и й посочих плика. — Почти съм сигурен, че случаят е точно такъв.
	Тя изостави обичайната си сдържаност и впери поглед в плика.
	— Искате да кажете, че сама се е отделила от ръката на труп?
	— Може и така да се каже — отвърнах аз и се обърнах към Гарднър, който ни наблюдаваше с кисело изражение на лицето.
	— Съгласен ли сте с мен?
	Той кимна.
	— Добрата новина е, че е мека и еластична. Това ще ни спести труда да я киснем, преди да снемем пръстовите отпечатъци — каза Гарднър и погледна към мен.
	Той вече бе направил връзката. Джейкъбсън обаче изглеждаше ужасена.
	— Можете да свалите пръстови отпечатъци от _това!_
	— Разбира се — отвърна криминалистът. — Обикновено кожата е суха и лесно се къса, така че първо трябва да се накисне във вода. След това я надяваш на ръката си като ръкавица и снемаш отпечатъците.
	Той вдигна ръка и размърда пръсти, за да илюстрира думите си.
	— Да не те задържаме повече, Декс — намеси се Гарднър.
	Криминалистът свали ръка малко засрамен и се върна при колата.
	Гарднър потупа с кафявия плик по крака си, а след това ме изгледа почти ядосано.
	— Е, ти ли ще го кажеш или да го кажа вместо теб?
	— Какво да каже? — попита Джейкъбсън.
	Гарднър сви устни.
	— Хайде, обясни й.
	— Досега се чудехме как Йорк е оставял пръстови отпечатъци от жертвите на местопрестъплението толкова дълго след смъртта им — започнах аз, а тя извърна поглед към мен. — Сега вече знаем.
	И посочих към колата.
	Бръчката изчезна от челото на Джейкъбсън.
	— Искате да кажете, че е използвал кожата от ръцете на жертвите си? Нахлузвал я е като _ръкавица!_
	— Досега не бях чувал някой да е правил това, с цел да остави отпечатъци, които да _заблудят_ разследващите, но по всичко личи, че е така. Може би това е причината трупът на Ноа Харпър да е толкова разложен. Йорк е искал да вземе кожата от ръцете му, преди да го размени с този на Уилис Декстър.
	А след това е изчакал още няколко дни, отишъл е в гората и е взел и кожата, отделила се от ръцете на Декстър. Мършоядите не биха обърнали внимание на някакво изсъхнало парче кожа, след като имат цял труп на разположение. А ако го бяха направили…
	Ами тогава просто щеше да използва нечия друга кожа.
	Ядосах се на себе си, че не се бях сетил за това по-рано. Подсъзнанието ми се беше опитало да ми помогне — спомних си усещането за нещо познато, когато свалих латексовите си ръкавици и видях набръчканите си ръце. Но тогава не му обърнах внимание. Том беше напълно прав, че трябва повече да се осланям на интуицията си. Трябваше да се отнеса по-сериозно към думите му.
	Джейкъбсън взе плика от ръцете ми и започна да разглежда съдържанието му със смесица от отвращение и интерес.
	— Декс каза, че тази кожа не е изсъхнала. Това означава ли, че съвсем скоро се е отделила от трупа?
	Предположих, че си мисли за Ървинг. Въпреки че никой не го бе казал на глас, всички знаехме, че психологът е вече мъртъв. Но дори и да е бил убит веднага след отвличането, нужно бе повече време, за да започне кожата да се отделя. Така че тази тук можеше да е от всеки друг, но не и от него.
	— Съмнявам се — отвърнах аз. — По-скоро ми се струва, че нарочно е била мазана, за да се запази еластичността й…
	Внезапно ми хрумна нещо. Погледнах към стъклото на колата и мазните петна, останали там, където беше кожата.
	— Бебешкото олио.
	Гарднър и Джейкъбсън ме изгледаха неразбиращо.
	— Пръстовите отпечатъци по кутийката от филма бяха оставени върху бебешко олио — напомних им аз. — Според Ървинг това означаваше, че мотивът за убийствата е сексуален, но се оказа, че не е така. А Йорк е използвал бебешкото олио, за да поддържа кожата еластична. Тя вече не е можела да се омазнява от само себе си, а той е искал отпечатъците да са съвсем ясни. Затова я е мазал с бебешко олио и я е поддържал, както се поддържа кожата на стари обувки.
	Спомних си подигравката на Ървинг. _Освен ако убиецът не е имал влечение към овлажнители…_ Бил е много по-близо до истината, отколкото е предполагал.
	— Ако Йорк е събирал пръстовите отпечатъци на жертвите си, защо тогава не е взел кожата от ръцете на Тери Лумис? — поинтересува се Джейкъбсън. — В бунгалото нямаше следи от такова нещо.
	— Ако я беше взел, щяхме да забележим и да разберем какви ги върши — отговори Гарднър, а по гласа му личеше, че се самообвинява. — Йорк е искал сам да избере момента, в който да ни покаже на какво е способен.
	Наблюдавах криминалистите, докато внимателно посипваха част от колата с прах, за да я проверят за отпечатъци. Правеха го много прецизно. Само дето едва ли щеше да им е от полза.
	— Но защо го е направил сега? — зачудих се аз.
	Гарднър хвърли поглед към Джейкъбсън. Тя сви рамене.
	— Отново се фука пред нас, иска да ни покаже, че не го е страх, че можем да го заловим. Очевидно смята, че това, което научихме сега, няма да ни помогне да го хванем. И без това рано или късно сами щяхме да разберем какво прави. По този начин той все още контролира ситуацията.
	Не каза нито дума по другия въпрос. _Защо бе избрал мен?_ Страхувах се, че вече зная отговора.
	Гарднър погледна към кафявия плик, който държеше. Изглежда, бе взел решение.
	— Даян ще те закара до хотела. Стой там, докато ти се обадя. Не пускай никого в стаята си. Дори и да ти кажат, че е румсървис, погледни, преди да отвориш.
	— Ами колата?
	— Ще ти съобщим, като приключим с нея.
	След това се обърна към Джейкъбсън:
	— Даян, може ли две думи насаме?
	Двамата се отдалечиха, така че да не ги чувам. През цялото време говореше Гарднър. Видях, че Джейкъбсън кимна, а той й подаде плика. Зачудих се какво ли има в него, но, разбира се, не можех да попитам.
	Погледнах облечените в бяло хора, които в този момент обработваха колата ми. Прахът, който използваха за откриване на отпечатъци, бе скрил блясъка на боята и в момента колата изглеждаше като безжизнена.
	Докато ги наблюдавах, усетих горчивина. Прокарах пръст по белега на дланта си. _Признай си. Страх те е_.
	Веднъж вече ме бе преследвал убиец. Бях дошъл тук с надеждата да забравя за това. А сега всичко се повтаряше.
	На път към хотела заваля. По стъклото се плъзгаха огромни капки, тласкани от вятъра на неравномерни струи. Чистачките ги махаха, но в следващия момент те се появяваха отново. Пътищата и заведенията далече от района на болницата все още бяха пълни с хора. Ярките светлини и оживените улици ми донесоха известно облекчение, но някак не можех да установя връзка с нормалния живот. Не само прозорецът на колата ме делеше от него. Съзнавах, че сигурността, която излъчваше животът отвън, е само илюзия.
	За първи път не реагирах на близостта на Джейкъбсън. Едва когато тя заговори, мислите ми се върнаха към действителността.
	— Дан казва, че Лумис и Харпър са удушени с нещо като връв — започна тя.
	Размърдах се, изненадан от темата, която тя поде.
	— Най-вероятно са били удушени с испанска примка — обясних аз. — Това е нещо като турникет.
	— Напълно съответства на онова, което знаем за Йорк. На него би му харесала властта, която му дава този начин на убиване. Борбата буквално е била на живот и смърт, а това би му донесло много по-голямо удовлетворение, отколкото ако убие жертвата си веднага. Така изцяло контролира процеса, той решава в кой момент да приложи достатъчно натиск и да убие жертвата си.
	При тези думи тя хвърли бърз поглед към мен.
	— Извинете, не беше много тактично от моя страна.
	Свих рамене.
	— Няма нищо, напълно разбирам какво прави Йорк. Няма да се поддам на психологическата му атака и да припадна от страх.
	— Значи смятате, че случката тази вечер е психологическа атака?
	— Ако наистина възнамерява да ме нападне, тогава защо ще ме предупреждава?
	В момента, в който го изрекох, се сетих, че вече съм срещал убиец, който постъпи точно по същия начин.
	Джейкъбсън също не беше убедена в правотата на предположението ми.
	— Йорк има нужда да се себедокаже. За нарцисист като него случилото се с доктор Либерман е голям позор. За да поддържа високото си самочувствие, трябва да извърши нещо още по-впечатляващо. Като например да предупреди следващата си жертва.
	— Все още не мога да разбера защо Йорк си е направил труда да преследва мен. И Том, и Ървинг бяха известни личности. Защо, след като веднъж се е прицелил толкова нависоко, ще се занимава с някакъв чужденец, за когото никой не е чувал. Няма логика.
	— Може би за него има. — Изражението на лицето й бе станало много сериозно. — Не забравяйте, че ви видя да работите с доктор Либерман. Освен това вие сте англичанин, гост на факултета. Може би според Йорк нападението над вас би предизвикало по-голям шум, отколкото над някой местен.
	Точно за това не се бях сетил.
	— Сигурно трябва да се чувствам поласкан — опитах се да се пошегувам.
	Този път не бях възнаграден с усмивка.
	— Според мен не трябва да гледате така лековато на ситуацията.
	О, аз съвсем не я възприемах лековато.
	— Мога ли да ви попитам нещо? — казах аз, колкото да променя темата. — Получихте ли резултатите от кръвните пробите, взети от бунгалото?
	За миг настъпи мълчание.
	— Пълният ДНК анализ отнема седмици.
	Не точно това я бях попитал, но фактът, че отбягна въпроса, ми подсказа, че съм на прав път.
	— Така е, но сигурно вече са установили дали кръвта е човешка или не.
	При всяка друга ситуация щях да изпитам удоволствие от изненадата й.
	— Откъде знаете това?
	— Да кажем, че имам солидни познания и мога да предположа. Значи, кръвта все пак е животинска?
	В тъмното видях само, че кимна.
	— Получихме резултатите едва днес следобед, но и преди това беше ясно, че нещо не е наред. Криминалистите смятаха за подозрително разположението на кървавите петна, макар че Йорк много се беше постарал. В лабораторията направих предварителен тест, който показа, че кръвта не е човешка, но въпреки това чакаме резултатите от ДНК анализа, за да сме напълно сигурни.
	— И каква е кръвта? От прасе ли?
	Тя се усмихна и зъбите й проблеснаха в тъмнината.
	— Е, сега вече се фукате.
	_Може би съвсем малко_.
	— Не е толкова сложно, колкото изглежда — признах аз. — След като със сигурност установихме, че Тери Лумис е бил удушен, очевидно кръвта не е била негова. Това означава, че раните по тялото са били нанесени след смъртта, а от това следва, че по-голямата част от кръвта в бунгалото е дошла отнякъде другаде.
	— Въпреки това не разбрах как се досетихте, че кръвта е от прасе… — започна тя, а после сама си отговори: — О, разбирам. Зъбите, които открихте при тялото на Уилис Декстър!
	— И преди това се чудех дали кръвта не е животинска, но след като видях зъбите, си помислих, че може да е от прасе — казах аз. — Изглежда, Йорк много обича такива игрички.
	Джейкъбсън замълча. Дъждът продължаваше да се стича по стъклата, а отражението му караше лицето й да изглежда като мраморно. На жълтеникавата улична светлина профилът й наподобяваше на гръцка скулптура.
	— Може би не трябва да ви казвам това — започна тя, — но получихме и резултат от кръвните проби на Ноа Харпър. Бил е болен от хепатит C.
	_Божичко! Горкият Кайл!_ За разлика от хепатит A и B, за хепатит C няма ваксина. Заболяването не е непременно смъртоносно, но лечението му е изключително дълго и неприятно. И въпреки това никой не може да даде гаранции за резултата от него.
	— Кайл знае ли? — попитах аз, като през цялото време си мислех, че спокойно можех да съм на неговото място.
	— Все още не. Ще мине време, докато получи резултатите от болницата, а Дан реши, че няма защо да бързаме да му съобщаваме новината — при тези думи тя ми хвърли бърз поглед. — Разбирате, че това е поверителна информация, нали?
	— Разбирам.
	За първи път бях съгласен с Гарднър. Все още съществуваше някакъв шанс Кайл да не се е заразил, но в момента въобще не ми се искаше да съм на негово място.
	А за малко да стане точно така.
	Пристигнахме в хотела. Джейкъбсън намери място за паркиране близо до входа. Забелязах, че когато спря, хвърли бърз поглед в огледалото и огледа колите зад нас.
	— Ще ви изпратя до стаята — заяви тя и се протегна, за да вземе от задната седалка кафявия плик, който й беше дал Гарднър.
	— Няма нужда…
	Джейкъбсън обаче вече излизаше от колата. Влязохме във фоайето на хотела. Тя беше цялата нащрек — погледът й пробягваше по лицата на хората около нас, сякаш търсеше потенциална заплаха. Забелязах, че държеше дясната си ръка близо до пистолета, скрит под сакото й. Част от мен отказваше да приеме всичко това на сериозно.
	След това си спомних какво намерих върху стъклото на колата си.
	Една възрастна дама ни се усмихна и ни намигна, докато излизаше от асансьора. Ясно ми беше какво си мисли. _Още една млада двойка, която се прибира, след като е прекарала деня в града_. Беше толкова далече от истината, че направо ми стана смешно.
	Двамата с Джейкъбсън застанахме рамо до рамо в асансьора. Освен нас в него нямаше никой друг и усещах как напрежението се покачва с всеки изминал етаж. В един момент рамената ни леко се докоснаха и между тях се появи статично електричество. Джейкъбсън се отдръпна леко, само колкото да избегне допира ми. Когато вратата се отвори, тя излезе първа, сложи ръка върху пистолета на бедрото си и провери дали има някой в коридора. Стаята ми беше в далечния му край. Пъхнах картата в процепа и отворих на вратата.
	— Благодаря, че ме придружихте.
	Казах това с усмивка, но тя изглеждаше делова. Бариерата между нас, която за кратко бе изчезнала, докато пътувахме в колата, сега отново бе тук.
	— Мога ли да огледам стаята ви?
	Искаше ми се да й кажа, че няма нужда, но беше ясно, че само ще си загубя времето. Отдръпнах се и й направих път.
	— Заповядайте.
	Стоях до леглото, докато Джейкъбсън претърсваше стаята. Тя не беше особено голяма, така че не й отне много време да се убеди, че Йорк не се крие вътре. Все още държеше кафявия плик, който Гарднър й бе дал, и когато приключи с претърсването, се приближи към мен. Стоеше на известно разстояние, а лицето й, както обикновено, беше напълно безизразно.
	— Дан иска да ви покажа това — заяви тя и отвори плика. — На пътя, близо до уличния телефон пред болницата, има охранителна камера. Иззехме записите, направени по времето, когато са позвънили на доктор Либерман.
	Подаде ми купчина снимки. Бяха с лошо качество, но успях да разпозная улицата, на която се намираше телефонната кабина. На преден план се виждаха размазаните изображения на две коли и бялото квадратно тяло на една линейка. В долния край на снимките бяха отпечатани датата и часът.
	Но повече ме заинтригува тъмната фигура, хваната точно в момента, когато се отдалечава от телефона. Качеството на снимката беше толкова лошо, че чертите изобщо не можеха да се различат. Главата бе наведена, а лицето приличаше на бял полумесец, скрит от тъмната козирка на шапката.
	На другите снимки се виждаше почти същото — човек с приведени рамене и глава, който пресича пътя. На тези снимки фигурата беше дори още по-неясна.
	— От лабораторията се опитват да изчистят образите — обясни ми Джейкъбсън. — Не можем със сигурност да твърдим, че е Йорк, но височината и телосложението съответстват на неговите.
	— Не ми показвате тези снимки само от любезност, нали?
	— Не — отговори тя и ме погледна решително. — Според Дан, ако вие сте следващата мишена на Йорк, трябва да знаете как може да изглежда, в случай че се доближи до вас. Черните дрехи и шапката наподобяват някаква униформа. На бедрото му се забелязва нещо, което прилича на фенерче. Възможно е да се опитва да се представи за полицай, за някакво друго служебно лице или… Доктор Хънтър? Какво има?
	Стоях с поглед, вперен в снимката, когато внезапно се спомних. _Фенерчето…_
	— Охранител — промълвих аз.
	— Моля?
	Разказах й как преди няколко вечери на паркинга ме бе спрял един охранител.
	— Най-вероятно няма нищо общо. Просто ме спря и ме попита какво правя там.
	Джейкъбсън се намръщи.
	— Кога стана това’?
	Замислих се.
	— Вечерта преди Ървинг да изчезне.
	— Успяхте ли да го огледате?
	— Държеше фенерчето насочено към лицето ми, затова изобщо не можах да го видя…
	— Забелязахте ли нещо друго? Някаква особеност в говора му?
	Поклатих глава.
	— Нищо особено, освен… Гласът му звучеше някак… _странен_. Дрезгав.
	— Все едно се е опитвал да го преправи?
	— Възможно е.
	— Споменахте ли на някого за това?
	— Не, тогава не се замислих по въпроса. Вижте, сигурно е бил някой от служителите на охраната. Ако е бил Йорк, защо ме остави да си тръгна?
	— Сам казахте, че това е станало вечерта преди професор Ървинг да изчезне. Може би тогава е имал други планове.
	Не можах да отговоря нищо. Джейкъбсън прибра снимките в плика.
	— Да се обадим на охраната на болницата и ще проверим дали е бил някой от техните служители. Междувременно, когато си тръгна, заключете вратата. Утре сутринта ще се свържем с вас.
	— Значи трябва да чакам тук, докато някой от вашите хора ми се обади?
	Изражението й отново бе станало каменно.
	— Това е във ваш интерес, докато уточним как да действаме по-нататък.
	Зачудих се какво има предвид, но не я попитах. Решенията взимаше Гарднър или някой над него, а не тя.
	— Искате ли нещо за пиене, преди да си тръгнете? Не знам колко добре е зареден минибарът, но мога да поръчам кафе или…
	— Не! — и двамата останахме изненадани от енергичността, с която изрече думата. — Благодаря, но трябва да се върна при Дан — добави тя по-спокойно.
	Но червенината, която се разля по врата й, говореше друго.
	Вече се бе отправила към вратата. Спря още веднъж, напомни ми да я заключа и излезе. _Какво беше това?_ Запитах се дали не бе придала по-особен смисъл на поканата ми да пийнем нещо, но бях прекалено уморен, за да се тревожа за това.
	Седнах на ръба на леглото. Струваше ми се невероятно, че са минали по-малко от двайсет и четири часа откакто научих за смъртта на Том. Исках да се обадя на Мери, но вече беше прекалено късно. Зарових глава в ръцете си. _Господи, каква бъркотия!_ Понякога ми се струваше, че нещастието ме преследва навсякъде. Чудех се дали събитията ще се развият по същия начин, ако изобщо не бях идвал тук. Струваше ми се, че чувам думите на Том. _Престани да се самобичуваш, Дейвид. Това щеше да се случи така или иначе. Ако искаш да обвиняваш някого, обвинявай Йорк. Той носи цялата отговорност_.
	Но Том беше мъртъв. А Йорк бе свободен.
	Изправих се и отидох до прозореца. Дъхът ми замъгли стъклото и светът навън се превърна в множество неясни жълтеникави петна, светещи в тъмнината. Прокарах юмрук по стъклото, което изскърца при допира на кожата ми, и светът отново се появи пред очите ми. Улицата под мен представляваше безкрайна поредица от неонови светлини и фарове на коли, които се движеха в безмълвен танц. Хората в тях бяха погълнати от собствените си грижи и не се интересуваха от проблемите на тези около тях. Докато ги наблюдавах, с болка осъзнах колко далече от дома се намирам. Мястото ми не бе тук.
	Няма значение. Продължи с това, с което си се захванал.
	В този момент се сетих, че не съм вечерял. Дръпнах се от прозореца и взех менюто за румсървиса. Отворих го и хвърлих бегъл поглед на описанията на бързите закуски, които предлагаха, после го затворих и го захвърлих настрани. Изведнъж усетих, че повече не издържам в тази стая. Все едно какво планираше Йорк, нямаше да стоя и да се крия тук, докато Гарднър реши какво да прави с мен. Грабнах якето си, взех асансьора и слязох във фоайето на хотела. Възнамерявах само да отида в бара на хотела и да проверя дали все още сервират някаква храна, но го подминах. Не знаех къде отивам, просто трябваше да се махна оттук.
	Навън дъждът беше спрял, а въздухът бе свеж. Тротоарът блестеше и беше станал хлъзгав. От време на време попадах на някоя локва и изпод краката ми се вдигаха пръски. По гърба ми плъзнаха тръпки, но успях да устоя на натрапчивото желание да се обърна. _Хайде, Йорк, нали искаш да ме хванеш? Ето ме!_
	Измамната ми храброст скоро се стопи. Открих едно ресторантче, което все още работеше, и влязох. В менюто имаше само бургери и пържено пиле, но в момента ми беше все едно. Поръчах първото, което ми попадна пред очите, и върнах менюто на келнерката.
	— Нещо за пиене?
	— Една бира. Не, чакайте… Имате ли бърбън? „Блантънс“ например?
	— Имаме бърбън, но само „Джим и Джак“.
	Поръчах си един „Джим Бийм“ с лед. Отпих бавно. Бърбънът прокара гореща диря по гърлото ми и стопи бучката, която се бе събрала там. _За теб, Том. Скоро ще заловим това копеле, обещавам ти_.
	За момент дори си повярвах.


	_Каишките и зъбците отразяват светлината на лампата. Всеки път, след като си ги използвал, мажеш кожата с восък, докато стане мека и еластична, лъскаш метала, докато не заблести. Не е необходимо да го правиш — знаеш, че това си е чиста превземка. Но ритуалът ти доставя удоволствие. Понякога ти се струва, че усещаш топлата миризма на пчелен восък в пастата за лъскане на седла. Вероятно е само спомен, но въпреки това той те успокоява. Освен това ти харесва подготовката, церемонията. Напомня ти, че правиш всичко с определена цел, че следващия път ще се получи. И този път наистина ще е така_.
	_Усещаш го_.
	_Докато с любов лъскаш кожата, си казваш, че не трябва да се надяваш прекалено, но не можеш да отречеш трепета на очакването. Това чувство те спохожда винаги, преди да започнеш. Тогава всичко е възможно, а неуспехът е все още в бъдещето. Но този път усещането е различно. Много по-знаменателно_.
	_Специално_.
	_Поставянето на кожата върху стъклото на колата беше премерен риск, но си заслужаваше. Рано или късно щяха да разберат какво правиш, а е по-добре да стане както ти искаш, така ефектът ще е много по-голям. Все още ти контролираш играта, а това е най-важното. Когато разберат какво всъщност се случва, вече ще е твърде късно и тогава…_
	_И тогава…_
	_Но за това не смееш да мислиш. Не можеш да предвидиш нещата толкова надалеч. По-добре съсредоточи вниманието си върху това, което трябва да свършиш сега, върху непосредствената си цел_.
	_Няма да чакаш още дълго_.
	_Завърташ внимателно механизма и наблюдаваш как кожените каишки се изпъват, а колелата плавно се завъртат. В момента, в който зъбците им зацепват, се чува звук като от часовников механизъм. Със задоволство духваш върху тях и ги лъскаш за последен път. Отражението ти те гледа от металната повърхност, разкривено и неузнаваемо. Впиваш поглед в него и чувстваш известна тревога от мислите, които никога не изплуват на повърхността, след това го изтриваш с едно движение на парцала_.
	_Няма да чакаш още дълго. Всичко е готово. Фотоапаратът е зареден и поставен на мястото си, чака само обекта. Униформата е изчеткана и изчистена. Е, не е наистина чиста, но на пръв поглед изглежда такава. А това ти стига_.
	_Само трябва да подбереш подходящия момент_.


>	19

	На следващата сутрин седях в ресторанта на хотела и бавно допивах второто си кафе, когато се обади Гарднър.
	— Трябва да поговорим.
	Огледах виновно хората около мен — много добре си спомнях думите му да не излизам от стаята си. Сутринта си помислих дали да не поискам да ми донесат закуската горе, но в яркото слънчево утро това ми се стори нелепо. Ако Йорк можеше да ме отвлече от хотела посред бял ден, тогава наистина бях загазил.
	— В ресторанта на хотела съм — казах аз.
	Усетих неодобрението на Гарднър от другата страна на телефона.
	— Стой там. След малко идвам — нареди ми той и затвори.
	Отпивах от изстиналото си кафе и си мислех дали това не е последната ми закуска в Тенеси. От сутринта нямах настроение. Спах лошо и когато се събудих, усетих някаква тежест, която в първия момент не можех да си обясня. След това си спомних за смъртта на Том, а после и за човешката кожа, оставена на стъклото на колата ми.
	Това определено не беше най-добрият начин да започнеш деня си.
	Явно Гарднър не е бил далече, когато ми позвъни, защото пристигна само след двайсетина минути. Джейкъбсън беше с него, в перфектен вид, недостъпна както обикновено. Късното лягане изобщо не й се беше отразило, но ако нейната жизненост напомняше тази на Дориан Грей*, то тогава Гарднър олицетворяваше портрет, зарязан на тавана. Агентът изглеждаше изморен, кожата на лицето му бе набраздена от бръчки.
	[* Дориан Грей е герой от романа на Оскар Уайлд „Портретът на Дориан Грей“, който запазва младостта и красотата си, а портретът му остарява вместо него. — Б.пр.]
	Изглеждаше така, сякаш носеше по-голямо бреме от всички нас. Сигурно му тежаха не само разследването и служебният натиск да открие Йорк възможно най-скоро. Все пак Том беше и негов приятел.
	Въпреки това вървеше изправен, както винаги. Джейкъбсън го следваше на една крачка.
	— Ще пиете ли кафе? — попитах аз, когато седнаха на масата.
	И двамата отказаха. Гарднър погледна към съседните маси, за да се увери, че никой не може да ни чуе.
	— Охранителната камера показва, че някой е бил до колата ти снощи в девет без петнайсет — започна той без предисловие. — Камерата е прекалено далече и не се виждат много подробности, но черните дрехи и шапката изглеждат същите като на снимките на телефонната кабина. Освен това проверихме охраната на болницата. Човекът, с когото си разговарял на паркинга, не е от техните служители.
	— Йорк. — В устата си усетих горчивина, която не се дължеше на кафето.
	— И ние мислим така, но не можем да го докажем. Все още се опитваме да идентифицираме пръстовите отпечатъци по колата ти, но те са доста, така че работата не е никак лесна. А и Йорк най-вероятно е носил ръкавици — добави той и сви рамене. — Засега нямаме късмет и с кожата от ръката. Отпечатъците не са нито на Уилис Декстър, нито на Ноа Харпър. По малкия размер на ръката може да се съди, че са или на жена, или на юноша, но повече не можем да кажем.
	_Юноша. О, боже!_ В кафената ми чаша плуваше петно от пресечено мляко. Бутнах я настрана.
	— А какво става със снимките от дома на Йорк? Разбрахте ли кои са хората на тях?
	Гарднър сведе поглед към ръцете си.
	— Проверяваме ги в базата данни с изчезналите и неразкритите убийства, но това е огромна по обем работа. А и ще е доста трудно да ги идентифицираме по онези снимки.
	Спомних си разкривените лица и мислено се съгласих с него.
	— Имате ли представа къде може да се е укрил Йорк?
	— Откакто съобщихме подробностите на пресата, няколко души са докладвали, че са го видели, но засега това не е потвърдено — отговори Гарднър. — Очевидно има някакво скривалище. Не е убивал жертвите си нито в къщата, нито в „Стийпъл Хил“, което означава, че ги е откарвал някъде. Вероятно на място, където е можел лесно да се отърве от труповете, иначе щяхме да открием и други, освен тези на Лумис и Харпър.
	Като се имаше предвид колко близо са Смоуки Маунтинс, сигурно не е било трудно да намери къде да изхвърли телата на жертвите си.
	— Според Джош Талбот ларвата на блатно водно конче в трупа на Харпър говори, че той е бил оставен в близост до езеро или бавнотечаща вода.
	— Което значи да претърсим почти цялата източна част на Тенеси — отбеляза раздразнено Гарднър. — Правим справка за местата, обитавани от блатното водно конче, но ни трябва и някаква по-солидна информация. Даян, би ли обяснила на доктор Хънтър теорията си?
	Джейкъбсън се опита да прикрие напрежението си, но то определено се усещаше. Виждах как вената на гърлото й пулсира. Наложих си да отклоня поглед и да я погледна в лицето.
	— Прегледах отново снимките, намерени в къщата на Йорк — започна тя. — Правени са в момента, когато жертвите са били много близо до смъртта, може би точно в момента на настъпването й. В началото предположих, че това са просто трофеи, които Йорк е събирал. Но ако наистина е така и предвид факта, че ги е удушавал, човек би очаквал гърлото на жертвата да се вижда на снимката. Само че не е така. Ако Йорк е искал отново да преживее убиването, защо тогава не го е записал на видео? Защо е заснемал лицата на жертвите си в толкова едър план и при това с черно-бял филм?
	— Може би е маниак на тема фотография — предположих аз.
	— Точно така! — възкликна Джейкъбсън и се наведе напред. — Сигурно е смятал за много умно да остави отпечатъците на Уилис Декстър върху филмовата кутийка, но така е издал повече, отколкото е възнамерявал. Снимките не са били направени набързо. Според техниците от лабораторията те са били заснети на слабо осветление, без светкавица, на филм с висока светлочувствителност. За да се направи разпечатка на снимката при тези условия, се изискват големи фотографски познания и добра апаратура.
	— Не намерихте ли един 35-милиметров фотоапарат в дома му? — попитах аз, спомняйки си за кутията с фотографски принадлежности.
	— Снимките не са били правени с този апарат — отговори Гарднър. — Принадлежностите в къщата не са били използвани от години, така че сигурно са били на баща му. Ако се съди по снимките в къщата, Йорк старши също е бил любител фотограф.
	Сетих се за избледнелите снимки на етажерката. Нещо в тях ме притесняваше, но не можех да определя какво точно.
	— Все пак не разбирам защо всичко това е толкова важно — признах аз.
	— Защото за Йорк снимките не са просто сувенири. Според мен те стоят в основата на всичко, което върши — заяви Джейкъбсън. — От това, което знаем за него, можем да заключим, че е страдал от мания по смъртта: произходът му, начинът, по който се отнася с телата на жертвите си, изключителният му интерес към доктор Либерман, който беше съдебномедицински антрополог. Най-важното в тези снимки е, че са правени в момента на настъпване на смъртта. Всичко това сочи едно — Йорк страда от некрофилия.
	Думите й направо ме шокираха.
	— Нали казахте, че мотивът за убийствата не е сексуален?
	— Наистина не е. Повечето некрофили са мъже с ниско самочувствие. Те се страхуват от отхвърляне, затова им харесва мисълта, че партньорът им не може да се съпротивлява. Това обаче не важи за Йорк. Преди всичко той смята, че обществото не го дооценява. Освен това много се съмнявам, че изпитва влечение към жертвите си, независимо живи или мъртви. Мисля, че при него става по-скоро въпрос за танатофилия. Това е неестествено влечение към смъртта.
	Навлизахме в твърде смущаваща територия. В слепоочията си усетих първите признаци на главоболие.
	— Ако е така, защо тогава не е снимал жертвите си, след като умрат, а в момента, когато ги е убивал?
	— Защото за него това не е достатъчно. Спомнете си, че най-характерното за Йорк не е некрофилията, а нарцисизмът. Той е обсебен най-вече от самия себе си. Повечето хора се страхуват от смъртта, но за такива като него мисълта за собствения им край е направо непоносима. През целия си живот е виждал смъртта навсякъде около себе си. Сега е тласкан от мисълта да я _разбере_.
	Джейкъбсън се облегна назад с мрачно и тържествено изражение на лицето.
	— Според мен това е причината, поради която убива и прави снимки на жертвите си. Егото му не може да понесе мисълта, че един ден самият той ще умре. Затова търси отговори. Да кажем, че по свой начин иска да разреши загадката на живота и смъртта. И е убеден, че ако успее да направи точната снимка, да улови мига на смъртта върху лентата, всичко ще му стане ясно.
	— Но това е лудост — възкликнах аз.
	— Нормалното поведение не е най-типичната черта на серийните убийци — намеси се Гарднър.
	Беше напълно прав, но аз имах предвид нещо друго. Все още не съществува единно мнение за това кога свършва животът. Спрялото сърце можеше да бъде накарано да бие отново, дори и мозъчната смърт невинаги бе окончателна. Мисълта, че Йорк смята, че може да запечата на снимка точния момент на смъртта, бе някак потресаваща.
	— Дори и да успее, какво би му донесло това? — попитах аз. — Една снимка не може да му разкрие нищо.
	Джейкъбсън сви рамене.
	— Това не е важно. Докато Йорк вярва в това, ще продължи да прави нови и нови опити. Той търси познание и за него няма никакво значение колко души ще убие, за да го открие. За него те не са нищо повече от лабораторни мишки.
	Тя се изчерви в момента, в който осъзна грешката си.
	— Съжалявам, не исках да кажа…
	— Няма нищо.
	Истината можеше и да не ми харесва, но беше по-добре да знам каква е реалната ситуация.
	— От думите ви излиза, че Йорк върши това от доста време. Може би от години. Само Господ знае колко души е убил, без никой да подозира. Би могъл да продължава така до безкрай, но изведнъж се променя. Защо най-неочаквано решава да привлече внимание върху действията си?
	Джейкъбсън разтвори ръце.
	— Трудно е да се каже. Но според мен причината е точно в това, че върши тези неща от много време. Вие самият казахте, че това, което се опитва да постигне, е невъзможно, и може би той е започнал да го осъзнава. И се опитва да компенсира грешките си, като подхрани егото си по друг начин. Точно затова е решил да нападне доктор Либарман, всепризнат експерт в област, която Йорк счита за своя. Това е класически случай на подмяна на ценности — опитва се да омаловажи неуспеха си, като намери начин да си докаже, че все пак е гениален.
	Главоболието ми вече беше толкова силно, че главата ми пулсираше. Започнах да разтривам слепоочията си, щеше ми се да си бях взел аспирин от стаята.
	— Защо ми казвате всичко това? Не че не оценявам жеста ви, но преди никак не бързахте да споделите с мен информацията, с която разполагахте. Каква е тази неочаквана промяна?
	Джейкъбсън хвърли поглед към Гарднър. До този момент той охотно я бе оставил да говори, но сега едва забележимо се понадигна.
	— Решихме, че при така създалите се обстоятелства имаш право да знаеш — Изгледа ме хладно, като че ли все още се опитваше да ме прецени. — Ти ни създаде проблеми, Хънтър. Йорк ни изпрати послание с онова парче кожа върху колата ти. Не можем да го пренебрегнем. Вече отвлече и най-вероятно е убил Алекс Ървинг, а щеше да посегне и на Том, ако той не беше получил инфаркт. Няма да позволя някой друг, свързан с разследването, да пострада.
	Вперих поглед в изстиналото си кафе и се опитах да говоря спокойно.
	— Ако искате, можете да ме изхвърлите от разследването.
	_За втори път_.
	— Но няма да се върна в Англия, ако това имате предвид.
	Това не беше демонстрация на излишна смелост. Най-малкото исках да остана за погребението на Том. Без значение какво щеше да се случи, нямаше да си тръгна, преди да се сбогувам с приятеля си.
	Гарднър издаде брадичката си напред.
	— Нещата не стоят точно така. Ако решим, че си тръгваш, значи си тръгваш. Дори ако се наложи да те закараме до самолета.
	— Ами тогава сигурно ще трябва да го направите — отговорих аз остро и усетих, че лицето ми пламва.
	Гарднър ми хвърли поглед, който ясно показваше, че с най-голямо удоволствие би ме завлякъл до самолета. След това дълбоко въздъхна.
	— Честно казано, може би ще е най-добре за всички ни, ако си отидеш вкъщи — заяви той кисело. — Но не това имах предвид. Оставането ти има известни… преимущества. Тогава поне ще знаем къде да съсредоточим вниманието си.
	Отне ми известно време, за да схвана какво имаше предвид. Бях толкова изненадан, че не успях да кажа нищо.
	— Ще те държим под непрекъснато наблюдение — продължи Гарднър съвсем делово. — Няма да те изложим на абсолютно никакъв риск. Няма да те караме да правиш нищо, с което не си съгласен.
	— А ако не съм съгласен с целия план?
	— Тогава ще ти благодарим за помощта и ще те изпратим до самолета.
	Колкото и да е абсурдно, в този момент ми идваше да се разсмея.
	— И какъв избор имам? Мога да остана, но само ако се съглася да играя ролята на примамка, така ли?
	— Изборът е изцяло твой — заяви категорично Гарднър. — Ако останеш, ще трябва да ти осигурим двайсет и четири часова охрана. Не можем да оправдаем такива разходи, когато можем просто да те изпратим вкъщи, където ще си в безопасност. Не и ако нямаме много основателна причина за това. Но решението е твое. Никой не ти извива ръцете.
	Моментното облекчение, което бях изпитал, се бе изпарило. Гарднър грешеше — аз нямах избор. Ако си тръгнех. Йорк просто щеше да си избере друга жертва.
	Не можех да допусна такова нещо.
	— Какво трябва да направя?
	В този момент балонът на напрежението се спука. По лицето на Гарднър се изписа задоволство, но изобщо не можех да преценя какво мислеше Джейкъбсън. За миг ми се стори, че очите й проблеснаха, но толкова за кратко, че може би си бях въобразил.
	— Засега нищо. Просто се дръж както обикновено — отвърна Гарднър. — Ако Йорк те наблюдава, не искам да забележи някаква промяна. Той очаква да вземем предпазни мерки и ние няма да го разочароваме. Ще поставим охрана пред моргата и пред хотела, така че да я забележи. Но ще има и скрита охрана, за която той няма да знае. Нито пък ти.
	Кимнах, все едно всичко това беше най-нормалното нещо на света.
	— А колата ми?
	— Приключихме с нея. Ще наредя да ти я докарат пред хотела. Все още уреждаме някои подробности, но от утре ще започнеш да се движиш навсякъде сам. Ще се държиш като турист, ще се разхождаш покрай реката и по пътеките, където можеш да станеш лесна плячка. Искаме да предоставим на Йорк възможност, на която да не може да устои.
	— Ако започна да се разхождам навсякъде сам, няма ли да се усети, че това е капан?
	Той ме погледна право в очите.
	— Както направи снощи ли?
	Трябваше ми секунда, за да разбера какво има предвид. Когато снощи излязох от хотела, не забелязах някой да ме наблюдава, но вероятно трябваше да очаквам, че ще ме охраняват. А _ти се мислеше за смел_.
	— В началото Йорк може да заподозре нещо, но ние ще сме търпеливи — продължи Гарднър. — Само да си покаже носа навън и ще го спипаме.
	По думите му всичко изглеждаше много лесно. Докато го слушах, несъзнателно прокарвах пръст по белега върху дланта си. Усетих, че Джейкъбсън ме наблюдава, и поставих ръце на масата.
	— Очакваме да ни съдействаш, Хънтър — каза Гарднър. — Но ако предпочиташ, можеш още този следобед да се качиш на самолета за вкъщи. Все още имаш възможност да промениш решението си.
	_Не, нямам_. Притеснен от погледа на Джейкъбсън, бутнах стола си и станах.
	— Ако сме приключили, ще тръгвам към моргата.
	През останалата част на деня се чувствах някак странно и неспокойно. Твърде много неща трябваше да осмисля: смъртта на Том, това, че бях следващият в списъка на Йорк, перспективата да играя ролята на жертвен агнец — всички тези мисли се блъскаха в съзнанието ми. В момента, в който успеех да приема един от тези факти, веднага се сещах за следващия и отново се сривах емоционално.
	За щастие този ден работата ми в моргата не изискваше особено внимание. Вече бях приключил с по-сложните задачи и ми оставеше само да сортирам малкото намерени части от скелета на Уилис Декстър и да го възстановя, доколкото е възможно. Това беше рутинна работа и нямаше да ми отнеме много време. Мършоядите бяха отнесли по-голямата част от костите, а малкото, които бяхме успели да открием, бяха така оглозгани, че ми бе трудно да позная коя каква е.
	При това положение нямаше какво да отклони мислите ми от порочния кръг, който следваха. Дори нямаше с кого да разговарям. Самър не се появи тази сутрин, но това бе нормално след смъртта на Том. И без това вече нямаше работа за нея. И въпреки че ми се искаше да си поговоря с някого, като истински страхливец изпитах облекчение, когато ми казаха, че Кайл си е взел отпуск за днес. Той все още не знаеше, че Ноа Харпър е бил заразен с хепатит C, затова бях доволен, че не се налага да се срещна с него.
	Пол също отсъстваше през по-голямата част от сутринта, ангажиран с поредния съвет. Видях го едва по обяд. Все още изглеждаше уморен, макар и не толкова, колкото вчера.
	— Как е Сам? — попитах аз, когато се отби в залата за аутопсии.
	— Добре е. Поне няма друга фалшива тревога. Канеше се да отиде при Мери тази сутрин. А довечера си поканен на вечеря, освен ако нямаш други ангажименти.
	При други обстоятелства с радост щях да приема поканата. Не можех да се похваля с динамичен социален живот, а и мисълта да прекарам вечерта сам в хотелската стая ме потискаше. Но ако Йорк ме наблюдаваше, последното, което бих искал, бе да въвлека Пол и Сам в тази история.
	— Благодаря ти, но довечера няма да мога.
	— Аха. — Той взе един силно оглозган гръден прешлен и започна да го върти между пръстите си. — Говорих с Дан Гарднър. Каза ми за човешката кожа, която снощи някой е оставил върху колата ти. Сподели ми също, че си изявил желание да помогнеш при залавянето на Йорк.
	Едва ли можеше да се каже, че съм _изявил желание_, но се радвах, че Пол знае за това. До този момент се бях чудил каква част от истината да му съобщя.
	— Или трябваше да се съглася, или да хвана следващия самолет за вкъщи.
	Опитах се да звуча небрежно, но не се получи. Пол остави прешлена обратно на масата.
	— Даваш ли си сметка в какво се замесваш? Не е необходимо да правиш това.
	_Напротив, необходимо е_.
	— Сигурен съм, че всичко ще е наред. Сега разбираш защо идеята за вечерята не е добра.
	— Не трябва да оставаш сам точно в този момент. Освен това Сам ще се зарадва да те види — усмихна се той. — Вярвай ми, ако смятах, че има и най-малка вероятност да я изложа на риск, нямаше да те каня. Не твърдя, че Йорк не е опасен, но според мен не е толкова луд, че да предприеме нещо точно сега. Кожата върху колата ти вероятно е била празна заплаха. Големият му шанс е бил Том, но той не успя да се възползва от него.
	— Надявам се, че си прав. И все пак нека отложим вечерята за по-добри времена.
	— Както кажеш — въздъхна той.
	След като Пол си тръгна, отново ме налегна чувство на униние. Дори ми се прииска да му се обадя и да кажа, че съм променил решението си. Пол и Сам обаче си имаха достатъчно други грижи. Не исках да им навличам неприятности.
	Но трябваше да се досетя, че Сам няма да се откаже толкова лесно.
	Седях в кафенето на болницата, правех се, че ям една безвкусна салата с риба тон, и се чудех какво да правя през останалата част от деня, когато телефонът ми иззвъня. Сам ме атакува директно.
	— Какво не му харесваш на моето готвене?
	— Сигурен съм, че готвиш превъзходно — казах с усмивка аз.
	— Значи, тогава не ти допада компанията ми?
	— И компанията е превъзходна. Наистина съм ти благодарен за поканата, но тази вечер не мога да дойда.
	Никак не обичах да говоря уклончиво, но не знаех доколко Сам е запозната със ситуацията. Оказа се, че няма от какво да се безпокоя.
	— Всичко е наред, Дейвид, Пол ми каза какво се е случило. Въпреки това ще ни е много приятно да ни дойдеш на гости. Разбирам, че си загрижен за нас, но не можеш да живееш под карантина, докато заловят този изрод.
	Загледах се през прозореца. Хората минаваха покрай мен, всеки погълнат от своя живот и своите проблеми. Запитах се дали Йорк не се спотайва някъде сред тях и не ме наблюдава.
	— Става въпрос само за няколко дни — казах аз.
	— А ако ние бяхме изпаднали в същата ситуация? Ти щеше ли да ни отбягваш?
	Не знаех какво да отговоря на това.
	— Ние сме твои приятели, Дейвид — продължи Сам. — Знам, че се чувстваш ужасно, и в никакъв случай не трябва да оставаш сам.
	Трябваше да прочистя гърло, преди да успея да й отговоря.
	— Благодаря много, но не смятам, че идеята е добра. Не точно сега.
	— Тогава хайде да сключим сделка. Защо не оставиш твоят човек от Бюрото за разследване да реши? Ако е съгласен с теб, тогава ще си останеш в хотелската стая и ще гледаш кабелна телевизия. Ако не е, идваш у дома за вечеря. Става ли?
	Поколебах се.
	— Добре, става. Ще му се обадя и ще видя какво ще каже.
	Почти можех да чуя как се усмихва от другата страна на телефона.
	— Ще ти спестя труда. Пол вече му се обадил и той казал, че не възразява.
	Тя замълча и така ми даде ми време да осъзная, че съм паднал в капана.
	— А, и моля те, кажи на Пол да купи на връщане малко гроздов сок, защото е свършил — добави тя сладко.
	Не можах да сдържа усмивката си, докато затварях телефона.
	На излизане от Ноксвил трафикът беше ужасен, но колкото повече се отдалечавахме от града, толкова повече се разреждаше. Следвах колата на Пол, като през цялото време се мъчех да не я изпусна от поглед насред натовареното движение. Пуснах радиото, като се надявах музиката да ме разсее и разтовари. Въпреки това бях неспокоен, на всеки няколко минути поглеждах назад, за да проверя дали някой не ме следи.
	Преди да тръгнем, се обадих на Гарднър, не защото не вярвах на Сам, а защото предпочитах лично да разговарям с него.
	— Няма проблем, стига да вземеш своята кола и да не тръгнеш да се разхождаш някъде сам — каза той.
	— Значи, според теб, няма да изложа домакините си на риск?
	Той въздъхна дълбоко. Усетих раздразнението в гласа му.
	— Виж какво, Хънтър, искаме Йорк да види, че се държиш съвсем нормално. Което означава, че не трябва всяка вечер да седиш заключен в хотелската стая.
	— Но нали ще изпратиш някой да ме следи?
	— Остави това на нас. Казах ти, просто се дръж нормално.
	_Нормално_. В тази ситуация нямаше почти нищо нормално.
	Въпреки уверенията на Гарднър излязох от моргата през задната врата, вместо през главния вход, после обиколих няколко пъти болничния комплекс и се срещнах с Пол на друг изход, а не на този, през който обичайно си тръгвах. И все пак не можех да се отърва от усещането, че нещо не е наред. Докато карах зад Пол, на няколко пъти поглеждах в огледалото. Зад мен нямаше никакво превозно средство. Така и не разбрах дали агентите от Бюрото, или някой друг ме следваше.
	Едва когато се влях във вечерния трафик по магистралата и станах част от моторния поток, се успокоих, че никой не ме следи.
	На излизане от Ноксвил Пол спря пред един крайпътен магазин, за да купи гроздов сок, както му бе поръчала Сам. Предложи ми да го изчакам в колата, но аз не се съгласих. Влязох с него в магазина и купих бутилка червено вино от Напа Вали, надявайки се да подхожда на вечерята, която Сам бе приготвила. Докато вървях обратно към колата, усетих миризма на бензин и изгорели газове, но иначе вечерта беше прекрасна. Слънчевият залез бе окъпал в златисто вечерното небе, а покритите с гори склонове на Смоуки Маунтинс тънеха в пурпурен здрач.
	Стреснах се, когато Пол изруга и се плесна по врата.
	— Проклети гадини — измърмори той.
	Двамата със Сам живееха в нов жилищен комплекс, който се намираше на юг от града, близо до едно езеро между Ноксвил и Рокфорд. Строителството в зоната още не бе завършено, но когато навлязохме по-навътре в комплекса, камарите пръст и дървен материал започнаха да отстъпват място на изваяни зелени площи и току-що засадени с цветя лехи. Покрай къщата им минаваше път, който заобикаляше цялото езеро и всеки имот, създавайки усещането за пространство и уединение. Макар и недовършен, комплексът беше добре планиран, с много дървета, зеленина и вода. Прекрасно място за живеене и за отглеждане на деца.
	Пол влезе в алеята до къщата и паркира зад очуканата тойота на Сам. Аз оставих колата си на самия път.
	— Още не сме завършили детската стая, затова, моля те, не обръщай внимание на бъркотията — извини се Пол, докато вървяхме по пътеката към къщата.
	Едва сега се зарадвах, че приех поканата; от дни не се бях чувствал толкова добре. Къщата бе просторна, изнесена малко по-назад в сравнение с останалите, така че имаше по-голяма градина. Изненадващо, строителите бяха проявили здрав разум и се бяха постарали да не нарушават хармонията на околната среда, така че бяха запазили едно голямо красиво кленово дърво, което се издигаше в центъра на двора. Докато минавах покрай него, си помислих, че това е чудесно място за детска люлка.
	— Пол! Чакай малко! — извика някой от съседната къща.
	Една жена вървеше бързо през поляната към нас. Беше със загар и в добра форма, светлорусата й коса бе прибрана в сложен кок. Отначало ми се стори, че е на около петдесет години, но докато се приближаваше към нас, премислих и реших, че е около шейсетте, а после — около седемдесетте. Сякаш остаряваше с всяка измината крачка.
	— О, чудесно — измърмори Пол, но си наложи да се усмихне. — Здрасти, Кенди*.
	[* Кенди (англ.) — означава захарче, бонбонче. — Б.пр.]
	Името беше прекалено сладникаво и младежко, но въпреки това й подхождаше. Тя се приближи към него и зае позата на застаряващ модел, който не осъзнава, че времето й е отминало.
	— Толкова се радвам да те видя.
	Заради прекалено белите й изкуствени зъби, докато говореше, се чуваше леко съскане. Когато сложи ръка на рамото му, видях, че е покрита със старчески петна и изпъкнали вени, а кожата бе кафява като на стари мокасини.
	— Не очаквах, че ще се прибереш толкова рано. Как е Сам?
	— Благодаря, добре. Беше фалшива тревога — каза Пол и се опита да ме представи. — Кенди, това е…
	— Фалшива тревога? — По лицето й се изписа удивление. — О, боже, пак ли! Когато видях линейката, бях сигурна, че този път наистина ще ражда.
	Като че ли в този момент времето спря. Усещах свежия мирис на тревата и цветята, първия нощен хлад, който изместваше топлината на пролетния ден. Само тежестта на бутилката вино в ръката ми все още обещаваше една приятна вечер.
	И тогава всичко рухна.
	— Каква линейка?
	Пол изглеждаше повече объркан, отколкото притеснен.
	— Ами онази, която дойде по-рано. Май беше към четири и половина…
	Усмивката по изрисуваните устни на жената бавно се стопяваше. Тя вдигна ръка към гърлото си.
	— Все някой трябва да ти е казал. Помислих, че…
	Пол вече тичаше към къщата.
	— Сам! Сам!
	— В коя болница я откараха? — попитах бързо съседката.
	Тя откъсна поглед от Пол, който тъкмо влизаше в къщата, погледна към мен и заговори несвързано:
	— Ами… не попитах. Човекът от Бърза помощ я изведе на инвалиден стол, на лицето й държеше кислородна маска. Не исках да се пречкам…
	Оставих я и се втурнах след Пол. В къщата миришеше на прясна боя и гипс, на нови килими и мебели. Заварих го да стои в средата на кухнята, заобиколен от блестящи нови домакински уреди.
	— Няма я — каза той зашеметено. — Господи, защо никой не ми се обади?
	— Провери ли телефонния секретар?
	Ръката му трепереше, докато набираше номера. Заслуша се, след това поклати глава.
	— Нищо.
	— Обади се в болницата. Знаеш ли в коя трябва да я закарат?
	— Ходеше на консултации в Университетския медицински център, но…
	— Обади се.
	Стоеше с поглед, вперен в телефона, и премигваше като човек, който се опитва да се събуди.
	— Не знам номера. Господи, _би трябвало_ да го знам!
	— Обади се на „Справки“.
	Избра някакъв номер. Беше започнал да се отърсва от първоначалния шок. Стоях до него, докато избираше номера на болницата и крачеше нервно в очакване да го свържат. Докато за трети или четвърти път съобщаваше името на Сам, усетих как предчувствието, което ме преследваше целия ден, става все по-осезаемо. Докато накрая изпълни стаята.
	Пол затвори телефона.
	— Нищо не знаят — опитваше се да контролира гласа си, но паниката му вече се усещаше. — Звънях и в спешното отделение — не са приемали пациент с нейното име.
	Изведнъж отново започна да набира някакъв номер.
	— Пол… — започнах аз.
	— Сигурно е станала някаква грешка — измърмори той, все едно не ме бе чул. — Сигурно са я закарали в някоя друга болница…
	— _Пол!_
	Той спря, вдигна поглед към мен и по страха в очите му разбрах, че знае истината, но отчаяно се опитва да я отхвърли. Но отричането вече беше лукс, който нито той, нито аз можехме да си позволим.
	Целта на Йорк не бях аз. Никога не съм бил аз.
	Аз бях само примамката.


>	20

	Следващата нощ беше една от най-дългите в живота ми. Обадих се на Гарднър, а Пол продължаваше да звъни по останалите болници в района. Сигурно знаеше, че Сам не е в нито една от тях, но алтернативата бе твърде ужасяваща, за да я приеме. Докато съществуваше и най-малката надежда, той щеше да се държи за нея и да мисли, че е станала грешка и животът отново ще се върне в руслото си.
	Но това нямаше да се случи.
	Гарднър пристигна след по-малко от четирийсет и пет минути. В това време двама агенти вече бяха при нас. Дойдоха само няколко минути след обаждането, и двамата бяха облечени като строителни работници. Бързината, с която пристигнаха, говореше, че са били съвсем наблизо — явно бяха част от екипа, който ме наблюдаваше под прикритие. Не че от това имаше особена полза.
	Гарднър и Джейкъбсън влязоха в къщата, без да почукат. Нейното лице беше олицетворение на самоконтрола, а неговото — свито и мрачно. Гарднър размени тихо няколко думи с един от агентите, а после се обърна към Пол:
	— Разкажи ми какво се случи.
	Гласът на Пол трепереше, докато му разказваше.
	— Има ли следи от борба? Нещо разхвърляно ли е в къщата? — попита Гарднър.
	Пол само поклати глава.
	Гарднър погледна към чашите за кафе върху масата.
	— Някой от вас пипал ли е нещо?
	— Аз направих кафе — отвърнах аз.
	По лицето му се изписа обвинение, но не му се удаде да го каже на глас.
	— По дяволите кафето, кажи ми какво ще правиш! — избухна Пол. — Онова копеле е отвлякло _жена ми_, а ние седим тук и си говорим!
	— Правим всичко, което е по силите ни — отговори Гарднър неочаквано търпеливо. — Изпратихме съобщение до всички полицейски участъци в източната част на Тенеси да издирят линейката.
	— _Изпратили сте съобщение!_ А защо, по дяволите, не сте блокирали пътищата?
	— Не можем да спираме всяка линейка с надеждата, че Йорк може да е в нея. А блокирането на пътищата няма да ни помогне, щом той има няколко часа преднина. Вече може да е напуснал щата и да е в Северна Каролина.
	Гневът на Пол мигновено изчезна и той се строполи с посивяло лице на едно кресло.
	— Може да няма никаква връзка, но си мислех за линейката — обадих се аз, като внимателно подбирах думите си. — На снимките от охранителната камера не се ли виждаше една линейка? Близо до телефонната кабина, от която Йорк се е обадил на Том?
	На преден план на снимката имаше бяло петно, което приличаше на линейка. При други обстоятелства едва ли щях да се сетя за него, а дори и сега не бях сигурен, че е важно. Но по-добре да кажа нещо не на място, отколкото да си премълча и после да съжалявам.
	Гарднър обаче не беше съгласен.
	— Нали е болница, естествено, че ще има линейки.
	— Пред вратата на спешното отделение, да, но не и пред вратата на моргата. Поне не пред главния вход. Труповете не ги вкарват оттам.
	Той замълча за мит, после нареди на Джейкъбсън:
	— Кажи на Мегсън да огледа снимките и да ги изпрати тук.
	Тя излезе забързано, а той се обърна към Пол:
	— Добре, ще трябва да поговоря със съседката.
	— И аз ще дойда — каза Пол и се надигна от креслото.
	— Не е необходимо.
	— Искам да чуя какво ще каже.
	На Гарднър никак не му се искаше Пол да идва с него, но въпреки това кимна. Този жест го издигна в очите ми.
	Останах сам в къщата. Тежеше ми мисълта, че Йорк ни изигра като истински глупаци. Благородният жест, който направих, съгласявайки се да изиграя ролята на примамка, сега ми се струваше глупав и самонадеян. _Господи, за толкова важен ли се мислиш?_ Трябваше да се досетя, че Йорк не би се занимавал с мен, когато наоколо имаше такива примамливи жертви.
	Като Сам, например.
	Слънцето вече беше залязло и кухнята тънеше в полумрак. Запалих лампата. Новите кухненски уреди и прясно боядисаните стени сякаш ми се присмиваха със своя оптимизъм. И аз се бях оказвал в положението на Пол, но с една съществена разлика. Когато отвлякоха Джени, знаехме със сигурност, че похитителят държи жертвите си живи три дни. А тук нищо не подсказваше, че Йорк държи своите живи повече, отколкото му бе необходимо.
	Може би Сам вече беше мъртва.
	Не можех да си намеря място и излязох от кухнята. Криминалистите идваха насам, но никой не очакваше, че ще успеят да открият нещо важно. Въпреки това, когато влязох в хола, много внимавах да не докосна нещо. Стаята беше уютна, приветлива, с диван, няколко стола и ниска масичка, по която бяха разпръснати списания. Тя бе по-скоро отражение наличността на Сам, отколкото на Пол. Изискано обзаведена стая, но все пак удобна за живеене, а не просто будеща възхищение.
	Точно щях да изляза, когато погледът ми попадна на една малка снимка, поставена в рамка върху матовото стъкло на секцията. Виждаха се някакви абстрактни бели и черни петна. Сякаш някой силно ме удари в корема.
	Снимката бе от видеозона на Сам.
	Затворих вратата на хола и отидох в антрето. Спрях и се опитах да си представя какво точно се бе случило. _Някой е почукал на вратата. Сам е отворила и е видяла човек от Бърза помощ. Била е убедена, че е станала грешка. Вероятно се е усмихнала и се е опитала да му обясни. И после…_ какво? Пред входната врата имаше храсти, голямото кленово дърво в градината също я скриваше от погледа на съседите. Но Йорк не би рискувал някой да го види, затова я е подмамил или принудил със сила да влезе вътре, бързо я е надвил и я е завързал за инвалидния стол.
	После най-безцеремонно го е избутал по пътеката и го е качил заедно със Сам в линейката.
	Забелязах нещо на пода до перваза — някакви бели прашинки върху бежовия килим. Наведох се да ги огледам по-внимателно и подскочих, когато вратата неочаквано се отвори.
	Джейкъбсън спря, като ме видя клекнал в антрето. Изправих се и й посочих белите прашинки.
	— Изглежда, Йорк много е бързал. Не съм докоснал абсолютно нищо.
	Тя огледа внимателно килима, а след това и перваза. Дървената повърхност беше издраскана.
	— Боя. Сигурно е одрал перваза с инвалидния стол — предположи тя. — Досега се чудехме как е изнесъл Ървинг от гората. Най-близкият паркинг се намира на около километър. Трудно е да се пренесе на ръце възрастен мъж на такова разстояние, особено ако той е в безсъзнание.
	— Значи смятате, че и тогава е използвал инвалиден стол?
	— Това би обяснило много неща. — Тя поклати глава, недоволна от пропуска, който бяха допуснали. — Близо до мястото, където е изчезнал Ървинг, открихме отпечатъци, които приличаха на следи от велосипедни гуми. Там ходят много хора с велосипеди, затова решихме, че следите не са важни. Но инвалидните столове са с подобни гуми.
	А дори и Йорк да е срещнал някого, докато е бутал стола с изпадналия в безсъзнание Ървинг, кой би му обърнал внимание? Хората биха си помислили, че просто е извел болния си роднина на чист въздух.
	Отидохме в кухнята. Джейкъбсън погледна към полупълната кана с кафе. Налях й една чаша, без да я питам, и долях своята.
	— Е, кажете какво мислите? — подканих я тихо и й подадох чашата.
	— Твърде рано е да се каже… — започна тя и спря. — Честно ли искате да ви отговоря?
	Не. Обаче кимнах.
	— Мисля, че Йорк винаги е два хода пред нас. Успя да ни заблуди, че вие ще сте следващата му жертва, и дойде тук, докато вниманието ни беше насочено другаде. Сега Саманта Ейвъри плаща за нашите грешки.
	— Според вас има ли някакъв шанс да я откриете навреме?
	Тя погледна в чашата с кафе, като че ли се опитваше да прочете отговора в нея.
	— Йорк няма да се бави да приключи с нея. Знае, че го търсим, затова ще е нетърпелив. Ако вече не я е убил, ще го направи преди изгрев-слънце.
	Оставих чашата си. Усетих, че ми се гади.
	— Защо Сам? — попитах аз, макар че се досещах за отговора.
	— След провала си с доктор Либерман е имал нужда отново да повярва в себе си. Поне за това бяхме прави — отбеляза Джейкъбсън с горчивина. — Саманта Ейвъри отговаря на всичките му критерии — тя е съпругата на наследника на доктор Либерман и освен това е бременна в деветия месец. Това я прави двойно по-привлекателна мишена. Всички вестници ще го отразят на първа страница, а ако сме прави по отношение на снимките, тя напълно задоволява извратените изисквания на Йорк. Той е маниакално обсебен от идеята да улови момента на смъртта, защото вярва, че по този начин ще получи отговорите, които търси. Така че, от негова гледна точка, какъв по-добър обект от бременна жена, която буквално е изпълнена с живот?
	Господи, колко откачено! Но най-лошото беше, че във всичко това имаше някаква извратена логика. Безсмислена и гнусна, но все пак логика.
	— И после какво? Няма да намери отговора, който търси, като убие Сам.
	Лицето на Джейкъбсън беше мрачно; никога не я бях виждал такава.
	— Ще си каже, че в крайна сметка тя не е била правилният избор, и ще продължи да убива. Ще знае, че времето работи срещу него, въпреки че от гордост няма да си го признае, и ще започне да действа отчаяно. Може би следващия път ще отвлече друга бременна жена или дори дете. Във всеки случай няма да спре.
	Спомних си измъчените лица от снимките и изведнъж си представих, че в момента Сам е подложена на същото изтезание. Разтърках очи, за да прогоня образа от съзнанието си.
	— И какво ще правим сега?
	Джейкъбсън се загледа през прозореца в падащия мрак.
	— Надяваме се да я открием преди сутринта.
	През следващия час от вечерния покой не остана и помен. Агентите на Бюрото за разследване се разпръснаха из спокойния квартал и започнаха да чукат на всяка врата с надеждата да открият още свидетели. Много хора си спомниха, че са видели линейка този следобед, но никой не бе забелязал нещо по-особено. Линейката си е линейка. Появата й може да предизвика нечие нездраво любопитство, но малко хора биха се зачудили защо е дошла. Съседите на Сам и Пол не бяха сред тези малцина.
	Гарднър не бе успял да научи нищо повече от Кенди. Тя беше сигурна само в това, че мъжът е бил на неопределена възраст и е носел униформа на лекар от Бърза помощ. Поне _приличаше_ на униформа, добавила тя, — тъмен панталон, синя риза с някакви значки по нея. На главата си носел шапка, която скривала по-голямата част от лицето му. Мъжът бил доста едър, уточнила тя след известно колебание. Бял. А може и латиноамериканец. Във всеки случай не бил чернокож. Или поне така си мислела…
	Дори не й се сторило странно, че в линейката има само един медик, а информацията, която дала за самата линейка, била дори още по-оскъдна. _Разбира се_, че не си записала номера й. Защо да го прави? Та това било _линейка_.
	— Не е видяла да е вързана, което означава, че Саманта Ейвъри е била зашеметена или в безсъзнание — обясни Гарднър, докато Пол разговаряше по телефона с майката на Сам. — Възможно е да е използвал някакъв газ, но според мен целта на кислородната маска е била да възпре съседите, ако някой реши да разговаря с нея. Използването на газ е доста рисковано, особено ако жертвата се съпротивлява, а Йорк е искал да я приведе в безпомощно състояние колкото е възможно по-бързо.
	— Той не би използвал груба сила — допълни Джейкъбсън. — Ако удариш някого силно по главата, можеш да предизвикаш мозъчно сътресение или мозъчно увреждане, а Йорк не би искал това. Жертвите му трябва да са в пълно съзнание, когато ги убива. Затова не би ги ударил с нещо тежко по главата.
	— Но е ударил кучето на Ървинг — припомни Гарднър.
	— Това с кучето е било случайно. Мишената е бил стопанинът му, а не то.
	Гарднър леко стисна основата на носа си. Изглеждаше уморен.
	— Както и да е. Важното е, че по някакъв начин е зашеметил Саманта Ейвъри. Но ако я е изчакал да дойде на себе си, може би имаме малко повече време.
	Никак не ми се искаше да разсея тази последна надежда.
	— Не непременно. Жертвите му трябва да са в безсъзнание само докато успее да ги качи в линейката. След това няма никакво значение. Ако са били в безсъзнание само няколко минути, ще се свестят доста бързо.
	— Не знаех, че си такъв експерт — отбеляза Гарднър язвително.
	Можех да му отговоря, че навремето работех като общопрактикуващ лекар и че и на мен ми се е случвало да ме упоят. Но какъв беше смисълът… Всички бяхме под напрежение и най-вече Гарднър. До този момент никой от полицията не се беше представил убедително, но за разследването отговаряше той, така че цялата отговорност падаше на неговите плещи. Не исках да му създавам още неприятности.
	Не и когато животът на Сам беше заложен на карта.
	Пол като че ли беше преминал отвъд страха и паниката и бе изпаднал в състояние на пълна апатия. След като говори с родителите на Сам, той седеше мълчаливо, замаян от невъобразимия кошмар, в който се бе превърнал животът му. Родителите й щяха да долетят от Мемфис на следващия ден, но той не си направи труда да се обади на никой друг. Единственият човек, с когото искаше да бъде в момента, беше Сам. Другите нямаха никакво значение.
	Разкъсвах се от колебание какво да правя. Тук нямаха нужда от мен, но не можех просто да оставя Пол и да се върна в хотела. Затова стоях в хола, докато дъхащите на кафе полицаи си вършеха работата. Последните часове и минути на деня неумолимо изтичаха.
	Малко след единайсет часа в хола влезе Джейкъбсън. Пол бързо вдигна поглед, но надеждата в очите му угасна, когато тя бързо поклати глава.
	— Още нямаме новини. Искам само да задам няколко въпроса на доктор Хънтър за онова, което каза преди.
	Пол отново изпадна в пълна апатия, а аз тръгнах с нея. Забелязах, че носи някаква папка, но едва когато влязохме в кухнята, я отвори.
	— Не искам да тревожа доктор Ейвъри, но мисля, че вие трябва да знаете. Проверихме отново снимките, направени от охранителната камера по времето, когато Йорк се е обадил на доктор Либерман от уличния телефон. Бяхте прав за линейката.
	Извади една черно-бяла снимка от папката и ми я подаде. Бях я виждал и преди — неясната фигура на Йорк, която прекосява улицата към телефона. В левия ъгъл се виждаше задната част на паркирана линейка. Трудно можеше да се определи дали Йорк вървеше към нея.
	— Линейката е пристигнала десет минути преди Йорк да се обади от уличния телефон и е заминала седем минути след това — обясни Джейкъбсън. — Не се вижда кой е шофьорът, но времето съвпада.
	— Защо е изчакал десет минути преди да се обади?
	— Може би е искал да се убеди, че наоколо няма никой, или просто се е наслаждавал на момента. Или е събирал смелост. Във всеки случай, в десет и петнайсет се е обадил по телефона, след това се е върнал и е зачакал. Предполагал е, че доктор Либерман ще се разбърза и само след няколко минути ще е навън. Когато не се е появил, Йорк е изчакал още няколко минути, разбрал е, че нещо не е наред, и си е тръгнал.
	Прехвърлих сцената в ума си — Йорк поглежда нервно към часовника, жертвата не се появява и увереността му се стопява. Още една минута, само още една… След това бесен отпрашва нанякъде и започва да планира следващия си ход.
	Джейкъбсън извади от папката друга снимка, на която се виждаше част от болницата, която не можах да разпозная. Образът на линейката в средата беше размазан, защото бе заснета в движение.
	— Тук се вижда друга част от пътя. Тази снимка е направена няколко минути преди линейката да спре пред моргата — обясни тя. — Проследихме пътя й по снимките от охранителните камери. Без съмнение е едно и също превозно средство. Това е най-добрата снимка, с която разполагаме.
	На нея не се виждаше особено много. Беше увеличена толкова, колкото е възможно, без качеството да се развали прекалено, но като всяка снимка, свалена от видео, не беше на фокус. Ъгълът на заснемане не показваше кой е вътре в линейката, а и доколкото виждах, тя нямаше особени белези — бял четвъртит микробус с отличителния червен знак на Бързата помощ на щата Тенеси.
	— Как можем да сме сигурни, че това е линейката, която е използвал Йорк? — попитах аз.
	— Можем, защото това не е истинска линейка. Отличителните знаци изглеждат автентични, но не и ако ги сравните с истинските. Освен това този модел е отпреди почти петнайсет години. Прекалено стар е, за да е все още в употреба.
	Огледах снимката по-внимателно. Сега, след това, което спомена Джейкъбсън, забелязах, че линейката наистина е твърде стара, но със сигурност можеше да заблуди много хора, дори и в болницата. Кой би си направил труда да огледа внимателно една линейка?
	Върнах й снимката.
	— Изглежда правдоподобно.
	— Има компании, специализирани в продажба на линейки втора употреба. Йорк би могъл да си купи някой стар модел за съвсем скромна сума и след това да я пребоядиса, така че да добие съвсем автентичен вид.
	— Можете ли да проследите откъде я е купил?
	— Можем, но не виждам каква е ползата. Йорк сигурно е използвал кредитната карта на някоя от жертвите си, а дори и да не е, много се съмнявам, че това ще ни помогне да го открием. Той е прекалено умен, за да допусне такава елементарна грешка.
	— А регистрационният номер? — сетих се аз.
	— Работим по въпроса. Табелата се вижда на някои от снимките, но е доста зацапана. Може да е нарочно, но колата е опръскана с кал и отстрани, така че явно наскоро е минала през някакво кално място.
	Припомних си думите на Джош Талбот, когато разпозна ларвата на водното конче, открита в ковчега. _Блатното водно конче е разпространено не в бързотечащите потоци и реки, а в гористите местности, където има застояли води или езера_.
	— Сега поне имаме по-ясна представа какво търсим — продължи Джейкъбсън и прибра снимката в папката. — Дори без да знаем регистрационния номер, можем да разпратим описание на превозното средство. Ако не друго, поне ще стесним кръга на издирване.
	_Но не достатъчно_. Йорк бе имал предостатъчно време, за да стигне там, накъдето се бе отправил. Дори ида не бе напуснал щата, имаше стотици квадратни километри планини и гори, в които лесно можеше да потъне.
	Заедно със Сам.
	Погледнах към Джейкъбсън и в очите й прочетох същата мисъл. Никой от двама ни не продума, но всеки знаеше какво мисли другият. _Прекалено късно е_. Колкото и да беше неуместно, внезапно си дадох сметка за близостта й, усетих мириса на тялото й под лекия парфюм. Неловкото мълчание ми подсказа, че в този момент и тя се чувства по същия начин.
	— По-добре да отида при Пол — казах аз и се отдръпнах.
	Тя кимна, но преди някой от нас да успее да каже каквото и да било, вратата на кухнята се отвори и влезе Гарднър. Трябваше само да погледна измъченото му лице, за да разбера, че нещо се е случило.
	— Къде е доктор Ейвъри? — попита той Джейкъбсън, все едно аз изобщо не бях там.
	— В хола.
	Той излезе, без да каже и дума повече. Джейкъбсън го последва, заличавайки от лицето си всяка емоция. Когато ги тръгнах след тях, въздухът сякаш бе станал студен.
	Пол стоеше така, както го бях оставил. Седеше прегърбен в креслото, а чашата с изстиналото кафе на масичката до него бе недокосната. Когато видя Гарднър, като че ли се стегна, като човек, който се готви да посрещне физически удар.
	— Открихте ли я?
	Гарднър бързо поклати глава.
	— Още не. Но получихме сведения за катастрофа с линейка на магистрала 321, на няколко десетина километра източно от Таунсенд.
	Името ми беше познато — малко, китно градче в подножието на планината.
	Гарднър се поколеба.
	— Информацията още не е потвърдена, но смятаме, че е Йорк.
	— Катастрофа? Каква катастрофа?
	— Линейката се е сблъскала с друга кола. Шофьорът й казва, че взела завоя с висока скорост и навлязла в неговото платно. И двете коли се завъртели, след което линейката се ударила в едно дърво.
	— О, Господи!
	— След това е потеглила отново, но според шофьора на лекия автомобил предната броня и поне един от фаровете са били смачкани. По звука, който е издавала, може да се предположи, че повредите са били сериозни.
	— Видял ли е номера й? — попитах аз.
	— Не, но е много по-лесно да се открие линейка със смачкана броня. Освен това поне знаем в каква посока е тръгнал Йорк.
	Пол бе скочил от креслото си.
	— Значи вече можете да блокирате пътищата?
	Гарднър го погледна притеснено.
	— Не е толкова просто.
	— Защо да не е? За бога, толкова ли е трудно да се открие смачкана линейка, когато знаете в каква посока се движи?
	— Да, защото катастрофата е станала преди пет часа.
	Докато осмисляхме думите му, настъпи тишина.
	— Шофьорът не е съобщил за инцидента веднага — продължи Гарднър. — Решил е, че линейката е истинска, и се е притеснил, че може да си навлече неприятности. Обадил се в полицията едва когато жена му го убедила да си потърси парите от застрахователя.
	Пол бе вперил поглед в празното пространство.
	— Преди _пет_ часа?
	Отпусна се обратно в креслото, сякаш краката му не го държаха.
	— Все пак това е важна следа — настоя Гарднър, но Пол не го слушаше.
	— Изчезнал е, така ли? — гласът на Пол бе равен и унил. — Вече може да е навсякъде. Сам може вече да е мъртва.
	Никой не се опита да му противоречи. Погледна Гарднър така втренчено, че агентът сякаш потръпна.
	— Обещайте ми, че ще го заловите. Не позволявайте на това копеле да му се размине. Обещайте ми поне това.
	Гарднър гледаше, сякаш бе попаднал в капан.
	— Ще направя всичко, което мога.
	Докато изговаряше думите обаче, не посмя да погледне Пол в очите.


>	21

	На следващата сутрин откриха линейката. По-голямата част от нощта прекарах в едно кресло, като на моменти задрямвах. Струваше ми се, че времето е спряло. Всеки път, когато се събудех, поглеждах часовника си и установявах, че са минали само няколко минути. Когато погледнах през прозореца и видях как първите лъчи на слънцето озаряват небето, почувствах, че времето отново започва своя ход.
	Погледнах към другото кресло и видях, че Пол е съвсем буден. Изглеждаше така, сякаш цяла нощ не е помръднал. Изправих се, целият бях схванат.
	— Искаш ли кафе?
	Той поклати глава. Раздвижих врата и раменете си и се отправих към кухнята. Кафето бе оставено да се топли цяла нощ и въздухът бе изпълнен с миризма на изгоряло. Излях старото в умивалника и направих ново. Загасих лампата и застанах до прозореца. Светът навън постепенно изплуваше от сутрешния здрач. Видях очертанията на езерото отвъд къщите, бялата мъгла, която се носеше над тъмната му повърхност. Гледката щеше да е прекрасна, ако не беше полицейската кола, паркирана отвън, която бе като зловещо напомняне на фона на ведрото утро.
	Стоях до прозореца в кухнята и отпивах от кафето си. Навън зачурулика птичка. Скоро към самотния й глас се присъединиха и други и над къщите се понесе птичи хор. Спомних си за мрачното предвещание на Джейкъбсън. _Ако вече не я е убил, ще го направи преди изгрев-слънце_. И точно в този момент, като по сигнал първите слънчеви лъчи озариха езерото.
	Утрото обещаваше да бъде красиво.
	Към осем часа пристигнаха първите телевизионни екипи и репортери. Името на Сам още не беше известно на медиите, но, както можеше да се очаква, и тази информация щеше скоро да изтече. Униформените полицаи не позволяваха никой да влиза в границите на имота, но съвсем скоро целият път бе задръстен от колите на телевизионните екипи.
	Пол сякаш не забелязваше нищо. На дневната светлина изглеждаше ужасно, лицето ме беше сиво и набраздено от бръчки. Все повече се затваряше в себе си, потъваше в страданието си. Оживяваше се само когато телефонът звъннеше. Всеки път го грабваше в напрегнато очакване, но после, когато се окажеше, че е някой приятел или настоятелен журналист, отново униваше. Казваше по няколко думи, после затваряше телефона и потъваше в летаргия. Съчувствах му, защото много добре разбирах какво преживява. Но не можех да направя нищо, за да му помогна.
	Точно преди обяд обаче ситуацията се промени. Сандвичите съхнеха в чиниите пред нас. Моите бяха полуизядени, а тези на Пол — недокоснати. Мислех си, че може би е време да се върна в хотела. Тук не можех да помогна с нищо, а и родителите на Сам щяха да пристигнат след няколко часа. Телефонът иззвъня, Пол се спусна към него, но по начина, по който отпусна рамене, разбрах, че не е Гарднър.
	— Здравей, Мери, не, не съм…
	Той спря на средата на изречението и по държанието му разбрах, че нещо става.
	— По кой канал?
	Хвърли телефона и грабна дистанционното.
	— Какво има? — попитах аз.
	Не мисля, че изобщо ме чу. Прехвърляше бързо каналите, по екрана се появяваха и изчезваха различни образи, после изведнъж спря. Една млада жена с прекалено силно фиксирана коса и ярко начервени устни говореше разпалено пред камерата.
	— _… водещите новини. Току-що получихме сведения, че в района на Гатлинбърг, близо до националния парк Смоуки Маунтинс, е открита изоставена линейка…_
	С осъзнаване на казаното лицето на Пол посърна.
	— _… точното местоположение не се съобщава, а от полицията отказаха да потвърдят, че това е същата линейка, с която вчера е била похитена трийсет и две годишната бременна Саманта Ейвъри от окръг Блаунт. Засега не се съобщава нищо за местонахождението на изчезналата, но според непотвърдени източници е възможно линейката да е катастрофирала…_
	Докато водещата продължаваше да говори развълнувано, на екрана се появи снимка на Йорк, но Пол вече не гледаше. Беше грабнал телефона си, който иззвъня още преди приятелят ми да успее да набере номера. _Гарднър_, помислих си аз и изражението на Пол потвърди предположението ми.
	— Открихте ли я? — почти изкрещя той.
	Видях как надеждите му се сринаха. В тишината се чуваше далечният, неясен глас на агента. Пол слушаше с напрегнато, измъчено лице.
	— И трябваше да чуя всичко това по _телевизията!_ Господи, нали обещахте да ми се обадите веднага щом има някакви новини!… Не ме интересува, просто ми се обадете, разбрахте ли?!
	Затвори телефона. Стоеше с гръб към мен и се опитваше да се овладее, преди да заговори.
	— Преди около половин час открили линейката на едно място за пикник близо до магистрала 40. Според тях Йорк е изоставил линейката и е откраднал кола, преди да тръгне към междущатската магистрала. Сигурно вече е по средата на Северна Каролина. Освен ако не е тръгнал на запад. А може вече и да е на път за Ню Мексико. Господи, може да е навсякъде!
	Запрати телефона в стената, където апаратът се разби и пластмасовите му части се посипаха по пода.
	— Мили боже, не издържам повече! Какво да правя? Да седя тук и да чакам?
	— Пол…
	Но той вече бе тръгнал към вратата. Спуснах се след него и го настигнах, в антрето.
	— Къде отиваш?
	— Да видя линейката.
	— Чакай малко. Гарднър…
	— По дяволите Гарднър!
	Той понечи да отвори вратата, но аз застанах пред него.
	— Махни се от пътя ми, Дейвид!
	— Спри за малко и ме изслушай. Ако излезеш сега, телевизионните екипи ще те преследват по целия път. Това ли искаш?
	Думите ми го възпряха.
	— Има ли някакъв път зад къщата? — продължих бързо, преди да е размислил.
	— Пътят завива покрай къщата, но не мога…
	— Ще взема моята кола. Репортерите няма да ме последват, само ще им отвлека вниманието. Ти излез през задната врата, мини през дворовете и ела до колата ми.
	Разбра, че в думите ми има логика, и кимна неохотно.
	— Дай ми няколко минути — казах аз и излязох, преди да е променил решението си.
	Навън слънцето направо ме заслепи. Отправих се директно към колата, като се опитвах да не обръщам внимание на суматохата, която предизвика появата ми. Репортерите се спуснаха към мен с камери и микрофони, но вълнението им не трая дълго.
	— Това не е Ейвъри — каза някой и всички се отдръпнаха.
	Зададоха ми няколко вяли въпроса, но след като не им отговорих, интересът им съвсем се стопи. Отново насочиха вниманието си към къщата, а аз необезпокоявано се качих в колата и потеглих.
	След няколко плавни завоя пътят обръщаше и извеждаше зад къщата на Сам и Пол. На улицата нямаше никой, освен Пол. Когато наближих, той изтича насреща ми. Отвори вратата на колата още преди да съм спрял.
	— Върни се на главния път и тръгни към планината — нареди ми той запъхтяно.
	Напуснахме жилищния комплекс без нито една от колите на репортерите да ни последва и излязохме на магистралата. Пътувахме мълчаливо, като изключим лаконичните напътствия на Пол. Огромните планини, които се извисяваха пред нас, бяха обвити в мъгла. Простираха се докъдето стига погледът и сякаш с необятността си отхвърляха възможността да бъдат претърсени.
	Слънцето вече беше високо и печеше така, сякаш бе лято. След като изминахме няколко километра, трябваше да пусна чистачките, за да измия стъклото от мъртвите насекоми, полепнали по него. Напрежението в колата нарасна, когато наближихме полите на планината и минахме през Таунсенд. Недалеч от тук Йорк бе загубил контрол над колата и се бе ударил в едно дърво. На няколко километра от града видяхме висок дъб, ограден с полицейска лента. Минахме край него и забелязахме по кората белите следи, оставени от линейката, забила се в дървото. Пол впери мрачен поглед в дървото. Никой от двама ни не продума.
	Няколко километра по-нататък Пол ми посочи една отбивка. Отклонихме се от магистралата и започнахме да се изкачваме в планината. Хълмовете се издигаха около нас, пътят лъкатушеше и ту влизаше, ту излизаше от сянката им. Срещнахме няколко коли, но ваканционният сезон още не бе започнал и движението не беше натоварено. Поляните бяха покрити с диви цветя — сини, жълти и бели цветове изпъстряха свежата млада трева. По всяко друго време красотата на Апалачите щеше да бъде поразителна, но сега имах чувството, че красивата картина жестоко ни се подиграва.
	— Завий надясно — каза ми Пол.
	Поех по един тесен, покрит с чакъл път, каквито бяха повечето черни пътища и пътеки в планината. Беше толкова стръмен, че затрудняваше автоматичната предавка на колата. След около километър теренът стана равен. Завихме и видяхме, че пътят пред нас е блокиран от патрулка. На заден план се виждаха дървени масички за пикник и няколко полицейски коли. Зад тях се издигаше непроницаема завеса от дървета.
	Един униформен полицай се доближи до колата и аз свалих прозореца. Приличаше на младеж, но походката му бе уверена като на възрастен. Изгледа ме под широката периферия на шапката си, с ръка, отпусната върху кобура на пистолета.
	— Назад. Не можете да минете оттук.
	— Бихте ли съобщили на Дан Гарднър, че доктор Хънтър и… — започнах аз, но в това време чух вратата на колата да се отваря. Обърнах се и видях Пол да слиза. _О, Господи!_
	Младежът му препречи пътя.
	— Спри на място! По дяволите, казах да спреш!
	Излязох бързо от колата и хванах Пол, а полицаят застана срещу нас и извади пистолета си. В този момент осъзнах колко много мразех оръжията.
	— Добре, добре, всичко е наред — повтарях аз, докато дърпах Пол назад. — Хайде, спокойно.
	— Обратно в колата! Веднага! — изкрещя полицаят.
	Стисна пистолета с две ръце и го насочи в земята между нас двамата.
	Пол нямаше никакво намерение да си тръгва. На ярката слънчева светлина погледът му изглеждаше нефокусиран. Не можеше да се добере до Йорк, но бе обзет от непреодолимото желание да се спречка с някого. Не знам какво щеше да се случи, ако в този момент не се разнесе познат глас.
	— Какво, по дяволите, става тук?
	Никога не бях мислел, че ще дойде момент, когато ще се радвам да видя Гарднър. Агентът вървеше по пътеката към нас с плътно стиснати устни. Полицаят хвърли яден поглед към Пол, но не наведе пистолета.
	— Казах им, че не могат да минат оттук, сър, но те…
	— Всичко е наред — каза Гарднър без всякакъв ентусиазъм.
	Костюмът му бе по-измачкан от когато и да било. Изгледа ме студено и едва тогава се обърна към Пол:
	— Какво правиш тук?
	— Искам да видя линейката.
	Каза го спокойно, като човек, който вече е взел решение. Гарднър го изгледа за момент, след това въздъхна.
	— Насам.
	Последвахме го по пътеката. Мястото за пикник се намираше на поляна сред гората, откъдето се разкриваше гледка към подножието на планината. Над нас се простираше огромно пространство от обрасли с гори върхове и падини, приличащи на замръзнал зелен океан. Тук, високо в планината, въздухът бе по-хладен, но все пак топъл, напоен със свежия аромат на бор и смърч. В едната част на поляната се бяха струпали няколко полицейски коли, а зад тях бяха спрели други без обозначителни знаци.
	Малко встрани от тях, оградена с полицейска лента, се намираше линейката.
	Дори отдалеч се виждаха пораженията от катастрофата. От едната страна имаше две дълбоки успоредни линии, а левият калник беше смачкан от удара в дървото, като че ли бе от тънко метално фолио. Нищо чудно, че Йорк я беше изоставил; имал е късмет, че въобще е успял да стигне дотук.
	Пол спря до полицейската лента и се загледа в задната част на линейката. Вратите й зееха и вътре се виждаха две мърляви легла и някакви шкафчета. От едно от леглата висяха каиши, като че ли някой набързо ги бе развързал. Един криминалист изследваше вътрешността.
	Някой застана до мен Джейкъбсън. Тя ме изгледа мрачно. Под очите й имаше черни кръгове. Явно не само ние с Пол бяхме прекарали безсънна нощ.
	— Какво открихте? — попита Пол съвсем безизразно.
	Изглежда, въобще не забеляза колебанието на Гарднър.
	— По едно от леглата имаше руси косми. Ще трябва да ги сравним с други от жена ти, но почти няма съмнение, че са нейни. Изглежда, Йорк е пострадал доста сериозно при катастрофата.
	Заведе ни до предната част на линейката. Шофьорската врата висеше и през нея се виждаше мръсното мизерно оборудване в задната част на линейката. Воланът беше огънат и леко изкривен от едната страна.
	— Най-вероятно самият Йорк доста е пострадал, щом воланът е огънат така — заяви Гарднър. — Трябва да си е счупил поне едно-две ребра.
	За първи път по лицето на Пол се появи надежда.
	— Значи е ранен. Това добре ли е?
	— Вероятно — отвърна Гарднър уклончиво.
	В гласа не се усещаше никакъв ентусиазъм, но Пол бе твърде зает с мислите си, за да забележи.
	— Искам да остана малко тук.
	— Пет минути, после трябва да се прибираш вкъщи.
	Оставих Пол и тръгнах с Гарднър и Джейкъбсън. Изчаках да се отдалечим достатъчно, за да не може да ни чуе.
	— Има и друго, нали?
	Гарднър сви устни, но не успя да каже нищо, защото един от криминалистите го извика.
	— Най-добре му кажи — обърна се той към Джейкъбсън и се отдалечи с обичайната си твърда стъпка.
	Сенките под очите на Джейкъбсън й придаваха още по-мрачен израз.
	— В линейката има кървави петна. По леглото и по пода.
	Представих си Сам така, както я бях видял за последен път.
	_Господи!_
	— Не смятате ли, че Пол има право да знае?
	— В крайна сметка ще разбере. Не всички петна са пресни, а и не знаем със сигурност дали кръвта е от жена му. — Тя хвърли бърз поглед към Пол, който стоеше безмълвно до линейката. — Дан смята, че сега няма полза да му казваме.
	Съгласих се неохотно. Не исках да крия от Пол, но във въображението си той и без това сигурно виждаше ужасни неща.
	— Как намерихте линейката? — попитах аз.
	Тя отметна един кичур коса от лицето си.
	— Съобщиха ни за открадната кола — син джип „Крайслер“. На около половин километър оттук има бунгала под наем, но до тях няма път. Наемателите оставят колите си на паркинга и отиват дотам пеша. Сигурно затова Йорк е избрал мястото — дори толкова рано през сезона има едно-две наети бунгала. Всеки, който познава района, знае, че тук паркират коли.
	Погледнах към катастрофиралата линейка. Беше оставено на видно място, само на няколко метра от гъсти лаврови храсти.
	— Йорк не е положил особени усилия да прикрие следите си.
	— Не му се е налагало. Колите остават тук дни наред, докато собствениците им бродят из планината. Йорк е разчитал, че никой няма да потърси колата си поне до тази сутрин. Истински късмет е, че собственикът е открил липсата й толкова скоро.
	_Късмет_. Досега не можехме да се похвалим с особен късмет.
	— Можел е поне да я паркира така, че да не се вижда, че е блъсната.
	Джейкъбсън сви уморено рамене.
	— Вероятно е имал по-големи грижи. Трябвало е да вкара Саманта Ейвъри в колата, а това не е било никак лесно, ако е бил ранен. Линейката е била най-малкият му проблем.
	Предполагам, че в това имаше логика. Единственото важно нещо за Йорк беше линейката да не бъде открита, преди да успее да стигне там, закъдето бе тръгнал. След това нямаше никакво значение дали ще я намерят.
	— Смятате ли, че е се е насочил към междущатската магистрала? — попитах аз.
	— Поне така изглежда. Тя е само на няколко километра оттук, а щом излезе на нея, може да навлезе по-дълбоко в планината, да завие на запад или да се отправи към друг щат.
	— Значи в момента може да е навсякъде.
	— Общо взето, да. — Тя погледна към Пол. — Трябва да го закарате обратно вкъщи. Така не помага на никого.
	— Не трябваше да разбира за станалото от телевизията.
	Тя кимна в знак, че приема деликатния ми упрек.
	— Дан щеше да му се обади при първа възможност. Ако открием нещо, ще му съобщим веднага.
	Направи ми впечатление, че каза _ако_, а не _когато_. Колкото повече време минаваше, толкова повече намаляваха шансовете да открием Сам.
	Освен ако Йорк не пожелаеше да я открием.
	Приближих до Пол, а Джейкъбсън се запъти към Гарднър. Пол стоеше самотен и отчаян до линейката, вперил поглед в нея, като че ли тя можеше да му каже къде се намира жена му.
	— Трябва да тръгваме — казах му тихо.
	Цялото желание за борба го беше напуснало. Той остана до линейката още секунда-две, после се обърна и тръгна с мен към колата.
	Младият полицай го изгледа злобно, когато минахме край него, но Пол изобщо не го забеляза. Когато поехме обратно, той изцяло се затвори в себе си. Изминахме няколко километра и чак тогава проговори:
	— Загубих я, нали?
	Чудех се какво да му отговоря.
	— Няма как да си сигурен.
	— Напротив, сигурен съм. Ти също. — Думите се заизливаха: — Все се мъча да си спомня какво й казах, когато я видях за последен път. Но не мога. Непрекъснато се ровя в ума си, но не се сещам за нищо. Знам, че не за това трябва да се тревожа в момента, и все пак. Не мога да повярвам, че последния път, когато сме разговаряли, не сме си казали нищо важно. Как е възможно да не съм разбрал, че повече няма да я видя?
	_Винаги става така_. Но не му го казах.
	Той отново потъна в мълчание. Вперих поглед в пътя, бях като вцепенен. _Мили боже, не позволявай това да се случи_. Но то вече се бе случило и мълчаливите гори не предлагаха утеха.
	Насекомите изскачаха пред очите ми, осветени от слънчевите лъчи, които бяха успели да преминат през короните на дърветата. Буболечките изглеждаха като малки точици в сравнение с огромните дъбове и борове, които са били на това място много преди да се родя. Малък водопад се спускаше през един процеп в отсрещния хълм и хвърляше бяла пяна над тъмните скали. Минахме покрай повалени стволове на дървета, покрити с мъх, покрай други, плътно покрити с увивни растения. Въпреки цялата красота всичко живо наоколо не спираше да се бори за оцеляването си. И не всяко успяваше.
	Не мога да определя в кой момент почувствах, че нещо не е наред. Усещането се появи съвсем неочаквано. Първо настръхна кожата по ръцете ми, после почувствах същото и по врата. Като че ли безпокойството ми чакаше само това, защото изведнъж прерасна в трескаво очакване. _Какво става? Какво не е наред?_ Нямах никаква представа. Пол мрачно мълчеше. Пътят пред нас бе съвсем пуст, изпъстрен със слънчеви петна и сенки от дърветата. Погледнах в огледалото — зад нас нямаше никой. Отвсякъде ни заобикаляше гора. Странното усещане обаче не си отиваше. Погледнах отново в огледалото и подскочих, когато нещо се блъсна в стъклото пред мен.
	Едно огромно насекомо се бе размазало там, със сплетени крака и крила. Вперих поглед в него, а очакването ми непрекъснато нарастваше. Без да се замисля, набих спирачки.
	Пол протегна ръце към таблото на колата, но коланът му го задържа. Изгледа ме недоумяващо, когато спирачките изсвириха и колата спря.
	— Господи, Дейвид!
	Огледа се и се опита да разбере защо спряхме.
	— Какво става?
	Не му отговорих. Стисках волана, а сърцето ми се блъскаше в гърдите. Все още не можех да откъсна поглед от предното стъкло. Водното конче беше много голямо, почти колкото пръста ми. Беше доста смачкано, но ясно личаха тигровите шарки по гръдната му част. А очите просто не можеха да се сбъркат, както бе казал Джош Талбот.
	Електриково сините очи на Epiaeschna heros.
	Блатното водно конче.


>	22

	Включих на задна, а Пол ме гледаше така, сякаш се бях побъркал.
	— Какво има? Какво видя?
	— Не съм сигурен.
	Извърнах се на седалката и се загледах през задното стъкло. Докато се движех назад, огледах горите от двете страни на пътя. Талбот беше казал, че блатното водно конче обича влажни гористи места. Сред многото насекоми между дърветата бях забелязал да проблясва нещо синьо, но бях прекалено разсеян, за да му обърна внимание. _Само погледнете очите му! Направо са невероятни! В слънчев ден се забелязват от километър…_
	Прав беше Талбот.
	Спрях отстрани на пътя, оставих мотора да работи и отидох до дърветата. Обгърна ме зелената тишина на природата. Слънчевите лъчи проникваха между стволовете и клоните на дърветата и осветяваха туфите диви цветя, поникнали сред тревата.
	Не видях нищо.
	— За бога, Дейвид, ще ми кажеш ли какво става?
	Пол също бе излязъл от колата и стоеше до отворената й врата. Усетих в устата си горчивия вкус на изчезващата надежда.
	— Това на стъклото на колата е блатно водно конче. Същото като ларвата, която открихме в ковчега на Харпър. Стори ми се, че…
	Не довърших мисълта си, чувствах се неловко. _Стори ми се, че виждам още много такива_. Сега идеята ми се струваше доста невероятна.
	— Извинявай — казах аз и се запътих обратно към колата.
	И тогава видях нещо синьо да проблясва сред зеленината.
	— Ето там — посочих аз, а сърцето ми биеше до пръсване. — До падналия бор.
	Водното конче прелетя на зигзаг на фона на петната слънчева светлина. Очите му светеха като неонови. Сред дърветата видях още много, като че ли бяха избрали точно този момент да се появят.
	— Виждам ги — Пол навлезе в гората и започна да премигва, сякаш се събуждаше от сън. — Мислиш ли, че това е важно?
	Каза го много предпазливо, но в гласа му се долавяше умолителна нотка. В момента се мразех за това, че вероятно му давах напразни надежди. Независимо от присъствието на блатните водни кончета тук, Йорк не би оставил трупа на Харпър толкова близо до пътя. А дори и да беше, не знам как откритието ми щеше да помогне на Сам. Въпреки това знаехме, че Йорк е тръгнал с линейката в тази посока, а сега видяхме и водните кончета. Не вярвах да е чисто съвпадение.
	А може би беше.
	— Талбот каза, че обичат застоялата вода, нали така? — попита Пол с вълнение, породено от отчаяна надежда. — Може би наблизо има някакво езеро или басейн. Имаш ли карта в колата?
	— Да, но тя не включва планината.
	Той прокара пръсти през косата си.
	— Наблизо трябва да има нещо! Може би бавна река или поток…
	Искаше ми се да не бях споменавал нищо. Планината се простираше на повече от половин милион акра. Доколкото знам, водните кончета мигрираха и в момента може би бяха на десетки километри от мястото, където се бяха излюпили.
	И все пак…
	Огледах се и малко по-надолу забелязах някакъв черен път.
	— Защо не видим накъде води? — предложих аз.
	Пол кимна — беше готов да се вкопчи и в най-малката надежда. Отново се почувствах виновен, защото знаех, че в момента сме като удавниците, които се хващат за сламка. Върнахме се при колата и взех водното конче от предното стъкло. Пуснах чистачките и водата отми останките от него, все едно никога не го е имало.
	Поехме по черния път, който се виеше покрай дърветата. Дори чакъл не беше насипан, затова карах много бавно по калния коловоз. Клоните на дърветата и храстите се блъскаха в прозорците на колата. Шубракът ставаше все по-гъст, докато накрая бях принуден да спра. Пътят пред нас бе напълно непроходим, кленовете и брезите са бореха за пространство с гъстите лаврови храсти. Докъдето и да водеше, по-нататък не можехме да продължим.
	Пол отчаяно удар с юмрук по таблото на колата.
	— По дяволите!
	Едва отворих вратата, защото храсталаците я притискаха. Двамата излязохме. Огледах се с надеждата да зърна още някое блатно водно конче, което да ми подскаже, че не си губим времето. Но пустата гора като че ли ми се присмиваше.
	Пол гледаше горската стена пред нас, привел рамене в знак на поражение. Надеждата, която за миг се бе разгоряла в него, бе угаснала.
	— Безсмислено е — по лицето му бе изписано пълно отчаяние. — Това е на километри разстояние от мястото, където Йорк е оставил линейката. Съвсем близо сме до завоя, където е станала катастрофата. Само си губим времето.
	За малко да се предам и да се върна в колата, признавайки, че съм хукнал да гоня вятъра. Тогава обаче в съзнанието ми изплуваха думите на Том: _Имаш силна интуиция, Дейвид. Трябва повече да й се осланяш_.
	Въпреки всичките ми съмнения, инстинктът ми подсказваше, че съм попаднал на нещо важно.
	— Дай ми само още една минута.
	Клоните над мен прошумоляха, когато вятърът ги разклати, а после отново настъпи тишина. Приближих се до един изгнил ствол на дърво и се покатерих върху него. Беше покрит с гъби, големи като чинии. От тази височина не се виждаше почти нищо, само пътеката, по която бяхме дошли, и дърветата наоколо. Точно се канех да сляза, когато вятърът отново раздвижи клоните над мен.
	И тогава я долових.
	Слабата сладникава миризма на разлагаща се плът.
	Обърнах лице по посока на вятъра.
	— Усещаш ли…?
	— Да.
	Гласът му бе напрегнат. Познавахме тази миризма толкова добре, че не бихме могли да я сбъркаме. След това вятърът спря и въздухът отново се изпълни с обичайния мирис на гора.
	Пол се заоглежда трескаво наоколо.
	— Разбра ли откъде идва?
	Посочих към хълма, откъдето ми се стори, че повя вятърът.
	— Мисля, че оттам.
	Пол пое мълчаливо през гората. Хвърлих последен поглед към колата и тръгнах след него. Придвижвахме се трудно — нямаше нито пътека, нито дори следа, а и не бяхме облечени подходящо. Клоните ни деряха, докато с мъка си проправяхме път по неравния терен. Заради храсталаците бе почти невъзможно да се движим по права линия. Известно време използвахме колата като ориентир, но след като тя изчезна от погледа ни, разчитахме само на интуицията си.
	— Ако навлезем още по-навътре, ще се загубим — казах задъхано аз. — Няма смисъл да се мотаем, без да знаем къде отиваме.
	Пол спря, за да откачи сакото си от един клон, и огледа дърветата около нас. Беше прехапал устни и дишаше тежко от усилието. Колкото и отчаяно да му се искаше да открие някаква следа, която би го отвела при Сам и Йорк, той съзнаваше не по-зле от мен, че миризмата може да идва от трупа на някое животно.
	Но преди някой от нас да каже каквото и да е, клоните наоколо отново се разлюляха. Този път миризмата беше по-силна. Спогледахме се.
	Ако беше труп на животно, то трябва да е било много едро.
	Пол вдигна шепа борови иглички, подхвърли ги във въздуха, за да види в каква посока ще ги отнесе вятърът.
	— Натам.
	Тръгнахме отново, този път значително по-сигурни. Миризмата на разложение вече се усещаше дори без повея на вятъра. _Не ти трябва детектор, за да усетиш тази миризма, Том_. И като потвърждение на това, че се движим в правилната посока, нещо проблесна пред очите ми. Между дърветата пред нас се появи водно конче.
	В този момент видяхме оградата.
	Полускрита зад ниските борове и храсталака, се издигаше дъсчена ограда, висока около два метра и половина, с бодлива тел над нея. Дъските бяха изгнили, а пред тях беше опъната стара мрежа, ръждясала и увиснала на места.
	Пол беше като зареден като с трескава енергия, докато си пробивахме път покрай оградата. Малко по-нататък имаше нещо като врата, оградена от две каменни колони, между които бяха заковани дъски. Земята пред тях беше обрасла с растителност, но все още се забелязваха две успоредни бразди.
	— Следи от колела — каза Пол. — Щом е имало врата, значи оттук е минавал някакъв път. Може да е същият, по който дойдохме.
	Ако беше така, значи пътят не е използван отдавна.
	Миризмата на разлагаща се плът сега беше много по-силна, но никой от двама ни не я спомена. Просто нямаше нужда. Пол прекрачи падналата мрежа и хвана една от дъските. Чу се пукот и изгнилото дърво остана в ръцете му.
	— Чакай, трябва да съобщим на Гарднър… — започнах аз и посегнах да извадя телефона си.
	— И какво ще му кажеш?
	Той откърти с пъшкане още една дъска.
	— Мислиш ли, че ще зареже всичко и ще хукне насам само защото сме помирисали нещо умряло?
	Започна да рита една дъска, докато тя се счупи, после хвана друга и я изтръгна с трясък от упорития пирон, който я държеше. От другата страна на оградата се подаваха храсти, които не ни позволяваха да видим какво има по-навътре. Пол откърти последните парчета дърво и ми хвърли бърз поглед.
	— Не е необходимо да идваш с мен.
	Започна да се провира през оградата. След секунди само разлюлените клони на храстите показваха къде беше стоял.
	Поколебах се — никой нямаше представа къде сме, а само Господ знаеше какво има зад оградата. Но не можех да оставя Пол сам.
	Промуших се през дупката и тръгнах след него.
	Сърцето ми подскочи, когато нещо ме дръпна за сакото. Започнах панически да се дърпам, после видях, че съм се закачил на един пирон. Освободих се и продължих нататък. Храстите растяха плътно един до друг. Пред себе си чувах как Пол си пробива път през тях. Мъчех да предпазя с ръка лицето си от клоните, които ме шибаха, като едновременно гледах да не изоставам много.
	В един момент се озовах на открито и почти се блъснах в Пол.
	Намирахме се в огромна градина или нещо, което някога е било градина, а сега бе пущинак. Декоративните храсти и дървета бяха подивели, сраснали се едно в друго в борбата си за пространство. Стояхме в сянката на огромна магнолия, чиито восъчнобели цветове издаваха сладникав аромат. Точно пред нас се извисяваше една стара жълта акация с дебели клони, обсипани с тежки цветове.
	Под нея имаше изкуствено езеро.
	Вероятно някога се е намирало в центъра на градината, но сега водата в него беше застояла и зловонна. По бреговете му бе избуяла тръстика, която караше водата постепенно да отстъпва, а мътнозелената вода бе покрита с мръсна пяна. Над нея се носеше облак от дребни насекоми, които приличаха на прашинки на слънчевата светлина.
	С тях се хранеха водните кончета.
	А те бяха десетки. Стотици. Въздухът трептеше от махащите им крилца. Тук-там се виждаха блестящите цветове на някакъв друг, по-дребен вид, но господари бяха покритите с тигрови шарки блатни водни кончета. Очите им блестяха като сапфири, докато те се стрелкаха из въздуха, сякаш изпълняваха сложни балетни фигури над водата.
	Пристъпих, за да ги огледам по-добре, и чух как нещо изпука под крака ми. Погледнах надолу и видях една бледозеленикава пръчка в тревата. _Не, две пръчки_, помислих си аз. След това успях да се фокусирам добре и осъзнах, че това са две кости на човешка предмишница.
	Отстъпих бавно. Трупът лежеше полускрит в тревата. От него бяха останали само кости, покрити с мъх, между които беше покарала млада трева.
	_Чернокожо момиче, съвсем младо_, помислих си автоматично аз. Мисълта се появи в главата ми тъкмо в момента, когато миризмата на разлагаща се плът надделя над аромата на магнолията.
	Пол прошепнало мен:
	— Боже господи…
	Бавно вдигнах поглед. Водните кончета не бяха единствените обитатели на това място.
	Градината беше пълна с трупове.
	Лежаха в тревата, под дърветата, в ниските храсти. Много от тях представляваха само скелети сред зеленината, но други бяха по-скорошни и сред приличните на кожа черва и хрущяли се въдеха мухи и ларви. Нищо чудно, че нито една от предишните жертви на Йорк не е била открита.
	Той беше създал своя собствена ферма за трупове.
	Гласът на Пол трепереше:
	— Виж, там има някаква къща.
	От другата страна на езерото се издигаше малък, покрит с дървета хълм. Близо до върха, през клоните се виждаше покрив. Пол тръгна натам, но аз го дръпнах.
	— Какво правиш?
	Той се отскубна от ръката ми.
	— Сам може да е там!
	— Знам, но трябва да кажем на Гарднър…
	— Ами кажи му — заяви той и се затича към къщата.
	Изругах и извадих телефона си. Трябваше да съобщя на Гарднър, но в същото време не можех да оставя Пол да извърши някоя глупост.
	Тръгнах след него.
	Труповете бяха навсякъде. Не бяха подредени по някакъв признак, Йорк просто ги бе изхвърлил тук и ги бе оставил да се разлагат. Докато тичах през градината, забелязах водните кончета, които се носеха из въздуха и пикираха, без да обръщат внимание на смъртта наоколо. Едно от тях бе кацнало върху пръста на един скелет, с разперени нежни крила, красиво и някак неземно. Друго запърха пред лицето ми, но аз го прогоних с отвращение.
	Трябваше да настигна Пол, който продължаваше да върви към постройката, която се издигаше като скала на склона на хълма. Беше на три етажа, с дървена фасада. Сега забелязах, че е прекалено голяма за къща и приличаше повече на хотел. Сигурно някога е била доста внушителна, но сега тънеше в разруха, разпадаше се като труповете в градината. Основите й бяха поддали и тя беше леко килната на една страна. По покрива зееха огромни дупки, а покритите с паяжини прозорци приличаха на безжизнени очи върху мръсната сива фасада. В единия й ъгъл, подпряна на сградата като стар пияница, стоеше стара плачеща върба, чиито клони се спускаха върху стените, сякаш искаха да прикрият разрухата.
	Пол стигна до обраслата с плевели тераса, която опасваше цялата сграда. Изтича до закованите е дъски френски прозорци и започна да дърпа дръжките им. Прозорците не се отвориха, но тракането им наруши тишината в градината.
	Стигнах до него и го дръпнах назад.
	— Какво правиш? Господи, да не искаш да те убие?
	Погледнах лицето му и разбрах отговора: вече не се надяваше да намери Сам жива. А ако тя не беше жива, му беше все едно какво ще стане с него самия.
	Избута ме ядосано и се затича към ъгъла, където старата върба се бе подпряла на стената. Не исках да го оставям, но наистина трябваше да се свържа с Гарднър. Набрах номера му тичешком и за мое облекчение се оказа, че има сигнал, макар и слаб. Включи се обаче гласовата поща. Изругах. Нямах време да звъня на Джейкъбсън, Пол вече беше изчезнал между клоните на върбата. Опитах се запъхтяно да обясня къде се намирахме, затворих телефона и се затичах след него.
	Отблизо разрухата на сградата бе очевидна. Дървото на облицовката беше омекнало и надупчено като медена пита. Сетих се за облака от дребни насекоми, с които водните кончета се хранеха, и за думите на Джош Талбот: _Блатното водно конче има предпочитания към крилатите термити_.
	Тук те бяха открили термити в изобилие.
	Но в момента трябваше да мисля за нещо много по-важно. Видях Пол да тича по буренясалата пътека покрай сградата. Дробовете ми щяха да се пръснат, но с последни усилия го настигнах и го дръпнах.
	Той ме удари с лакът, при което пред очите ми се появиха звезди, но не го пуснах.
	— Остави ме!
	— Помисли малко, моля те! Ами ако е въоръжен?
	Той се опита да се отскубне.
	— Не ме интересува!
	С всички сили се мъчех да го задържа.
	— Ако Сам е още жива, това е единственият й шанс! Нима ще го пропилееш?
	Последните ми думи имаха ефект. Безумието изчезна от очите му и той спря да се съпротивлява. Свалих предпазливо ръце от него.
	— Няма да чакам, докато Гарднър дойде — каза той, дишайки тежко.
	— Знам, но не можем просто да се втурнем. Нека не улесняваме Йорк, ако той е още вътре.
	Усещах, че е готов да срути стените пред себе си, само и само да открие Сам, но все пак съзнаваше, че съм прав. Дори и вече да ни беше чул, Йорк не знаеше, че сме само двамата. Бог ни е свидетел, че нямахме особено преимущество, но ако ни усетеше, щяхме да загубим и това, което имахме.
	Промъкнахме се до другия край на пътеката. Отначало се бяхме озовали пред задната част на сградата, а това тук беше предната. Пролетното слънце бе твърде ниско и не можеше да прехвърли високия покрив, затова всичко тънеше в сянка. Когато излязохме извън обсега на слънчевите лъчи, все едно нагазихме в студена вода. От тази страна дори дърветата изглеждаха по-мрачни — огромни борове и кленове, а не декоративни магнолии и храсти като отзад. Природата бе завзела пространството, където някога е имало градини, дърветата бяха преплели клони над калната алея и образуваха тъмен тунел, чийто край се губеше от погледа.
	Близо до пътя имаше изкривена дъсчена табела. Буквите бяха добили призрачен, синкав цвят. Надписът оптимистично гласеше: _Дишайте дълбоко! Сега сте в „Сидър Хайтс спа“!_ Сградата сигурно е била построена през 50-те и вероятно много скоро след това е била изоставена.
	Но не и от Йорк.
	На алеята бяха паркирани хаотично няколко коли, похитени заедно със собствениците си. Повечето очевидно стояха там от години, защото покривите и стъклата им бяха покрити със загнили листа и птичи курешки, но две от тях бяха по-чисти от останалите. Едната беше огромен черен пикап със затъмнени прозорци.
	Другата бе син джип „Крайслер“.
	_Как ни изигра само_, помислих си е горчивина аз. Катастрофирал е съвсем близо дотук, но за да не претърсим местността, е продължил още няколко километра и едва тогава е зарязал линейката.
	След това е откраднал колата и се е върнал.
	Джипът беше паркиран до разкривени каменни стъпала, които водеха към покрита веранда. Двойната врата някога може да е изглеждала величествена, но сега бе порутена като всичко останало.
	Едно открилата беше отворено.
	Качихме се на верандата и оттам Пол грабна една греда, която се бе откъртила. През отворената врата се виждаше голямо мрачно фоайе и първите стъпала на широко стълбище. Пол бутна вратата и я отвори докрай.
	В този момент телефонът ми иззвъня.
	Звукът сякаш прониза тишината. Извадих го бързо от джоба си и видях, че е Гарднър. _Господи, не сега!_ Натиснах бутона, да му отговоря. Сякаш измина цяла вечност, преди телефонът да спре да звъни.
	Чух гласа на Гарднър, който глъхнеше на моменти:
	— _Хънтър, къде сте, по дяволите?_
	Нямах време да му отговоря. Нямаше време за нищо, защото в този миг някъде от вътрешността се чу задавен вик. Той бързо секна, но Пол заряза всяка предпазливост и се втурна напред.
	— _САМ! ДРЪЖ СЕ! ИДВАМ!_ — изкрещя той.
	_О, Господи!_ Нямах друг избор, освен да се втурна след Пол, без да обръщам внимание на гневните въпроси на Гарднър.


	_Вдигаш глава и се ослушваш. Ще дойдат съвсем скоро, имаш само няколко минути. Адреналинът ти е все така повишен, но вече си преодолял първоначалния шок. Когато ги чу пред френския прозорец, изненадата те парализира. Мислеше, че си успял да ги заблудиш, като остави линейката толкова далече, затова си позволи да се отпуснеш_.
	_Беше сгрешил_.
	_Отначало ти се прииска да избягаш, но знаеше, че няма полза. Наложи си да се успокоиш и да помислиш. Паниката постепенно отмина и ти разбра какво трябва да направиш. Можеш много повече от тях, никога не забравяй това. Много повече от когото и да било_.
	_Все още можеш да обърнеш нещата в своя полза_.
	_Въпреки това трябва да побързаш. Завързаната жена е вперила очи в теб, широко отворени и изпълнени с ужас. Трябва да внимаваш превръзката на устата й да не падне отново. Не трябва да й позволяваш да изкрещи пак, за не разберат къде си, поне засега. Докато се подготвяш, те изпълва усещане за огромна загуба. Не трябваше да става така, не и когато си толкова близо до целта… Но сега няма време за съжаления. Няма време за нищо_.
	_Само за това, което трябва да направиш_.
	_Довършваш започнатото и оглеждаш работата си. Разочарован си. Погледът вече не е вперен в теб, нито в каквото и да било друго. Слушаш как стъпките на натрапниците се приближават и дишането ти става тежко и накъсано. Нека дойдат. Вече почти приключи. Остава да свършиш още едно нещо и тогава изненадата им ще бъде пълна_.
	_Избърсваш потта от челото си и посягаш към ножа_.


>	23

	Пол изтича през фоайето.
	— САМ? САМ!
	Виковете му отекнаха в голите стени. Отвътре санаториумът беше тъмен и празен, без абсолютно никаква мебелировка. Капаците на прозорците бяха затворени и през тях проникваха само отделни снопове светлина. Смътно усещах празнотата, разрухата, праха. Спуснах се след Пол, като продължавах да притискам телефона до ухото си.
	— _Отговори ми, Хънтър! Какво става!_ — настояваше Гарднър.
	Не чувах всичко, защото от време на време сигналът се губеше.
	— Открихме Йорк — отговорих задъхано. — Намира се в един стар санаториум в подножието на планината, на около трийсет километра от мястото, където е оставил линейката. Има…
	Не знаех как да опиша кошмарната градина. Започнах да обяснявам къде точно сме оставили колата, после млъкнах. От другата страна не се чуваше нищо.
	— Гарднър? _Гарднър!_
	Връзката беше прекъсната. Нямах представа колко от това, което му казах, беше чул и дали изобщо бе чул нещо, но нямах време да му звъня отново. Пол бе спрял в средата на фоайето.
	— САМ! КЪДЕ СИ? САМ!
	— _Пол…_ — извиках аз и го хванах за ръката.
	Той ме отблъсна.
	— Вече знае, че сме тук! _Чуваш ли ме, копеле мръсно?_ — изкрещя той е цяло гърло. — _Чуваш ли ме? Идвам, Йорк!_
	Никой не отговори на предизвикателството му. В огромното като пещера фоайе се чуваше само запъхтяното ни дишане. В едната част подът беше силно наклонен — или термитите бяха прояли основите, или почвата се бе слегнала. Всичко наоколо беше потънало в прах. По стените висяха части от избелял тапет, перилата на някогашното великолепно стълбище в центъра липсваха и подпорите им стърчаха като разклатени зъби. Точно до него имаше старомоден асансьор, който за последно се бе движил преди десетки години. Металната му решетка беше ръждясала, а вътре бе пълен с боклуци. Миришеше на застояло и влага, на мухъл и изгнило дърво. И на нещо друго.
	Макар и слабо, и тук се усещаше гадната сладникава миризма на разлагаща се плът.
	Пол се затича към стълбите, стъпките му отекваха по дървения под. Стъпалата, които водеха към долния етаж, се бяха срутили и сега там зееше огромна дупка, пълна с отломки. Той понечи да тръгне нагоре, но аз го спрях. На една врата имаше надпис _Служебен вход_. По прашния паркет се виждаха отпечатъци от стъпки, които водеха към нея, както и следи от тънки гуми, като на велосипед.
	Или на инвалиден стол.
	Пол се затича към вратата и я отвори, като продължаваше да стиска гредата в ръцете си. Пред очите ни се разкри дълъг тъмен коридор. Единствената светлина идваше от малко прозорче в дъното.
	— САМ! — изкрещя той.
	Тишина.
	В коридора имаше няколко врати. Пол се затича и взе да ги отваря с трясък една след друга. В някои от тях имаше само празни шкафове, други бяха пусти складови помещения, потънали в паяжини. Стигнахме до последната врата. Пол я отвори и аз премигнах на ярката светлина.
	Беше голяма празна кухня.
	Следобедното слънце се спускаше полегато през мръсните прозорци и осветяваше приглушено помещението, придавайки му вид на аквариум. В единия ъгъл имаше походно легло със смачкан спален чувал върху него. Откъм главата бяха заковани рафтове, направени от циментови блокчета и груби дъски, огънати под тежестта на старите книги, наредени върху тях. Върху голямата печка за дърва бяха струпани мръсни тенджери, а двата умивалника бяха пълни с неизмити чинии. В средата на стаята имаше изподраскана чамова маса. Чиниите бяха избутани в единия й край, за да има място за аптечката, от която висеше парче бинт. Изпитах дивашко задоволство, като си спомних за изкривения волан на линейката.
	Едва когато отместих поглед от масата, видях, че едната стена бе цялата покрита със снимки.
	Йорк си бе направил колаж, черно-бели образи на лица в предсмъртна агония, точно като онези, които бях видял в дома му. Бяха толкова много, че човек не можеше да ги обхване с поглед — мъже и жени на всякаква възраст, от всякакви етнически групи. Все едно гледахме някаква извратена изложба. Краищата на някои от тях бяха подвити, а други бяха пожълтели от времето. На един рафт имаше натрупани портфейли, бижута и портмонета от жертвите, захвърлени така небрежно, както и животът на собствениците им.
	Изведнъж нещо мъхнато и лепкаво се отърка в лицето ми. Отскочих и за малко да съборя един стол, когато разбрах, че не беше просто мухоловка. За нея се бе залепило едно водно конче, което бе все още живо и продължаваше да пърха. В опитите си да се освободи обаче само се омотаваше още повече в лепкавата лента. Забелязах, че из цялата кухня висяха мухоловки, покрити с безброй мъртви мухи и други насекоми. Йорк не си бе правил труда да ги свали от тавана, просто бе закачал нови, докато почти не бе останало празно място.
	Пол отиде до печката, където лежеше нож с голямо острие. Взе го и без да каже дума, ми подаде гредата. Стори ми си тънка и изгнила, но въпреки това не я хвърлих.
	В кухнята имаше две врати. Пол се опита да отвори първата, но тя се бе изкривила от времето и заяде. Той я блъсна с рамо и я разби. Залитна навътре и се сблъска с един белезникав труп, който висеше от тавана.
	— Господи!
	Той отстъпи назад с препъване. Но това беше труп на прасе, разрязано на две по дължина и закачено на кука за един от задните крака. Помещението беше с големината на шкаф и представляваше нещо като едновремешен зимник, но миризмата на развалено месо и безбройните мухи показваха, че вътре не е достатъчно студено. По полиците имаше парчета месо, увити в найлонови торби, а главата на прасето бе поставено в голяма, омазана с кръв чиния, подобно на жертвен дар.
	_Зъби и кръв от прасе_. Йорк не обичаше да прахосва нищо.
	Дишайки тежко, Пол замръзна за момент при вида на гледката, после се насочи към другата врата. Тази се отвори лесно и аз въздъхнах шумно, като видях, че води към тясно стълбище, което се губеше надолу в мрака.
	След това видях инвалидния стол.
	Беше очукан и издраскан и в полумрака забелязах, че по седалката има мокри петна. Спомних си какво ми бе казала Джейкъбсън за следите от кръв в линейката и погледнах към Пол с надеждата той да не ги е видял. Само че беше.
	Той се спусна надолу по стълбите, като прескачаше по три стъпала наведнъж.
	Последвах го, въпреки че стъпалата скърцаха и се клатеха. В дъното имаше тесен тъмен коридор. Единствената светлина се процеждаше през закованите френски прозорци — същите, които се бяхме опитали да отворим отвън. Санаториумът беше построен върху хълм и на практика това бе приземният етаж. Тук миризмата на разлагаща се плът беше много силна, по-силна дори от тази в градината. Коридорът бе съвсем празен, само в дъното му се виждаше една врата с месингова табелка, на която пишеше _Балнеолечебница_.
	Пол вече се беше отправил натам, когато в тишината отекна звук, като изпускането на въздух от клапа. Звукът беше остър, нечовешки, и все пак като на човек в предсмъртна агония. Секна така неочаквано, както и започна, но нямаше никакво съмнение откъде идва.
	Откъм балнеолечебницата.
	— САМ! — изкрещя Пол и се втурна към вратата.
	Не можех да го задържа, дори и да исках. Тръгнах след него, като стисках дървото така здраво, че ме болеше ръката. Той нахълта, а аз го последвах. Имах време да забележа само, че стаята е голяма и с бели плочки, защото почти в същия момент от вратата срещу мен се втурна някаква фигура.
	За миг сърцето ми спря. После осъзнах, че стоя срещу собственото си отражение.
	На отсрещната стена бе закачено голямо огледало със зацапана повърхност. Пред него имаше редица чучури за вода, всичките сухи и прашни. Мъгливата светлина влизаше през няколко високи, покрити с паяжини прозорци и разкриваше напуканите бели плочки, с които бяха облицовани стените. На вратите имаше табелки с надписи _Манипулационни, Сауна_ и _Турска баня_. Почти не им обърнахме внимание.
	Беше пълно с трупове.
	В единия ъгъл, близо до сводеста врата, се намираше малък басейн, приблизително два на два метра. Йорк го беше превърнал в масов гроб, пълен почти догоре с трупове. Доколкото можех да видя, всички бяха в различен стадий на разложение, но бяха зарязани тук значително по-скоро от тези в градината.
	Миризмата не подлежеше на описание.
	Тази гледка стресна Пол, но за кратко. Той изтича към най-близката врата с надпис „Манипулационна“ и я отвори. Стаята беше малка и вероятно някога бе служила за правене на масажи. Сега тук Йорк промиваше филмите си. Посрещна ни силна миризма на химикали. Върху едно старо писалище бяха оставени ванички и съдове с фотографски проявители. Над бюрото беше опънато въже, на което бяха защипани още снимки.
	Пол ме избута и изтича до съседната стая. Въпреки острата миризма на химикали въобще не се съмнявах какво ще открием в нея. Изведнъж ме обзе огромно нежелание да погледна вътре; страхувах се какво ще намерим. Изглежда, Пол изпитваше същото. Поколеба се, лицето му бе смъртно бяло.
	След това отвори вратата.
	Върху покрития с плочки под бяха нахвърляни още от жертвите на Йорк, една върху друга, сякаш бяха дърва за огрев. Всички бяха напълно облечени. Очевидно, след като бе загубил интерес към тях, просто ги беше довлякъл тук и ги бе захвърлил, където му падне.
	Тялото, което лежеше най-отгоре, приличаше на заспал човек. На мъждивата светлина, която достигаше от коридора, отметнатата ръка и кичурите руса коса изглеждаха потресаващо уязвими.
	От гърдите на Пол се изтръгна нещо между вопъл и вик.
	Бяхме намерили Сам.


>	24

	Не можех да дишам. Макар да знаех, че Сам вероятно е вече мъртва, че Йорк няма никаква причина да я остави да живее, съзнанието ми отказваше да приеме изцяло този факт.
	Сграбчих Пол, който понечи да се втурне вътре.
	— Недей…
	Бях видял снимките на жертвите на Йорк. Пол не трябваше да вижда Сам така. Той се помъчи да се измъкне от ръцете ми, но после краката му се огънаха. Направи колеблива стъпка назад и се свлече до стената.
	— Сам… О, боже!
	_По-бързо. Изведи го оттук_. Беше се отпуснал на пода и приличаше на счупена играчка. Опитах се да го изправя на крака.
	— Хайде. Трябва да вървим.
	— Тя беше _бременна_. Искаше момче… О, боже!
	Имах чувството, че някой ме е стиснал за гърлото. Не можехме да останем тук, докато не разберем със сигурност къде е Йорк.
	— Ставай, Пол. Вече не можеш да й помогнеш…
	Той изобщо не ме чуваше. Отново се опитах да го изправя, но изведнъж в малката стая настъпи мрак. Обърнах се и видях, че вратата зад нас се бе затворила. Бутнах я бързо, очаквайки да видя Йорк. Нямаше го, но когато слабата светлина от коридора достигна до тялото на Сам, видях нещо друго.
	Нещо сребърно проблясваше сред разрошената руса коса.
	С болезнено свито сърце пристъпих към купчината трупове. Махнах косата и стягането в гърдите ми стана още по-силно. Видях познатото лице и се олюлях. _О, Боже!_
	Чух как зад мен Пол плаче.
	— Пол…
	— Аз я предадох. Трябваше…
	Стиснах го за рамото.
	— Чуй ме, _това не е Сам!_
	Той вдигна обляното си в сълзи лице.
	— Не е Сам — повторих аз и пуснах рамото му.
	Сърцето ми се късаше, когато му казах:
	— Това е Самър.
	— Самър?
	Отдръпнах се, а той се изправи на крака. Приближи се предпазливо до тялото, като че ли не вярваше на очите си.
	Но обиците по ушите и носа бяха достатъчно доказателство, че това не е жена му. Стоеше с ножа в ръка и гледаше изрусената коса, която ни бе заблудила. Самър лежеше по корем, с глава, извърната на една страна. Лицето й бе потъмняло от нахлулата в главата й кръв, единственото око, което се виждаше, бе зачервено, погледът — безжизнен.
	Бях решил, че Самър отсъства, защото е разстроена от смъртта на Том. А всъщност Йорк бе отнел още един човешки живот.
	Пол се разтрепери.
	— Мили боже…
	По лицето му се стичаха сълзи. Представих си какви чувства бушуват в него сега — облекчение, но и чувство за вина. И аз изпитвах същото.
	Той мина покрай мен и излезе от стаята.
	— _САМ! САМ, КЪДЕ СИ?_
	Викът му отекна в покритите с плочки стени. Тръгнах след него.
	— Пол…
	Но той вече нямаше спиране. Стоеше в центъра на балнеолечебницата, стиснал ножа в юмрук.
	— _КАКВО СИ НАПРАВИЛ С НЕЯ, ЙОРК?_ — изкрещя той с разкривено от гняв лице. — _ИЗЛЕЗ, ГНУСЕН СТРАХЛИВЕЦ!_
	Не последва отговор. Ехото заглъхна и тишината стана сякаш още по-страшна. Някъде в далечината като пулс на човешко сърце капеше някакъв кран.
	След това чухме нещо. Звукът беше съвсем слаб, едва доловим.
	Приглушен стон.
	Идваше от една от съседните манипулационни. Пол се затича и блъсна вратата. По стената имаше електрически лампи, захранвани от батерии. Нито една не светеше, но през вратата навлизаше достатъчно светлина, за да видим неподвижната фигура в средата на стаята.
	Пол изпусна ножа, който изтрополи на пода.
	— _Сам!_
	Отидох до най-близката лампа, запалих я и премигнах от неочаквано силната светлина. Сам беше завързана за една стара масажна маса. До главата й имаше триножник, на който бе закрепен фотоапарат, чийто обектив бе насочен към лицето й. Встрани имаше дървен стол. Всичко беше подредено точно както в планинското бунгало. Китките и глезените й бяха завързани с широки кожени каиши, а гърлото й бе опасано с друг, по-тънък. Беше толкова стегнат, че се бе впил в меката й плът. Този каиш беше свързан със сложна система от зъбчати колела, към които бе закрепена дървена дръжка.
	Испанската примка на Йорк.
	Забелязах всичко това още в момента, в който стигнах до малката стая. _Твърде късно е_, помислих си аз, като видях колко здраво е стегнат каишът около врата й. След това Пол се отмести и видях, че очите на Сам са широко отворени и изпълнени с ужас, но живи.
	Просната върху масата, издутият й корем изглеждаше невероятно голям. Лицето й беше зачервено и набраздено от сълзи, а устата й — запушена с кърпа. Пол махна парцала и тя си пое въздух на пресекулки, но каишът на гърлото още й пречеше да диша. Опита се да каже нещо, гърдите й се надигаха, докато се мъчеше да си поеме въздух.
	— Всичко е наред, тук съм. Не мърдай — говореше й Пол.
	Отидох да развържа каишите на глезените й, но се подхлъзнах на мокрия под. Погледнах надолу и върху белите плочки различих тъмно петно. Спомних си за кървавите следи в линейката и изстинах, но веднага разбрах, че това не е кръв.
	Водите на Сам бяха изтекли.
	Заразвързвах още по-бързо каишите на глезените й. Пол се протегна към дръжката на примката.
	— Не я пипай! — предупредих го аз. — Не знаем на коя страна се върти.
	Колкото и да ни се искаше да измъкнем Сам възможно най-бързо, каишът вече се бе врязал в гърлото й и ако погрешка го затегнехме още малко, това щеше да я убие.
	По изражението на Пол разбрах, че не знае какво да направи. Той заоглежда пода.
	— Къде е ножът? Мога да прережа…
	Неистов вик заглуши думите му. Идваше някъде иззад нас, откъм тъмния сводест вход до басейна. Викът се извиси, почти нечовешки, отекна в стените и бавно замря.
	В настъпилата тишина отново се чу капещият кран. Двамата с Пол се спогледахме. Канеше се да ме попита нещо, но не успя.
	На вратата с олюляване се появи Йорк.
	Погребалният агент беше неузнаваем. Тъмният му костюм беше мръсен и на петна, косата му бе сплъстена. Жилите на врата му изпъкваха, дебели като моливи, докато той крещеше и размахваше с две ръце огромен нож. Макар да бях доста далеч от него, забелязах, че по острието има кръв, която изглеждаше черна на слабата светлина.
	Сграбчих гредата, която бях пуснал, но ръцете ми бяха изтръпнали и непохватни.
	— Махни Сам оттук! — извиках на Пол.
	Гласът ми трепереше, когато пристъпих напред срещу Йорк.
	Той тръгна с препъване към мен, крещейки и размахвайки ножа във въздуха. Гредата в ръцете ми изглеждаше смешно малка. _Мобилизирай се. Забрави всичко друго_.
	— Спри! — изкрещях аз.
	Или поне си мислех, защото след това изобщо не бях сигурен, че аз съм изрекъл думата.
	— _Хвърли ножа!_
	Викът дойде откъм коридора, който водеше към стълбите. С огромно облекчение видях Гарднър. Джейкъбсън беше близо до него. И двамата бяха насочили пистолетите си към Йорк. _Благодаря ти, боже!_
	— Хвърли ножа! _Веднага!_ — повтори Гарднър.
	Йорк се беше извърнал към тях. Долната му челюст висеше, той дишаше тежко. За миг си помислих, че ще изпълни заповедта и с това всичко ще свърши.
	Тогава той издаде някакъв неразбираем вик и пристъпи тежко към Джейкъбсън.
	— Назад! — изкрещя Гарднър.
	Йорк отново извика нещо неразбираемо, но не спря. Джейкъбсън стоеше като закована. Видях как лицето й пребледня, когато той се спусна към нея с ножа, но така и не помръдна.
	В този момент отекнаха два изстрела.
	Шумът в затвореното пространство беше оглушителен. Йорк сякаш се спъна, наклони се на една страна и се блъсна в голямото стенно огледало. То се разби, а той падна тежко върху една от чешмите и я събори на пода. По него се посипаха парчета гипс и метал.
	Ушите ми продължаваха да кънтят болезнено. Във въздуха се носеше едва забележима синкава мъгла. В този момент миризмата на барут надделя над вонята от разлагащите се трупове. Йорк не помръдна повече. Без да сваля пистолета, Гарднър бързо отиде при него и изрита ножа от ръката му. После се наведе и постави ръка на гърлото му. Изправи се бавно и прибра пистолета в кобура си.
	Джейкъбсън все още държеше пистолета си в ръка, само че сега го бе насочила към пода.
	— С-съжалявам — заекна тя и бързо се изчерви. — Не можах…
	— Не сега — прекъсна я Гарднър.
	В този момент откъм малката стая се чу хлипане. Обърнах се и видях как Пол помага на Сам да се изправи. Опитваше се да я успокои, докато тя кашляше и се мъчеше да си поеме въздух. Той бе прерязал примката, но по гърлото й имаше ярка лилаво-червена следа.
	— О, б-боже, помислих… п-помислих, че…
	— Тихо, всичко е наред, вече нищо не може да ти направи.
	— Не можах да го спра, казах му, че съм бременна, а той… той каза, че това е хубаво, че иска да изчака докато, докато… О, боже!
	Не можа да довърши, защото в този момент се преви от контракцията.
	— Добре ли е? — попита Гарднър.
	— Раждането започва — отговорих аз. — Трябва да извикаш линейка…
	— На път е. Връщахме се към Ноксвил, когато получих съобщението ти. Веднага се обадих за подкрепа и наредих да изпратят линейка. Какво, по дяволите, си мислеше, че правиш?
	Сега не ми беше до упреците на Гарднър. Нямах време да го питам как са успели да дойдат толкова бързо и да се ориентират по обърканото описание, което им дадох. Отидох при Сам. Лицето й беше изкривено от болка.
	— Сам, линейката вече е на път. Скоро ще те закараме в болницата, но преди това трябва да ми кажеш дали имаш други наранявания, освен това по гърлото.
	— Н-не, мисля, че не. Т-той ме докара тук и ме остави. О, боже, всички тези трупове навън, всички те са мъртви!
	— Не мисли за това сега. Спомняш ли си кога започнаха контракциите?
	Опита се да се съсредоточи, докато си поемаше дъх.
	— Не знам… мисля, че в линейката. Когато се появи на вратата, помислих, че е станала някаква грешка. Каза ми да се обадя на Пол, но когато се обърнах с гръб той… той сложи ръка около врата ми и… и ме стисна!
	Досетих се, че става дума за задушаваща хватка. Ако се приложи както трябва, можеше да прати човек в безсъзнание само за секунди, без да причини дълготрайни увреждания. Но можеше да предизвика и смърт. Не че Йорк щеше да го е грижа.
	— Не можех да дишам! — хлипаше Сам. — Пред очите ми причерня и когато се събудих, бях в линейката и ме прониза болка! О, господи, как боли! Ще загубя бебето, нали?
	— Няма да загубиш бебето — опитах се да я успокоя аз, макар също да бях притеснен. — Сега ще те изведем оттук. Стой спокойно само още две минути.
	Излязох и затворих вратата на малката стая.
	— Кога ще дойде Бърза помощ? — попитах Гарднър.
	— Може би след половин час.
	Беше прекалено дълго.
	— Къде е колата ти?
	— Паркирана е отпред.
	Това беше приятна изненада — бях решил, че са прекосили хълма като нас с Пол. Тъй или иначе, бях разтревожен за Сам и нямах време да разсъждавам върху това.
	— Колкото по-бързо изведем Сам оттук, толкова по-добре — казах аз. — Ако тръгнем с колата, можем да пресрещнем линейката.
	— Ще донеса инвалидния стол — предложи Джейкъбсън.
	Гарднър кимна отсечено и тя бързо излезе. След това той огледа мрачно труповете, нахвърляни в басейна.
	— Значи отвън има още?
	— И тук също.
	С мъка в сърцето му съобщих за трупа на Самър, който лежеше в другата стая.
	— Господи!
	Гарднър изглеждаше шокиран. Прокара ръка през лицето си и продължи:
	— Ще ти бъда благодарен, ако останеш. Трябва да ми разкажеш какво се случи.
	— Кой ще ги откара?
	Пол не можеше да шофира, не и в състоянието, в което беше Сам.
	— Даян. Тя познава пътищата по-добре от теб.
	Погледнах труповете, които лежаха по пода на балнеолечебницата. Бях дипломиран общопрактикуващ лекар, не акушер-гинеколог. Сам трябваше да бъде закарана до линейката възможно най-бързо, а Даян щеше да се справи по-добре.
	Ако в момента бях нужен някъде, то това беше тук.
	— Добре — съгласих се аз.
	Двамата е Гарднър стояхме до отворения френски прозорец, след като Джейкъбсън потегли заедно с Пол и Сам. Решиха, че е по-добре да я изведат през тях, вместо да рискуват да я носят по разнебитеното стълбище. Гарднър се беше обадил, за да попита за линейката и подкреплението, а после отиде да провери дали има друг изход от балнеолечебницата. Каза, че стаите зад сводестата врата са непроходими.
	— Това обяснява защо Йорк не е избягал — заяви той, докато изтупваше праха от ръцете си. — Сигурно е бил долу, когато вие сте влезли, и за да се измъкне, е трябвало да мине покрай вас. Изглежда, че половината от горния етаж се е сринала. Цялата постройка е проядена от термити.
	Което пък бе привлякло блатните водни кончета. По ирония на съдбата скривалището на Йорк го беше издало. Сега обаче не ми се размишляваше върху справедливата ирония в това.
	Преди да тръгнат, Джейкъбсън почти не проговори. Предположих, че още се упреква за това, че се поколеба и не застреля Йорк. Колкото и да беше разбираемо, такова колебание бе непростимо за един полицай. В най-добрия случай щеше да бъде черна точка в служебното й досие.
	Но ако не беше Гарднър, положението можеше да бъде много по-лошо.
	Когато колата потегли, нито аз, нито Гарднър проявихме желание да се върнем вътре. Когато излязох на слънчева светлина, се почувствах като прероден след ужаса, който бях изживял в затвореното пространство на балнеолечебницата. Лекият вятър отвяваше миризмата далече от нас и въздухът беше изпълнен със сладкия дъх на трева и цъфнали дървета. Поех дълбоко въздух, опитах се да прочистя белите си дробове от отвратителната смрад на разлагащи се трупове. Зелените хълмове се простираха чак до хоризонта и човек би могъл да си помисли, че днес е най-обикновен пролетен ден.
	— Искаш ли да хвърлиш един поглед там? — попитах аз и посочих към езерото, което проблясваше между дърветата.
	Гарднър помисли, но не прояви особен ентусиазъм.
	— Още не. Да изчакаме, докато пристигнат криминалистите.
	Личеше си, че не изпитва никакво желание да влезе вътре.
	Стоеше, загледан надолу по хълма към езерото, пъхнал ръце дълбоко в джобовете си. Питах се дали по този начин не се опитва да спре треперенето им. Току-що бе убил човек и въпреки че беше неизбежно, сигурно не се свикваше лесно с такава мисъл.
	— Добре ли си? — попитах го аз.
	Всяка емоция сякаш се изпари от лицето му.
	— Добре съм — каза той и извади ръце от джобовете си. — Все още не си отговорил на въпроса ми — какво, по дяволите, си мислехте, че правите, като дойдохте тук сами? Имаш ли представа колко _безотговорно_ беше това?
	— Ако не го бяхме направили, Сам щеше вече да е мъртва.
	Той заговори по-спокойно:
	— Според Даян Йорк е изчаквал до последната минута, когато тя наистина започне да ражда. Искал е да се възползва максимално от случая. И да отнеме два живота вместо един.
	_Господи!_ Вперих поглед в планините и се опитах да прогоня образите, които нахлуха в съзнанието ми.
	— Мислиш ли, че всичко с нея ще е наред? — попита Гарднър.
	— Надявам се.
	Ако успеят да я закарат в болницата навреме. Ако няма усложнения с бебето. Имаше много „ако“, но сега поне шансът беше на нейна страна.
	— Как успяхте да дойдете толкова бързо? Не бях сигурен, че чу напътствията ми.
	— Не ги чух. Поне не нещо смислено — заяви той с известен сарказъм. — Но нямаше и нужда. След като Йорк остави кожата върху стъклото на колата, ти сложихме опашка.
	— Опашка ли?
	— Проследяващо устройство, подобно на GPS. Разбрахме къде си оставил колата, но старият път не е отбелязан на нито една карта. Така че тръгнахме по най-близкия и той ни отведе право до входната врата.
	— Поставили сте _проследяващо устройство_ на колата ми? И не сте си направили труда да ме уведомите?
	— Не беше необходимо да знаеш.
	Това обясняваше защо не бях забелязал да ме следят предната вечер и как полицаите успяха да пристигнат толкова бързо у Пол и Сам. За момент се ядосах, че никой не е счел за нужно да ме уведоми, но при така стеклите се обстоятелства нямах причина да се оплаквам.
	Сега бях доволен, че са поставили устройството.
	— И как разбра, че сте дошли на правилното място? — поинтересувах се аз.
	Гарднър сви рамене.
	— Не знаех. Но на старата порта висеше нов катинар, значи някой не искаше неканени гости. В колата имаме секач за стомана, просто срязах катинара и влязох да видя какво има вътре.
	Повдигнах вежди — навлизането в частна собственост без разрешение за обиск е смъртен грях, а Гарднър неотклонно следваше протокола. Лицето му потъмня.
	— Приех, че обаждането ти е достатъчно основание да смятам, че тук е било извършено престъпление — заяви той и вирна брадичка. — Хайде, да влезем.
	Още в коридора ни обгърна лепкавата миризма на разлагащи се тела. Светлината от френските прозорци не стигаше до балнеолечебницата и сега мрачните помещения ми се сториха по-зловещи отпреди. Вече знаех какво да очаквам, но това ни най-малко не намали ужаса, който изпитах при вида на труповете, нахвърляни в басейна като боклук.
	Трупът на Йорк беше там, където го бяхме оставили, безжизнен като телата на жертвите му.
	— Господи, как е издържал тази воня? — зачуди се Гарднър.
	Влязохме в стаичката, в която бяхме открили Сам. Отрязаният кожен каиш, който Пол бе свалил от гърлото й, лежеше като мъртва змия върху старата масажна маса. Устройството към примката беше изработено особено прецизно. Краищата на каиша влизаха в сложна система от зъбчати колела, които се задвижваха с помощта на излъскана дървена дръжка. При завъртането й каишът се обтягаше, а колелата не му позволяваха да се разхлаби при пускане на дръжката.
	Една по-проста конструкция би била също толкова ефективна, но Йорк искаше нещо по-изтънчено. Нарцистичен тип като него не би се задоволил с въже, увито около парче дърво.
	Това беше произведението на живота му.
	— Страхотно приспособление — каза Гарднър с известно възхищение.
	Изведнъж цялото му тяло се напрегна и той изви глава на една страна.
	— Какво беше това?
	Ослушах се, но чух само капещия кран. Гарднър излезе от стаята и постави ръка върху пистолета. Последвах го.
	Всичко в балнеолечебницата беше както го бяхме оставили. Йорк лежеше неподвижен, кръвта му вече бе образувала малка локва. Гарднър погледна през сводестата врата, която водеше към залостените стаи. Отпусна се и сакото закри пистолета в кобура му.
	— Сигурно така ми се е сторило…
	Изглеждаше смутен, но не можех да го обвиня, че реагира така. Аз също щях да се почувствам много по-добре, когато пристигнеха и другите агенти.
	— Сега ми покажи и останалите трупове — заяви той съвсем делово.
	Не влязох с него в малката стая, където двамата с Пол бяхме открили трупа на Самър. Вече бях видял повече, отколкото можех да понеса. Изчаках го в голямото помещение, застанал до трупа на Йорк. Той лежеше на една страна сред парчетата счупено огледало, които приличаха на назъбени сребърни островчета в локвата кръв.
	Загледах се в неподвижното тяло, поразен от огромната пропаст между абсолютната му безжизненост и необузданата енергия, която бушуваше в него допреди малко. Чувствах се празен; не изпитвах нито омраза, нито жалост. Йорк беше пожертвал живота на толкова много хора в напразен опит да разбере смъртта.
	Сега бе стигнал до отговора.
	Канех се да извърна глава, когато нещо ме възпря. Загледах се отново в Йорк, питайки се дали не си въобразявам. Наистина имаше нещо.
	Нещо с очите му не беше наред.
	Клекнах до тялото, като внимавах да не стъпвам в локвата кръв. Безжизнените очи бяха кървясали, а кожата около тях бе възпалена и покрита с мехури. Същото беше положението и с устата му. Наведох се напред, но в следващия момент бързо се отдръпнах, тъй като очите ми се насълзиха от острата миризма.
	Химикали за проявяване на филм.
	Обърнах тялото на Йорк по гръб и усетих как пулсът ми се ускори. Кървавата ръка с ножа се отпусна на една страна. Спомних си, че Гарднър я ритна, преди да провери дали е жив, но въпреки това ръката на мъртвия здраво стискаше ножа. Сега разбрах защо.
	Покритите със засъхнала кръв пръсти на Йорк бяха заковани за дръжката на ножа.
	За миг всичко си дойде на мястото. Агонизиращото виене и неразбираемите викове на Йорк, неистовото размахване на ножа във въздуха. Полусляп, с изгорена уста, той напразно се бе опитвал да измъкне пироните от ръката си. Бяхме видели онова, което очаквахме да видим — обезумялата атака на един побъркан човек, но всъщност Йорк не бе искал да ни нападне.
	Молил ни е за помощ.
	_Мили боже!_
	— Гарднър! — изкрещях аз и понечих да се изправя.
	Чух го да излиза от стаята зад гърба ми.
	— Какво, по дяволите, мислиш, че…
	Всичко, което се случи след това, беше като забавен каданс на сън, в който си напълно безпомощен.
	По стената все още бяха останали големи парчета от огромното огледало, което Йорк счупи. В едно от тях видях как Гарднър мина покрай басейна с труповете. В същия момент един от тях се раздвижи. Викът ми застина, когато той се изправи и застана зад гърба на Гарднър.
	Времето отново възобнови нормалния си ход. Извиках, за да предупредя Гарднър, но беше твърде късно. Чух приглушен вик, изправих се и видях, че агентът се бори да се освободи от ръката, която бе стиснала гърлото му като менгеме.
	_Задушаващата хватка_, помислих си аз. След това фигурата зад Гарднър се раздвижи, мръсната светлина, която навлизаше през закованите прозорци, падна върху лицето и аз с ужас го познах.
	Кайл дишаше тежко с отворена уста. Кръглото му лице си беше все същото, но това не бе онзи любезен млад помощник от моргата, когото познавах. Косата и дрехите му бяха напоени с течностите, отделени от разлагащите се трупове, лицето му бе смъртно бледо. Но най-ужасни бяха очите му. Без обичайната усмивка, която да отвлече вниманието от тях, те изглеждаха безизразни, празни като на човек, който вече е мъртъв.
	— Ако мръднеш, ще го убия! — каза той задъхано и затегна хватката си около гърлото на Гарднър.
	Агентът се бе вкопчил в ръката, която притискаше гърлото му, но нямаше опора, за да се измъкне от хватката. После протегна ръка към колана, където висеше пистолетът му, и за момент се обнадеждих. Но той вече губеше съзнание, движенията му станаха некоординирани, тъй като мозъкът му не получаваше достатъчно кръв и кислород. Накрая ръката му бавно се отпусна.
	Приведен под тежестта на тялото на Гарднър, Кайл кимна към стаята, в която бяхме намерили Сам.
	— Влизай!
	Опитвах се да мисля. След колко време, според Гарднър, щеше да пристигне подкреплението? След петнайсет минути?
	След двайсет? _Преди колко време ми каза това?_ Не си спомнях. Парчетата от счупеното огледало изхрущяха под краката ми, когато, без да мисля, пристъпих към стаята. След това видях масажната маса; кожените каиши бяха разкопчани и чакаха.
	Спрях.
	— Влизай там! Веднага! — изкрещя Кайл. — Или ще го убия!
	Устата ми бе пресъхнала.
	— Ти така или иначе ще го убиеш.
	Изгледа ме така, сякаш му говорех на непознат език. Сега, на фона на наболата тъмна брада и синините под очите, мъртвешката му бледост изпъкваше още повече. По кожата му имаше слой мазна пот, която блестеше, все едно бе намазан с вазелин. Дрехите му бяха като на медик от Бърза помощ, но толкова мръсни, че не можеше да се каже със сигурност.
	Лесно можеше да мине и за охранител.
	— Влизай!
	Кайл дръпна силно врата на Гарднър и тялото на агента се огъна като кукла. Не можех да кажа дали все още диша, но ако онзи продължеше да стиска гърлото му, дори и да оцелееше, щеше да има необратими мозъчни увреждания.
	Наведох се и взех парче от счупеното огледало. Беше дълго и тънко като нож. Стиснах го, при което ръбовете му се впиха в дланта ми. Надявах се Кайл да не види, че ръката ми трепери.
	Той ме наблюдаваше неспокойно.
	— Какво правиш?
	— Остави го да диша.
	Той се опита да се изсмее, но смехът му бе крехък като огледалото в ръката ми.
	— Да не си въобразяваш, че можеш да ме раниш с това?
	— Не знам — признах аз. — Искаш ли да пробваш?
	Той бързо прекара език по устните си. Кайл беше висок и едър мъж. _Също като Йорк_. Ако оставеше Гарднър и се нахвърлеше върху мен, надали щях да имам някакъв шанс. Той обаче погледна крадешком парчето стъкло и в погледа му видях колебание.
	Отпусна захвата си и Гарднър успя да си поеме въздух на пресекулки, но после Кайл отново притисна гърлото му. Хвърли поглед към изхода.
	— Пусни го и обещавам, че няма да се опитвам да те спра.
	Кайл отново се изсмя.
	— Да ме _спреш!_ Даваш ми _позволение_, така ли?
	— Подкреплението ще дойде всеки момент. Ако тръгнеш сега, може би ще успееш…
	— И да те оставя да им кажеш кой съм? За толкова глупав ли ме мислиш?
	Глупав определено не беше. _Ами сега?_ Нямах представа какво да правя. Той обаче също нямаше. Дишаше трудно, приведен и зачервен от усилието да удържа тялото на Гарднър. С ъгъла на окото си забелязах пистолета на колана на агента. Очевидно до този момент Кайл не се бе сетил за него.
	А ако се сетеше…
	_Накарай го да говори_.
	— Достави ли ти удоволствие да го измъчваш така? — попитах аз и посочих към трупа на Йорк.
	— Не ми оставихте друга възможност.
	— Значи той беше само за заблуда? Причинил си му всичко това само за да се измъкнеш? — Не се налагаше да правя усилие, за да вложа презрение в думите си. — А накрая не се получи, нали? Всичките ти усилия бяха напразни.
	— Да не мислиш, че не го знам?
	Извика така силно, че премигна, сякаш изпита болка. Изгледа ядно трупа на погребалния агент.
	— Господи, имаш ли някаква представа колко _време_ ми трябваше за това? Колко дълго го _планирах!_ Не трябваше да стане така! Йорк щеше да ми гарантира измъкването, щях да сложа _край!_ Трябваше да го открият до жената на Ейвъри. Така щяха да го помислят за някакъв нещастник, който е предпочел да се самоубие, вместо да бъде заловен. Тогава щях да напусна Ноксвил и да започна начисто някъде другаде. А сега всичко се оказа напразно!
	— Никой нямаше да ти повярва.
	— Така ли? — изсъска той. — Повярваха на снимките, които оставих в къщата му. Повярваха на всичко, в което исках да повярват!
	Кръвта запулсира в слепоочието ми, когато се сетих за Сам.
	— И ако наистина ти бяха повярвали, какво щеше да правиш тогава? Да продължаваш да убиваш още бременни жени ли?
	— Нямаше да се наложи! Жената на Ейвъри беше изпълнена с живот! Точно тя ми трябваше, _усещах_ го!
	— Както си го усещал и при останалите, така ли? И при Самър ли го усещаше? — закрещях аз, повече не можех да се сдържам.
	— Тя беше любимка на Либерман!
	— Тя те харесваше!
	— Но харесваше Ървинг повече!
	Тези думи така ме шокираха, че замълчах. Досега всички смятахме, че Ървинг бе убит заради телевизионното интервю, което беше дал. Но Кайл бе присъствал в моргата, когато той флиртуваше със Самър. И на следващия ден бе изчезнал.
	А сега и тялото на Самър лежеше в тъмната стая.
	_Тя само му се усмихна, нищо повече_. Но за егото на Кайл явно това е било достатъчно.
	Започна да ми се гади. Разговорът обаче бе отвлякъл вниманието на Кайл и той бе поотпуснал гърлото на Гарднър. Видях как агентът премигна и отвори очи. Тогава казах първото нещо, което ми мина през ума:
	— Какво имаше против Том? Такава заплаха ли беше той?
	— Той беше измамник! — Лицето на Кайл се изкриви в спазъм. — Великият съдебномедицински антрополог, _експертът!_ Наслаждаваше се на славата си, слушаше джаз, докато работеше, все едно беше в пицария! Хикс е просто глупак, но Либерман се мислеше за нещо _специално!_ Най-голямата тайна на вселената бе точно под носа му, но той нямаше достатъчно въображение, за да погледне отвъд разкапващата се плът!
	— Том не си губеше времето да търси отговори, които не може да намери! — Чувах как Гарднър с мъка си поема въздух, но не смеех да погледна към него. — Ти дори не знаеш какво търсиш! Всички хора, които си убил, всички трупове, които си… _нахвърлял_ тук, за какво ти послужиха? Всичко това е било безсмислено! Приличаш на някое хлапе, което подбутва с пръчка нещо умряло…
	— Млъкни! — От устата му се разхвърчаха слюнки.
	— Знаеш ли поне колко човешки живота си погубил напразно? — изкрещях аз — И за какво?! За някакви си снимки. Мислиш ли, че те ще ти разкрият нещо?
	— _Да!_ Една перфектна снимка и ще разбера! — изкриви устни той. — Ти си същият като Либерман, не виждаш нищо друго, освен мъртвото месо. Но има нещо по-велико от това! _Аз_ съм по-велик от това! Животът има два полюса — включено и изключено. Гледах хората в очите и наблюдавах как той ги напуска, също като да загасиш лампата. И къде отива той? Нещо се _случва_ в онзи момент! Виждал съм го с очите си!
	Звучеше отчаяно. И в този момент осъзнах, че той наистина е отчаян. Точно в това беше проблемът. Бяхме сбъркали кой е убиецът, но за всичко друго Джейкъбсън е била съвсем права. Кайл бе обсебен от мисълта за собствената си смърт. Не, не обсебен.
	Беше ужасен от тази мисъл.
	— Как е ръката ти, Кайл? — попитах аз. — Предполагам, че само се преструваше, че си се убол на иглата. Том мислеше, че ти прави услуга, като те помоли да помогнеш на Самър, но ти само се мотаеше наоколо и чакаше да видиш как някой от нас ще се убоде, нали? Какво стана тогава, да не би да си изпусна нервите?
	— Млъкни!
	— Въпросът е защо пребледня така, ако само се преструваше, че си се убол? Защото те попитах за ваксините, нали? До този момент не ти бе хрумвало, че можеш да се заразиш от някоя от жертвите си, нали?
	— Млъкни ти казах!
	— Ноа Харпър е бил заразен с хепатит C. Знаеше ли това, Кайл?
	— Лъжеш!
	— Истина е. Трябваше да се съгласиш да започнеш лечение. Имаше открита рана, по ръкавицата ти имаше толкова кръв. Но ти не възнамеряваше да се задържиш тук още дълго, нали? Много по-лесно е да си заровиш главата в пясъка, отколкото да приемеш факта, че си се заразил от една от собствените си жертви.
	Лицето му пребледня още повече. Той изви глава към масажната стая.
	— За последен път ти казвам, влизай _веднага!_
	Нямах никакво намерение да го правя. С всяка изминала минута помощта приближаваше. А при вида на бледността и затрудненото му дишане, се запитах още нещо. Защо бе предпочел да се скрие и да рискува живота си, когато спокойно можеше да избяга, докато ние се занимавахме с Йорк? Може би по същата причина, поради която не бе убил Сам. По същата причина, поради която все още не бе удушил Гарднър и не се бе нахвърлил върху мен.
	Просто не беше в състояние.
	— Май доста си пострадал при катастрофата — казах аз, сякаш между другото.
	Той ме изгледа тревожно, дишайки тежко и неравномерно.
	— Видях волана на линейката. Направо се е забил в ребрата ти. Знаеш ли, че това е една от най-честите причини за смърт при катастрофа? При счупването ребрата пробиват белия дроб. Или сърцето. Колко пъти си виждал подобни наранявания в моргата?
	— Млъкни!
	— Ами острата болка, която те пробожда всеки път, когато си поемаш дъх? Това е заради счупените ти ребра, които разкъсват белите ти дробове. Трудно ти е да дишаш, нали? И ще става още по-трудно, защото в момента дробовете ти се пълнят с кръв. Ти умираш, Кайл.
	— МЛЪКНИ, МАМКА ТИ! — изкрещя той.
	— Ако не ми вярваш, виж сам — предложих аз и му посочих счупеното огледало. — Виждаш ли колко си пребледнял? Това е защото имаш вътрешен кръвоизлив. Ако скоро не получиш медицинска помощ, или ще умреш от кръвозагуба, или ще се удавиш в собствената си кръв.
	Той впери поглед в счупеното огледало и размърда устни. Нямах представа колко сериозно е наранен в действителност, просто давах храна на въображението му. За самовлюбен човек като Кайл това беше достатъчно.
	Той почти бе забравил за Гарднър. Агентът премигваше и постепенно идваше в съзнание. Видях, че леко се раздвижи, като че ли за да провери колко силно го стискаше нападателят му. _Не сега. Моля те, не мърдай_.
	— Предай се — продължих бързо да го увещавам.
	— Предупреждавам те…
	— Спаси живота си, Кайл. Ако сега се предадеш, ще получиш необходимите медицински грижи.
	Замълча за момент. За мое изумление видях, че плаче.
	— Така или иначе ще ме убият.
	— Няма. Нали за това са адвокатите. А съдебните процеси траят с години.
	— Няма да отида в затвора!
	— Значи предпочиташ да умреш?
	Той преглъщаше сълзите си. Опитах се да прикрия надеждата си, когато забелязах, че напрежението по лицето му изчезна и той започна да се отпуска.
	В този момент Гарднър започна да придвижва ръката си към пистолета.
	Кайл обаче го видя.
	— _Мамка му!_ — изкрещя той и притисна силно гърлото на Гарднър.
	Агентът изпъшка и се задави, докато търсеше пипнешком пистолета. Кайл протегна свободната си ръка към оръжието. Хвърлих се към тях, макар да знаех, че няма да успея да го достигна навреме.
	Тогава откъм коридора се чу шум.
	Джейкъбсън стоеше на вратата с пребледняло от шок лице. Отметна бързо сакото си и посегна към пистолета си.
	— _Остави го!_ — изкрещя Кайл и се изви така, че да се скрие зад тялото на Гарднър.
	Тя спря, но не махна ръка от пистолета. Кайл трябваше да извие своята под доста неудобен ъгъл, за да извади докрай оръжието на Гарднър от кобура. В тишината се чуваше само тежкото му дишане. Гарднър вече не мърдаше. Беше увиснал на ръката на Кайл като чувал, лицето му бе потъмняло.
	Кайл облиза устни, докато гледаше към пистолета на Джейкъбсън.
	— Махни си ръката от пистолета и пусни Гарднър! — нареди тя, но въпреки заповедническия й тон гласът й потреперваше.
	Кайл усети това. Адреналинът му бе влял нови сили. На кръглото му като месечина лице се изписа усмивка. Сега отново той контролираше положението и това му доставяше удоволствие.
	— О, не. _Ти_ ще трябва да оставиш пистолета.
	— Няма да стане. Давам ти последна възможност…
	— Ш-ш-шт… — каза той и той наклони глава към Гарднър все едно се ослушваше. — Пулсът на партньора ти почти не се усеща. Става все по-слаб… и по-слаб… и по-слаб.
	— Ако го убиеш, няма какво да ме спре да те застрелям.
	Самодоволното изражение на Кайл изчезна. Розовият му език отново се показа и навлажни устните.
	— Да сключим сделка… — започна той, но в този момент над главите ни се чу тропот от стъпки.
	Очите на Кайл се разшириха, Джейкъбсън се разсея за миг, той извади пистолета от кобура на Гарднър и стреля.
	Видях как Джейкъбсън залитна, но тя също бе успяла да извади пистолета си. Кайл пусна Гарднър, който се строполи на земята, после се чуха още два изстрела. Огледалото до главата ми се пръсна и около мен се посипаха стъкълца. Пистолетът на Кайл изтрополи и той се свлече на пода като кукла, чиито конци са били прерязани.
	За втори път този следобед ушите ми пищяха от изстрелите в затвореното пространство. Спуснах се към Джейкъбсън. Тя се бе облегнала на стената, но продължаваше да държи пистолета насочен към Кайл. Лицето й беше бяло като тебешир и силно контрастираше с тъмното петно в лявата част на сакото й, което ставаше все по-голямо и по-голямо.
	Тя премигна.
	— Аз… май…
	— Седни. Не се опитвай да говориш.
	Хвърлих бърз поглед към Гарднър, който лежеше неподвижно, и разтворих сакото й. Не можех да преценя дали той диша, но в момента състоянието на Джейкъбсън беше по-тревожно. Ако куршумът бе уцелил артерията й, тя можеше да умре от кръвозагуба за броени секунди. Чувах стъпките по стълбите и коридора, но не можех да им обърна внимание. Отгърнах сакото и затаих дъх, като видях колко бързо се просмукваше с кръв бялата й блуза. В този момент агентите нахлуха през вратата и помещението се изпълни с викове.
	— Бързо, трябва… — започнах аз, но някой ме изтегли настрани и ме хвърли по лице на пода.
	_Какво, за бога…_ Опитах се да се изправя, но някой ме блъсна силно в гърба.
	— Долу! — изкрещя глас.
	Аз на свой ред изкрещях, че няма време, но никой не ме слушаше. От позицията, в която се намирах, виждах само краката им.
	Стори ми си, че измина цяла вечност, преди да ме разпознаят и да ми позволят да стана. Бях така ядосан, че избутах човека, който се опита да ми помогне да се изправя. Няколко души бяха клекнали около Гарднър, който бе сложен да лежи на една страна. Все още беше в безсъзнание, но видях, че диша. Обърнах се към Джейкъбсън — двама агенти й оказваха първа помощ. Бяха свалили блузата й, за да стигнат до раната между врата и рамото й. Белият й спортен сутиен бе обагрен в аленочервено. Кръвта бе толкова много, че раната не се виждаше.
	— Аз съм лекар, оставете ме да й помогна — казах аз и клекнах до нея.
	Зениците на Джейкъбсън бяха разширени от шока. Сивите й очи изглеждаха уплашени.
	— Мислех, че говориш на Дан…
	— Той е добре.
	— Линейката беше само на километър оттук, затова се върнах. Знаех, че нещо не е наред… — Заради болката говореше трудно. — Йорк не беше взел снимките от къщата. Родителите му, цялото му минало. Той не би ги оставил просто така…
	— Не говори.
	Поуспокоих се, като видях изпълнената с кръв бразда в трапецовидния й мускул — онзи, който се намира между врата и рамото. Куршумът се бе плъзнал по него и бе оставил дълбока следа, но въпреки обилното кръвотечение раната не беше сериозна. Ако бе попаднал само два-три сантиметра по-надолу или по-наляво, положението щеше да е съвсем различно.
	Въпреки това тя губеше кръв. Свих блузата й на топка и притиснах раната. В това време един от агентите донесе аптечка.
	— Дръпни се — каза ми той.
	Изправих се и му направих място. Той разпечата стерилно парче марля и притисна раната толкова силно, че Джейкъбсън изохка от болка. После агентът умело залепи превръзката. Очевидно си разбираше от работата, затова отидох при Гарднър. Той все още не бе дошъл в съзнание, което не беше добър знак.
	— Как е? — попитах една жена от агентите, коленичила до него.
	— Трудно е да се каже — отвърна тя. — Бърза помощ идва, но не смятахме, че ще ни потрябват. Какво, по дяволите, стана?
	Нямах сили да й отговоря. Обърнах се към мястото, където лежеше Кайл, проснат по гръб. Гърдите и коремът му бяха покрити с кръв, безжизнените му очи бяха вперени в тавана.
	— Не си прави труда, мъртъв е — каза ми един от агентите, когато сложих ръка на гърлото му, за да проверя има ли пулс.
	Но това не беше съвсем вярно. Усетих едва доловим пулс. Задържах ръката си там, вперил поглед в широко отворените му очи, докато сърцето му отмерваше последните удари. Те ставаха все по-слаби и по-слаби, докато накрая спряха.
	Загледах се в очите му. Дори в тях да имаше нещо, аз не успях да го видя.
	— Ранен си.
	Жената, която бе коленичила до Гарднър, гледаше ръката ми. Видях, че от дланта ми капе кръв. Сигурно се бях порязал на парчето огледало, макар че нямах спомен за това. Разрезът беше точно върху вече съществуващия белег и приличаше на отворена уста, от чиито устни бликаше кръв.
	До този момент не бях почувствал нищо, но сега ме прониза студена болка.
	Стиснах юмрук.
	— Ще оцелея.


>	Епилог

	В Лондон валеше. След яркото слънце и буйната зеленина на планините на Тенеси Англия ми се струваше сива и безлична. Метрото беше пълно с хора, които се прибираха по домовете си от работа, наблъскани плътно един до друг. Преглеждах вестника, който бях купил на летището. Чувствах се някак дезориентиран, докато четях за събитията, които се бяха случили в мое отсъствие. Всеки път, когато се прибирах вкъщи след дълго пътуване, имах усещането, че съм прескочил няколко седмици и съм се озовал в бъдещето. Това е най-лесният начин да пътешестваш във времето.
	Животът тук бе продължил и без мен.
	Шофьорът на таксито бе любезен индиец, който нямаше нищо против да пътуваме мълчаливо. Наблюдавах улиците в ранната привечер. Когато завихме по онази, на която живея, тя ми се стори някак различна. Трябваше ми малко време да разбера защо. Когато заминах, листата едва покарваха по клоните на липите, а сега всичко наоколо беше зелено.
	Дъждът премина в ръмеж. Когато слязох от таксито, тъмният тротоар блестеше от влагата. Платих на шофьора, взех сака и куфара си и ги занесох до входната врата. Оставих ги на земята и раздвижих ръката си. Бяха ми свалили превръзката преди няколко дни, но дланта все още ме наболяваше.
	Прещракването на ключа отекна в малкото антре. Преди да замина, бях казал да не ми носят поща, но въпреки това върху черно-белите плочки се бе събрала малка купчина рекламни брошури. Избутах ги с крак, вкарах куфара си и затворих вратата.
	Нищо в апартамента ми не се бе променило през няколкото седмици, докато отсъствах; само в ъглите се бе насъбрал малко прах. Спрях на вратата и усетих познатата болка от празнотата, която ме очакваше. Въпреки това болката не бе толкова силна, колкото очаквах.
	Оставих куфара на пода, хвърлих сака върху масата и изругах, когато нещо силно изтрака и ме подсети какво бях сложил вътре. Отворих сака, очаквайки да ме лъхне миризмата на разсипан алкохол, но нищо не беше счупено. Поставих върху масата бутилката със странна форма. Малкото конче и жокеят стояха изправени върху капачката, като че ли бяха замръзнали в галоп. Изкуших се да я отворя веднага, но бе още доста рано. Отложих това удоволствие за малко по-късно.
	Отидох в кухнята. В апартамента се усещаше хлад, който ми напомняше, че макар да е пролет, сега съм в Англия. Включих отоплението и сложих чайника на печката.
	Не бях пил чай от няколко седмици.
	Погледнах телефона и видях, че имам съобщения. Бяха повече от двайсет. Без да се замисля, посегнах да натисна копчето и да ги прослушам, но промених решението си. Ако някой е искал спешно да се свърже с мен, щеше да се обади на мобилния.
	Освен това едва ли някое от съобщенията беше от Джени.
	Направих си чаша чай и я занесох на масата в трапезарията. В средата имаше празна купа за плодове и едно малко листче в нея. Взех го и видях, че е бележката, която бях написал, преди да замина. _Кажи на Том в колко часа пристигаш_. Смачках листчето и го пуснах в купата.
	Усетих, че започвам да се нагаждам към стария си живот. Струваше ми се, че съм бил в Тенеси преди цял век. Спомените за слънчевата градина с труповете и водните кончета, както и кошмарните сцени в санаториума започваха да изглеждат нереални, сякаш са били само сън. Но всичко онова бе действителност.
	В „Сидър Хайтс“ бяха открити четирийсет и два трупа, двайсет и седем от които — в градината, а останалите — в санаториума и балнеолечебницата. Кайл не бе подбирал. Жертвите му бяха хора на всякаква възраст, от всякакъв етнос. Някои бяха умрели преди повече от десет години и работата по идентифицирането им все още продължаваше. Портфейлите и кредитните карти, които беше запазил, донякъде улесняваха този процес, но скоро стана ясно, че броят на труповете е по-голям от броя на вещите. Много от жертвите са били скитници и проститутки, изчезнали, без никой да разбере, а още по-малко да съобщи на полицията.
	Ако Кайл не бе поискал да се себедокаже, можеше да продължи така безкрайно дълго време.
	Но не всички жертви бяха анонимни. Трупът на Ървинг беше открит в същата стая, в която бе и трупът на Самър, а сред останалите идентифицирани жертви се открояваха три имена. Първото беше на Дуайт Чеймбърс. Портфейлът и шофьорската му книжка бяха намерени в купчината вещи в кухнята на санаториума, а трупът му бе в балнеолечебницата. Това потвърждаваше историята на Йорк за случайния работник, нает в „Стийпъл Хил“.
	Второто име, което говореше нещо на разследващите, беше Карл Филипс, четирийсет и шест годишен мъж, страдащ от шизофрения, който бе изчезнал от една държавна психиатрична болница преди около десет години. Неговите останки бяха най-старите, открити в санаториума, а освен това той бе внук на основателя на „Сидър Хайтс“. Филипс бе наследил западналия имот, но никога не бе полагал каквито и да е грижи за него. Така санаториумът останал на произвола на съдбата, обитаван само от термитите и водните кончета.
	Докато не го открил Кайл.
	Разкриването на третата самоличност обаче предизвика най-голям шок. В шкафа, под снимките на жертвите, криминалистите откриха стара шофьорска книжка, принадлежаща на двайсет и девет годишен мъж от Мемфис, който работел като помощник в морга. Неговите останки бяха открити в тревата близо до езерото и идентифицирани по стоматологичния му картон.
	Името му беше Кайл Уебстър.
	— Починал е преди осемнайсет месеца — обясни ми Джейкъбсън, когато й се обадих, виждайки новината по телевизията. — Тепърва трябва да се установи как този човек е успял да започне работа в моргата, но в интерес на истината документите и препоръките му са съвсем истински. Освен това доста е приличал на истинския Уебстър, така че снимката е могла да заблуди всеки.
	Това вероятно съответстваше точно на всичко останало, което беше извършил. Човекът, когото ние познавахме като Кайл Уебстър, винаги бе обичал да подвежда околните. Бе си присвоил самоличността на една от жертвите си така лесно, както нахлузваше кожата от ръцете им.
	— Щом не е Кайл Уебстър, тогава кой е? — попитах аз.
	— Истинското му име е Елиът Питърс, на трийсет и една години. Роден е в Ноксвил, но е работил като помощник в моргите в Нешвил и в Севиървил, затова е бил запознат с работата. Изчезнал е преди две години и оттогава никой не е чувал за него. Произходът му обаче е много интересен. Баща му е неизвестен, майка му е починала още когато бил дете, затова бил отгледан от леля си и чичо си. Всички твърдят, че бил изключително умен, имал отлични оценки в гимназията и дори искал да кандидатства медицина. След това всичко се променило. Според училищните дневници някъде към седемнайсетата си година изведнъж загубил интерес към учението. Не успял да влезе в университета и се наложило да се захване със семейния бизнес, който фалирал след смъртта на чичо му.
	— Какъв семеен бизнес?
	— Чичо му притежавал малка кланица. Колели предимно прасета.
	Затворих очи. _Прасета_.
	— Леля му е била последният жив роднина, но и тя починала преди няколко години — продължи Джейкъбсън. — От естествена смърт, както изглежда. Сигурно можеш да се досетиш къде са погребани лелята и чичото.
	Не беше никак трудно, наистина. В „Стийпъл Хил“.
	Освен това от медицинския картон на Елиът Питърс ставало ясно, че като юноша са му направили няколко операции за отстраняване на полипи от носа. Те били успешни, но в резултат на тях той развил аносмия. Това беше отговорът на въпроса, който Гарднър зададе в балнеолечебницата в „Сидър Хайтс“.
	Елиът Питърс не е усещал никакви миризми.
	Край санаториума все още копаеха, за да проверят дали и там няма останки от трупове. Но моята роля приключи още на следващия ден, когато на помощ се притекоха останалите членове на факултета от Изследователския институт по антропология. Операцията взимаше такива размери, че се наложи да извикат местното подразделение на Гражданска защита, с тяхната напълно оборудвана преносима морга. Двайсет и четири часа след като с Пол се промъкнахме през оградата, цялото място гъмжеше от експерти.
	Благодариха ми любезно за помощта и ми казаха, че ще се свържат с мен, ако им потрябвам за още нещо. Вече бях дал показания. Качиха ме в една кола и ме изведоха покрай репортерите и телевизионните оператори, които се бяха събрали пред вратите на санаториума. Изпитвах едновременно облекчение и съжаление. Струваше ми се, че не е редно да напусна разследването точно сега, но след това си казах, че всъщност то не е мое и никога не е било.
	Бях готов да удължа престоя си, за да изчакам възпоменателната служба в памет на Том, или дори да се върна за нея по-късно. В крайна сметка не се наложи. Независимо от събитията, които бяха предизвикали смъртта му, Том бе починал в болница, по здравословни причини, така че разследване нямаше да има. От една страна, това беше добра новина, заради Мери, но пък аз останах с усещането за не докрай свършена работа. Но може би с всяка смърт е така.
	Погребение нямаше. Том бе дарил тялото си за целите на науката, но не на Фермата — иначе щеше да е доста травмиращо за колегите му. Мери се държа достойно и не плака по време на службата. До нея стоеше възпълен мъж на средна възраст, облечен в строг костюм. Отначало не разбрах, че това е синът им. Държеше се леко неприятно, като човек, който има по-важна работа. Когато ни запознаха след края на службата, той ми подаде ръка вяло и неохотно.
	— Доколкото разбрах, работите като застраховател? — попитах аз.
	— Всъщност не, поръчител съм.
	Не знаех каква точно е разликата, но реших, че няма смисъл да питам.
	— Дълго ли ще останете в града?
	Той погледна часовника си и се намръщи, все едно вече закъсняваше.
	— Не, ще хвана следобедния полет за Ню Йорк. И без това трябваше да пренасроча някои заседания. Всичко това стана в много неподходящ момент.
	Идваше ми да му отвърна хапливо, но си замълчах. Какъвто и да е, все пак беше син на Мери и Том. Докато се отдалечавах, той отново погледна часовника си.
	Гарднър и Джейкъбсън също присъстваха на службата. Тя се бе върнала на работа; превръзката на рамото й едва се забелязваше под сакото. Гарднър все още се водеше в отпуск по болест. Беше прекарал малка исхемична криза, нещо като миниинсулт заради продължителната липса на кислород. Това бе предизвикало краткотрайна загуба на говора и намалена чувствителност в едната страна, която щеше да премине. Когато го видях, единствените забележими следи бяха още по-дълбоките бръчки по лицето му.
	— Добре съм — отговори ми той леко сдържано, след като го попитах как е. — Спокойно мога да се върна на работа още сега. Проклети доктори.
	Джейкъбсън изглеждаше съвършена и недостъпна както винаги. По нищо не личеше, че е била простреляна, освен че на моменти се опитваше да предпази лявото си рамо.
	— Чух, че е предложена за повишение — споделих с Гарднър, докато тя изказваше съболезнованията си на Мери.
	— Още не е решено.
	— Ако ме питат мен, напълно го заслужава.
	Той се поотпусна малко.
	— И аз мисля така, макар че надали някой ще ме пита.
	Наблюдавах Джейкъбсън, докато разговаряше с Мери с тържествено и сериозно изражение на лицето. Имаше прекрасен профил. Гарднър се изкашля.
	— Даян все още преживява труден период. Раздели се с любимия човек миналата година.
	За първи път научавах нещо за личния й живот. Учудих се, че ми съобщава това.
	— И той ли е агент от Бюрото за разследване?
	Гарднър съсредоточено се опитваше да махне някаква прашинка от ревера на смачканото си сако.
	— Не. _Тя_ е адвокат.
	Преди да си тръгна, Джейкъбсън дойде да се сбогува с мен. Стисна силно ръката ми, кожата й беше суха и топла. Сивите й очи не ме гледаха така хладно както преди, но може би само си въобразявах. Когато я видях за последен път, вървеше с Гарднър към колата, висока и стройна до приведената фигура на по-възрастния агент.
	Службата беше проста и трогателна. Нямаше химни, само две от любимите му джаз парчета, в началото и в края — _My Funny Valentine_ на Чет Бейкър и _Take Five_ на Брубек. Усмихнах се, когато ги чух. Между тях колеги и приятели произнесоха речи, но тържествената обстановка беше нарушена от бебешки плач. Томас Пол Ейвъри ревеше с цяло гърло, въпреки опитите на майка му да го успокои.
	Никой нямаше нищо против.
	Беше се родил малко след като откараха Сам в болницата. Беше в чудесно здраве и ревеше така, че целият свят да го чуе. В началото лекарите бяха разтревожени от високото кръвно налягане на Сам, но след раждането то бързо се нормализира. Два дни по-късно тя се прибра вкъщи, бледа и с хлътнали очи, но други последствия от премеждието не се забелязваха.
	— Спомням си го като кошмарен сън — призна тя, когато Томас се нахрани и заспа. — Все едно е паднала някаква завеса. Пол се притеснява, смята, че просто отричам случилото се. Но не е така. Просто мисля, че случилото се после е по-важно.
	До този момент погледът й беше насочен към набръчканото розово личице на сина й, но сега вдигна очи към мен и се усмихна толкова широко, че направо ми разтопи сърцето.
	— Имам чувството, че лошото на този свят няма никакво значение. След раждането като че ли не съществува нищо друго.
	От двамата Пол се справяше с преживяното по-трудно. В дните след това по лицето му често пробягваше сянка. Не трябваше да си психолог, за да се сетиш, че той преживява отново кошмара, представя си какво можеше да се случи. Но когато бе заедно с жена си и сина си, сянката изчезваше. Раните бяха още пресни, но като ги гледах тримата заедно, не се съмнявах, че ще зараснат.
	Просто бе нужно време.
	Чаят ми беше изстинал. Въздъхнах, отидох до телефона и започнах да прослушвам съобщенията си.
	_Доктор Хънтър, не ме познавате, старши детектив Уолас ми даде номера ви. Казвам се…_
	На вратата се позвъни и не чух останалото. Спрях телефонния секретар и отидох да отворя. Последните слънчеви лъчи изпълваха малкото антре със златисти отблясъци, като предвестници на лятото. Протегнах ръка, за да отворя вратата, и изведнъж ме обзе усещането за дежа вю. _Млада жена със слънчеви очила стои в слънчевата привечер. Усмивката й се изкривява, тя се протяга към чантата си и вади от нея нож…_
	Поклатих глава и отпъдих образа. Изпънах рамене, отключих вратата и я отворих докрай.
	Насреща ми стоеше широко усмихната възрастна жена.
	— А, доктор Хънтър, наистина сте вие! Чух, че някой се движи долу, и реших да проверя дали всичко е наред.
	— Всичко е наред, благодаря, госпожо Кацулис.
	Това беше съседката ми от горния етаж. До миналата година, когато бях нападнат, почти не бях разговарял с нея, но след това тя бе приела за свой дълг да бди над мен. С внушителния си ръст от метър и четирийсет и пет.
	Още не бе приключила с проверката. Надникна в хола, където стоеше неразопакованият ми багаж.
	— Наскоро се сетих, че отдавна не съм ви виждала. На някое хубаво място ли бяхте? — попита тя и впери въпросителен поглед в мен.
	Устните ми потрепнаха, докато се опитвах да потисна надигащия се в мен смях.
	— Бях в командировка — отвърнах аз. — Но вече се върнах.
