	Когато делял Господ късмета на хората, първи отишли турците да искат някой дар от него. По своя воля Господ им дал _агалъка_.
	Чули българите, че Господ дарува народите, и отърчали да вземат и те някой дар.
	— За какво дойдохте вие, българи? — попитал ги Господ.
	— Ние, Господи, чухме, че си дарувал народите, та молим те и нас да даруваш нещо.
	— Е, какво искате да ви дарувам? — рекъл им Господ.
	— Искаме агалъка — рекли българите.
	— Агалъка дадох на турците; друго нещо искайте! — рекъл им Господ.
	— Каква _работа_ си направил ти, Господи? Защо си дал агалъка на други? Ние него искаме, ако може, него ни дай!
	— Да сте ми благословени, българи — рекъл Господ, — но аз думата си назад не вземам. Току аз ще ви дам дар _работата_. Идете си със здраве!
	Чули евреите. Отишли и те при Бога. Пита ги Господ за какво са дошли.
	— Дойдохме, Господи, да ни дадеш дар.
	— Какъв дар искате?
	— Е, агалъка искаме.
	— Агълъка го взеха други.
	— Каква _сметка_ си си направил, Господи! Защо си го дал на други? Нали ние го искаме!
	— Е, хайде _сметките_ да са ваши! — рекъл им Господ.
	Чули френците и те отишли при Бога да искат дар. Пита ги Господ:
	— За какво дойдохте вие, френци.
	— Да ни дадеш някой дар — рекли му те.
	— Какво искате? — попитал ги Господ.
	— Е, агалъка искаме.
	— Агалъка го взеха други.
	— Какъв е тоя _мурафет_ от тебе? — рекли френците. — Защо си дал агалъка на други?
	— Хайде тогава _мурафетите_ да са ваши! — рекъл Господ.
	Дошли циганите. И те пак:
	— Дошли сме, Господи, да ни дадеш някоя награда.
	— Е, каква награда? — рекъл Господ.
	— Награда искаме, агалъка!
	— Други го взеха.
	— Ех, ние _сиромаси_, с _чуждо_ ли ще поминуваме? — рекли циганите.
	— Хайде, _сиромаси_ да бъдете и _чуждо_ да просите! — рекъл Господ.
	Дошли най-после гърците. И те пак агалъка поискали.
	— Е бре, гърци! — рекъл Господ. — Много късно дойдохте; за вас току-речи нищо не остана. Агалъка взеха турците, работата — българите, сметката — евреите, изкуството — френците, сиромашията — циганите. Какво остана да ви дам?
	— Кой беше този, що е направил тази _хитрост_ да не разберем, та да дойдем по-скоро да вземем някоя награда?
	— Хайде, недейте се люти! — рекъл им Господ. — И вам ще дам някоя награда, не ви пущам празни. Хайде, нека да е ваша _хитростта_ — рекъл Господ.
	И оттогава народите си останали с тия дарове.
