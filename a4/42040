	Двама крадци отишли да оберат една църква. Те задигнали всичко: сребърни венци по иконите, ръце, крака, кандила, кандилници — и го натъпкали в чували. Влезли да оберат и олтара. Единият от крадците ограбил кръстове, потири, обкованото евангелие и всичкото сребро на олтара и престола. Другият се покачил на престола, да откачи кандилото. Той бил обут в свински цървули, та другарят му извикал:
	— Не те ли е грях да стъпваш на престола с мръсни свински цървули?
	Пък другият отговорил:
	— Хе-е, побратиме, сърце да е чисто, нищо, че цървулите ми са мръсни.
	Ето, има хора, които мислят, че и когато обират дори църквата — сърцето им е чисто. От такива хора Господ да те пази.
