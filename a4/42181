	М. Дж. Роуз изучава история и прераждания от над две десетилетия. Докато подготвя тази книга, проучва повече от две години и половина историята на парфюмите. Авторката се среща с водещи фигури от парфюмерийната индустрия, обсъжда с тях древни текстове за парфюмерията и алхимията. Посещава и стопанства за отглеждане на цветя, както и симпозиуми. Обучава се при създатели на парфюми, прочути специалисти по ухания и независими парфюмеристи.
	Речникът съдържа интересни факти от проучванията на авторката и предоставя информация по темите, местата, теориите и легендите, споменати в книгата.
	__Абсолю__. Силно концентрирано ароматно масло, извлечено от растения чрез техники за екстракция като enfleurage. Тези масла често са предпочитани в състава на парфюмите, защото ниската температура при процеса на екстракция не уврежда деликатните ароматни съединения. Впоследствие техният мирис се доближава повече до растителния източник, отколкото на маслата, добивани чрез други методи, които изискват по-висока температура като например парната дестилация.
	__Анфлераж (Enfleurage)__. Изпитан с времето метод за извличане на етерични масла, при който чрез животински мазнини без мирис се извличат ароматните компоненти от растителната маса.
	Традиционно стъклени плоскости се намазват с мазнина, която се поръсва с венчелистчета на цветя. Ароматът попива в мазнината в продължение на няколко дни, след което цветовете се сменят с нови. Процесът се повтаря, докато мазнината се насити с цветния аромат. После самата мазнина се накисва в етилов алкохол, който извлича ароматните молекули. Алкохолът се изолира и филтрира и от него се получава абсолю.
	__Ароматни треви и пръчици__. Смес от благоуханни растителни компоненти, които отделят ароматизиран пушек при запалване.
	Използват се за пречистване, медитация и религиозни ритуали още от зората на цивилизацията. Много от тези препарати оказват хипнотично въздействие и наркотични ефекти. Вярва се, че пушекът, получен при изгарянето им, отнася молитвите до небето, предпазва от зли духове, носи радост и покой на душата, положителна енергия и емоционална стабилност. Прилагат се от много култури при медитация и за духовно лечение.
	__Гедхун Чоеки Нийама__. През 1995 г. Далай Лама идентифицира следващото превъплъщение на Панчен Лама — петгодишно момче на име Гедхун Чоеки Нийама. След няколко месеца детето изчезва. Китайските власти признават, че са взели Нийама, и твърдят, че той е жив и здрав със семейството си в Тибет, но местонахождението му остава неизвестно и от изчезването му нито един чужденец не е допускан да го види.
	__Грас__. Провинция в Югоизточна Франция, смятана за традиционна и съвременна столица на парфюмите. Роуз прекарва там известно време при подготовката на книгата. Героите парфюмеристи в романа са основани на реални личности, които живеят и работят там.
	През Средновековието Грас е прочут с работилниците за щавене на кожи. В началото на XVII в. кожарите започват да правят ароматизирани кожени изделия заради все по-голямото търсене на ароматизирани ръкавици и аксесоари, популяризирани от Катерина Медичи. Процъфтяващата парфюмерийна промишленост в Грас отчасти се дължи на топлия климат и закътаното разположение на местността, които осигуряват идеални условия за отглеждане на цветя.
	Днес регионът е особено известен с полетата от жасмин, лавандула, рози и теменужки. Там има много фабрики, които обработват суровини за парфюми. Сред основните парфюмерии в Грас са _Fragonard, Molinard_ и _Galimard_.
	__Джеди__ 1. Древен жрец и магьосник с изключителни способности, за когото се споменава в четвъртата история от Папируса Уесткар, датиращ от времето на 12-ата династия на египетското Средно царство (около XX в. пр.Хр.). Джеди живял по времето на 4-ата династия, умрял на 110-годишна възраст и изяждал по 500 хляба, цял говежди бут и изпивал по 100 кани бира всеки ден. Твърди се, че имал способността да прикрепя отново главите на заклани животни към телата им и да ги съживява, както и да предсказва ражданията на бъдещите владетели от 5-ата династия.
	2. Парфюм, създаден от Жаки Герлен през 1926 г. и пуснат на пазара непосредствено след историческото откритие на Хауърд Картър — гробницата на Тутанкамон през 1923 г. _Djedi_ е създаден в знак на почит към древната египетска цивилизация. Интересно е, че Жаки Герлен предпочита не да почете разкоша и пищността от Златната епоха на Египет, а да обезсмърти краха на династиите, изгубени сред пясъците на времето. Парфюмът е уникален и увлекателен разказ за разпад и разруха. Едно от най-редките и търсени ухания на Герлен, днес той все още е ценна находка за колекционерите.
	__Д-р Иън Стивънсън__. (31.10.1918 — 8.02.2007) е биохимик и професор по психиатрия, завеждал катедра „Перцептивни науки“ в Университета на Вирджиния. В продължение на 40 години той изучава над 3000 случая на прераждане при деца. Стивънсън смята, че прераждането може да помогне на съвременната медицина и психиатрия да разбере поведение, за което няма други обяснения. Той е автор на няколко книги, сред които „Двайсет случая на възможно прераждане“ и „Прераждане и биология“. Днес неговата работа продължава д-р Джим Тъкър.
	__Древен парфюм__. В романа си Роуз използва множество факти от историята на парфюмите и проучванията в тази сфера. Предполага се, че производството на парфюми се е зародило в Месопотамия, като най-ранните писмени свидетелства датират от около второто хилядолетие пр.Хр. Много древни народи използват парфюми и благоухания в ритуални церемонии и с богослужебни цели. Сред тях са древните египтяни, гърци, римляни, китайските даоисти, австралийските аборигени и индианците.
	__1. Египет__. Ароматизираните препарати първоначално се използват предимно от жреците, които палят ароматни треви в храмовете при почитане на боговете. Благоуханният пушек се вдишвал и попивал по дрехите, и се смятало, че приближава човека до божественото. Благоуханни масла се използват при ритуали с къпане и церемонии, а препарати като _kyphi_ (за който се предполага, че съдържа психоактивни вещества) се палят всяка вечер заради успокоителното действие на пушека от тях. Плутарх пише:
C>
	„Всеки ден те три пъти принасят ароматни треви в дар на Слънцето: смола по изгрев, смирна по пладне и така наречения _kyphi_ по залез.“ Плутарх, „Изида и Озирис“.
C$
	Парфюмите се използват в много сфери на живота и в Египет се отглеждат цели градини растения, прилагани в парфюмерията. Те се обработват в първите примитивни фабрики за парфюми в древността. Парфюмите се смятат за неразривна част от цивилизацията им и в живота, и в смъртта. Древните кралици и фараони са погребвани с глинени съдове с ароматни масла, за да им се наслаждават в отвъдното.
	__2. Древна Гърция__. Парфюмите са силно застъпени в древногръцката култура, в митологията и във всекидневието. Според Омир парфюмът е даден на хората от боговете на Олимп и играе възлова роля за спечелване на благоволението им. Жриците в Делфи горят ароматни треви и растения, които предизвикват видения, тълкувани като предсказания. Ароматизирани масла и течности се втриват и в кожата на атлетите, което подсказва, че древните гърци познават лечебните им свойства. Парфюми се използват и при събития като раждания и сватби, както и за почитане паметта на мъртвите. Телата на починалите се намазват с благоухания и се загръщат в ароматизирани плащаници, които според Вярванията носят щастие в задгробния живот.
	__Етерично масло__. Концентрирано ароматно масло, добивано от растения чрез изцеждане или дестилация.
	Изцеждането или „студеното пресоване“ се използва за извличането на цитрусови масла. При този метод се дупчи кората, за да се освободи етеричното масло, съдържащо се в миниатюрни торбички над люспата. След това целият плод се пресова. Сокът и маслото се изолират от пулпата. Маслото се събира на повърхността на сока и се отделя и филтрира през центрофуга.
	При дестилацията суровата растителна маса се поставя в дестилатор на водна баня. Водата се загрява, парата се издига през растителната маса и изпарява летливите компоненти. След това парата преминава през спираловидна тръба и отново се втечнява. Течността (парфюмното масло) се събира в съд след преминаването си през спираловидната тръба. Високата температура, нужна за метода, понякога разрушава по-деликатните растения, затова в такива случаи се използва методът анфлераж (вж. анфлераж).
	__Изгубената книга с формули за парфюми на Клеопатра__. Смята се, че Клеопатра притежавала книга с рецептите за парфюмите си, озаглавена _Cleopatra gynaeciarum libri_.
	Книгата се споменава от Диоскорид, Омир и Плиний Стари. До наши дни не са достигнали екземпляри от нея.
	__Карма__. Духовен закон, основан на причинно-следствената връзка. Вярва се, че при прераждане душата се връща на този свят, за да изкупи грехове, да върне физически дългове или да довърши недовършени задачи. В общи линии човек трябва да се върне в света на смъртните, за да изпълни кармичната си отговорност.
	__Катакомби__. Под Париж има цял друг град. Некрополис. Костницата е изградена от над 300 километра подземни тунели, разположени на мястото на някогашни римски каменни кариери. В тунелите и пещерите, които така и не са картографирани, се намират останките на над 6 милиона души, преместени от надземни гробища по хигиенни причини през XVIII в.
	Превръщането на кариерите в костници датира от 1786 г. по заповед на началника на полицията М. Теру де Крон и началника на кариерите Шарл Аксел Гийом.
	Катакомбите са разположени под 5, 6, 12, 13, 14, 15 и 16 арондисман, но само около километър и половина под 14-и е отворен за посетители. Отсечката се нарича „Музей на катакомбите“ и се намира на левия бряг на Сена. До него се стига, като се слезе по 130 стъпала в тунелите и се изкачат 83 стъпала в края на обиколката до нивото на земята.
	Робеспиер е изхвърлял телата на проститутките си в, както понякога ги наричат, „Криптите на страстта“. По време на Втората световна война и Съпротивата и германските войски имат щабквартири в лабиринта от тунели, но така и не намират скривалищата на противника.
	Катакомбите се споменават в много художествени творби, сред които „Фантомът от операта“ и „Парижката Света Богородица“ на Юго.
	__Катафили__. Хора, които нелегално обхождат тунелите на катакомбите, в които влизането е забранено.
	Голяма част от тях са художници, които използват стените на тунелите като платна или дялат скулптури в камъка. Други организират театрални представления. Има групи, които прожектират филми, и дори такива, които провеждат ритуали с черна магия и сатанизъм.
	Някои катафили си носят вино и хранителни продукти при среднощните си набези и често готвят в помещения от XII и XIII в. Кариерите дори са използвани за отглеждане на гъби.
	__Китайски закон за прераждането__. През 2007 е., 50 години след нахлуването си в малката хималайска държава Тибет, Китай приема закон, с който се забранява прераждането на Далай Лама и други будистки монаси без разрешение от властите.
	Според тибетското правителство законът цели да заличи идентичността и културата на тибетския народ и да попречи на влиянието на Далай Лама — духовния им и политически водач, който живее в изгнание.
	Китай твърди, че законът има за цел да институционализира преражданията, но министър-председателят на Тибет Самдхонг Ринпоче заяви, че това е опит да се сложи край на основните тибетски религиозни институции Далай Лама и Панчен Лама.
	__Мацериране__. Метод за извличане на ароматни масла от растителна маса чрез накисване в студени или топли разтвори.
	Процесът може да отнеме от няколко дни до няколко месеца в зависимост от желания резултат. Ароматните съединения постепенно се просмукват в разтвора. Растителният материал се отстранява и ароматизираният разтвор се филтрира.
	__Миграция на душата__. Вярването, че душата се връща на този свят при специфични обстоятелства, за да изкупи грях от предишен живот.
	__Независими парфюми__. Парфюми, създадени от малки ателиета и работилници, чието производство и разпространение е в ограничен мащаб в сравнение с популярните и маркови парфюми. Парфюмите се класифицират като независими или масови също и въз основа на магазините, в които се продават. Сериозните почитатели на парфюмите често предпочитат независимите парфюми. Те предлагат степен на ръчна, занаятчийска изработка, каквато липсва при масовите.
	Роуз се запознава с няколко независими парфюмеристи, сред които удивителният Оливие Дурбано, и техният талант и артистичност са голямо вдъхновение за нея. Героят Роби е израз на почит към тези мъже и жени.
	__Парфюмеристки орган__. Основният работен тезгях на парфюмериста, заобиколен от амфитеатрално разположени рафтове. Върху тях се подреждат многобройни шишенца с масла и абсолю, разположени на една ръка разстояние и удобни за ползване от парфюмериста. Сложната конструкция на работната площ наподобява църковен орган.
	Роуз отива във Франция, за да научи повече за историята на парфюмерийното производство и да види един такъв орган в Париж, който вдъхновява и органа, описан в книгата.
	__Парфюмите и задгробният живот__. В древността благоуханията се свързват с религията и задгробния живот. Вярва се, че душата преминава в отвъдното по стълба от дим, получен от изгарянето на ароматни треви.
	Рисунки в древни египетски гробници, които авторката разглежда в Музея на изкуствата „Метрополитън“, изобразяват египтяни, които носят на главите си парфюмирани конуси.
	__Пирамида__. Основната структура на традиционния парфюм, съставен от връхни, средни и основни нотки.
	Връхните нотки са компонентите, чийто аромат се усеща веднага след нанасянето. По принцип те са съставени от леки цитрусови масла и обикновено се изпаряват бързо.
	Средни нотки са есенциите, чийто аромат се усеща, след като връхните нотки се изпарят. Те са сърцевината на парфюма. Обикновено за тях се използват компоненти от цветя, подправки и билки.
	Основните нотки са базата, върху която се изгражда парфюмът. Те традиционно са по-тежки и с по-мускусен аромат, който действа като гръбнак на уханието. Сред тях са дървесни есенции, смоли, мъхове и животински аромати (например цибетин и амбра) и остават по кожата, след като връхните и средни нотки са се изпарили.
	__Прераждане__. Думата е с латински произход и означава „ново въплъщаване“. На гръцки думата — метаморфоза — означава „трансмиграция на душата“.
C>
	Гробницата не е задънена улица, а проход.
	Затваря се по здрач и се отваря на зазоряване.
@	Виктор Юго
C$
	Според това вярване след смъртта душата се завръща в ново тяло — обикновено, без да помни нищо от предишния си живот.
	Доктрината присъства в почти всички индийски религии, включително в будизма и индуизма. Но прераждането се среща и във вярванията на еврейски, християнски и ислямски секти — като кабала, катари, алауити, гностици, езотерици и друзи.
	Питагор, Сократ, Платон, Плотин, Хермес, Реймънд Лъли, Николай Кузански, Да Винчи, Едмънд Спенсър, Шекспир и Милтън са се интересували и са писали за прераждането. Спиноза, Лайбниц, Ралф Уолдо Емерсън, Хенри Дейвид Торо, генерал Джордж Патън, Кант, Хердер, Лесинг, Хюм и Карл Юнг са вярвали и са писали в творбите си за идеята за прераждането.
	__Силаж__. Остатъчната следа от парфюм, която остава, особено след като човекът, носещ аромата, излезе от стаята. _Sillage_ на френски означава „бразда, оставена от кораб“.
	__Тибетско прераждане Тулку__. Системата на прераждания в тибетския будизъм се основава на теорията, че душата на Буда се връща на този свят живот след живот, за да води последователите си и да изпълни мисията си.
	От 1193 г. насам са избирани стотици живи буди. С най-висок ранг сред тях са Далай Дама и Панчен Лама.
	За идентифицирането на новите въплъщения се използват различни религиозни методи, сред които оракули, медитация в изолация, предзнаменования, търсене на майки с необичайни сънища и деца, които притежават дадени знания, без да са ги учили.
	__Триади__. Първоначално триадите са групи от китайската съпротивата, които въстават срещу манджурското управление. През 60-те години на XVIII в. те сформират Братското общество на Небето и Земята, за да свалят от власт династия Цин. След това организацията се разклонява на множество по-малки групи, приели за свой символ триъгълника. Придобиват сериозно влияние из цял Китай. Заради този символ, в колонизирания от британците Хонконг ги наричат „триади“.
	През 1949 г., когато в Китай на власт идва Комунистическата партия и полицейските мерки се затягат, членове на обществото започват да мигрират. От 80-те години на XIX в. те се занимават с фалшификации. Днес тези организации действат в много региони със значително китайско население и се занимават с проституция, изнудване и пране на пари.
	__Тулпа__. Концепция от мистицизма, според която същество или предмет може да се материализира чрез силата на мисълта въз основа на древната идея за предаване на мислите. Терминът е въведен от Александра Давид-Неел, френска изследователка от белгийски произход и спиритуалистка, която успява да влезе в Тибет, когато бил забранен за чужденци. Тя твърди, че е създала тулпа под формата на монах, който накрая започнал да води собствен живот и се наложило да бъде унищожен.
	__Уд (Oud)__. Ароматно масло, извлечено от смолистата сърцевина на дървото _Aquilaria_, което е много разпространено из Индия и Югоизточна Азия. Дърветата _Aquilaria_ са податливи на болести, причинявани от гъбички, които предизвикват образуването на гъста, тъмна смола в сърцевината им. Сърцевината се дестилира и се получава масло с уникален ароматен профил. Една от най-скъпите съставки за парфюми в света, смолата от дървото _Aquilaria_ има и голяма спиритуалистична и езотерична стойност.
	__Фабриката за парфюми на Клеопатра__. Клеопатра (69–30 г. пр.Хр.) последната от египетските владетели, обожава, а някои твърдят, че е обсебена от благоуханията. Марк Антоний й построява фабрика за парфюми сред ниви, засадени с изчезнали вече видове растения, сред които горички с балсамово дърво (важно за създаването на парфюми по онова време), които бил конфискувал от Ирод.
	През 80-те години на XX в. екип от италиански и израелски археолози решава, че е открил фабриката в южната част на Мъртво море, на 30 километра от Айн Геди. При разкопките са намерени остатъци от древни парфюми, както и седалки, на които клиентите се настанявали за козметични процедури.
	__Фактис__. Бутилка за парфюми, обикновено пълна с оцветена вода, която се използва най-вече за мостри и изложения. Тези бутилки представляват уголемена версия на оригиналното шишенце на парфюма.
	__Флакон__. Шишенце за парфюм.
	Френската дума за бутилка — flacon — се е превърнала в термин, с който се описва съд с парфюм, особено изящно изработен.
	По време на проучванията си (което в крайна сметка се оказва истинско удоволствие) Роуз купува стотици парфюми. Тук са събрани някои от любимите й аромати, сред които парфюми на _Guerlain, Frédéric Malle, Serge Lutens, Oliver Dubano, Van Cleef_ и _Arpéis, Sophia Grojsman, Joya Jar Perfumes, Jo Malone_ и др.
	__Халюциногени__. Вещества, които обикновено се вдишват или приемат орално и предизвикват халюцинации.
	Химичните вещества, съдържащи се в някои растения, въздействат върху нервната система след прием, което води до изменения в мозъчната функция и може да предизвика промяна в настроението, възприятията и мисловния процес. Някои видове гъби и кактуси, както и много други психоактивни растения от хилядолетия се използват за приготвяне на препарати. Съществуват и документирани свидетелства, че в много култури са прилагани с медицински, религиозни и ритуални цели.
	Древните египтяни използват растения като син лотос (водна лилия, съдържаща психоактивни вещества), който Роуз споменава в книгата. В ароматните препарати се добавят и други съединения като например _kyphi_ — смесица от естествени съставки, оформяни на топки и поставяни върху горещи въглени, за да отделят ароматизиран пушек.
	Във фолклора послания, получени чрез видения, халюцинации и промяна в състоянието на съзнанието се смятат за пророчески или пратени от боговете.
	__Шипър (Chypre)__. Семейство аромати, което включва парфюми с цитрусови връхни нотки (обикновено съдържащи берзамот), цветни средни нотки (традиционно жасмин и роза) и основни нотки от дъбов мъх, мускус, ладан и пачули.
	_Chypre_ е френското наименование на остров Кипър. Известен още като Острова на Венера, Кипър е богат източник на ладан и хесперидните компоненти, които се използват в парфюмите от този тип. Известни марки от този вид парфюми са _Mitsouko, Chypre_ и _Femme_.
@	Изготвен от М. ДЖ. Роуз и Димитри Димитриадис, автор на блога „Магията на уханията“.
