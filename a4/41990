	Васил се прибра късно от работа. Умората бе седнала на клепачите му, а в устата му нагарчаше. Очакваше поредния сблъсък със съпругата си и изобщо нямаше сили за това. Отключи вратата на четиристайното жилище тихо, с надеждата, че Гергана си е легнала вече. Стъпи на пръсти, държейки обувките си в ръка. Сложи ги съвсем тихо и тъкмо се изправяше от неудобната приклекнала поза, когато зад него се чу ясния, силен, волеви и абсолютно нетърпящ възражения глас на благоверната му половинка:
	— Добра вечер, Васко. Какво се спотайваш?
	— Ъ… ъ… какво… кой… — Даваше си ясна сметка, че не звучи убедително, затова призова всички богове (най-вече тези на дикцията) и продължи: — Спотайвам ли се?
	За по-голям ефект се облещи и прибели очи, което надяваше се, изразява искрено учудване.
	— Ми кога си влизал друг път бос? И не виждаш ли, че имаш дупка на чорапа. Все едно по цял ден само по чорапи ходиш. Ще те видят колегите и ще ти се смеят. Все едно жена нямаш…
	„То па все едно някога си ми зашила и едно копче“ — помисли си Васил.
	— … все едно пари нямаме. Утре като отидем до мола, да си купиш чорапи и слипове. Твоите са все жълти отпред, не знам какво правиш, защо не идеш на уролог, ами цапаш всичко!
	„Да ида, ама я пробвай ти да изтръскаш последната капка“ — си помисли мъжът, но в главата му светна голям неонов надпис и бясно започна да мига думата „МОЛ“.
	— Мила — започна отдалеч Васил, — как мина деня ти? Добре ли се чувстваш? Да не те боли глава?
	— Защо? — Гергана застана на буквата „Ф“. — Да не би да си решил, че ти се прави секс? Какво си ме заразпитвал? Ден като ден! И хубав и лош. Марчето пак се скарала с любовника си, защото не искал да й купи чанта. Ама след три дни ще й прати рози, а до края на седмицата ще е постигнала своето. Само аз ходя като клошар със старите си дрехи. Ама така е — тръсна черната си къдрава коса, — като мъжът ми не ме обича.
	— Стига, мило — започна Васко — нали знаеш, че…
	— Нищо не знам — тросна се съпругата му. — На един мол съм те помолила да ме заведеш и все едно те карам да евакуираш Северна Корея. Голям проблем ти е. Дай ти да седиш по цяла вечер и да гледаш тъпото световно.
	— Е, как тъпо бе, Гери?! Ти знаеш ли, че Англия и Италия отпаднаха? От кога не се е случвало това?
	Васко не дочака отговор, защото една мълния се блъсна до главата му. Очите на Гергана още искряха:
	— Мислиш ли, че ми пука за Англия и Грузия?
	— Италия — опита се да я поправи.
	— _Все тая._ При положение че няма какво да облека за рождения ден на шефа ми?
	— Е, как бе, мило? Имаш толкова дрехи, рокли…
	— Кои например?
	Територията бе минирана:
	— Ами, онази… зелената?
	— Която оля с вино на сватбата на мустакатата си братовчедка!
	— А онази червената с черни цветя?
	— Която скъса, когато реши да затръшнеш вратата на колата преди да съм слязла?
	— Ъ… ами…
	— Не ми ъкай. Утре в 18:00 часа да си готов. Отиваме в _мола_. — Гергана се завъртя и влезе в хола, а Васко остана в коридора смачкан и спаружен като немски войник в руска зима.
	„Само това ми трябва. Утре са осминафиналите, а тя ще ме кара да ходя в тъпия й мол и да гледам скапаните й дрешки. А като си помисля, че не си взехме 3D телевизор.“
	Васко отиде в кухнята — стопли си пица на микровълновата, сипа си чаша бира и седна пред телевизора. От спалнята се чуваше приглушен говор. Сигурно пак обсъждаше колко е досаден с Марчето. Тъкмо приключваше полувремето, когато една рошава глава се подаде от спалнята. Васко изпищя и разля бира върху дивана.
	— Какво се правиш бе?
	Чак като чу гласа си даде сметка, че това е съпругата му, която е с поредния вид маска за лице. Отпусна се отново:
	— Помислих, че участвам в риалити „Животът на Марс“. — Усмивката му изстина, когато погледът на харпия се впи в него.
	Вратата се хлопна зад гърба й. А Васко си отдъхна. Пийна бира и отвори лаптопа. Провери си пощата, но нямаше нищо ново освен редовния спам. Отвори един форум, в който четеше интересни статии за мистика и психология, когато в долния десен ъгъл на екрана му се отвори рекламен прозорец.
C>
	Решение за всеки проблем. От изгоряла крушка на фара на колата ви до изгубен акт за раждане на прапрапрадядо ви. Обадете се на телефон 088118818 и проверете какво е решението на всеки проблем.
C$
	Васко се замисли. Дали да се обади… Все по-трудно му беше да се разбира с Гери. Беше станала непоносима. Критическа. Завишени очаквания. Молове. Боже, кой ходи по молове. Все едно си нямат апартамент, квартално магазинче… Да ходи да пазарува в мол. Чак когато чу сигнала свободно разбра, че е набрал номера от обявата.
	— Здравейте! Вие се свързахте с фирма „Проблеми няма“. Съобщаваме ви, че за ваша сигурност разговорът ни се записва. Ако желаете връзка с отдел реклами, моля наберете едно. Ако желаете да се свържете с арменския поп, моля наберете две, ако желаете връзка с парапсихолог, моля наберете три. Ако не наберете нищо, след три секунди ще се свържете с оператор. Три… две… едно… _бум!_ — Васко подскочи, но в следващия момент се разнесе дрезгав глас: — Ало?
	— Ало?
	— Да, ало! Кой е?
	— Аз съм!
	— Кой си ти бе?
	— Васил.
	— Ало, Васко, здравей. Секунда.
	Чу се шум от другата страна на линията:
	— Готово. Включих кристалната топка в захранването. Кажи Васко, какво има?
	— Ами то аз… — Изобщо не знаеше как да започне.
	— Гергана ли пак?
	— Ами да! — облекчено въздъхна потребителят. — Ама вие как разбрахте?
	— Нали ти казах, че включих захранването.
	— Хм…
	— Няма грешка. Виждам и някакъв мол… виждам те как стоиш пред витрината, а вратовръзката те стяга. Потиш се, а Гергана е вътре и мери ли, мери рокли. Знаеш, че скоро няма да излезе.
	— Ами то… така е…
	— Стига си мънкал! — Гласът стана някак металически. — Кажи какво е намислила твоята хубостница!
	Накратко Васко разказа как утре трябва да отидат в мола, за да си избере и купи рокля, защото са канени на гости, как има цял гардероб с дрехи, как би приел смъртта с отворени обятия и усмивка, но не и да влезе в това свърталище на дяволи и караконджули.
	След като приключи разказа си, малко сякаш му олекна. От другата страна на линията настъпи тишина, а след това се чу:
	— Брррр, звучи зле.
	— О, какво приказваш, човече. Отвратително е. По-добре в Аушвиц да живея!
	— Разбирам те, приятелю, разбирам те. Сега, ако искаш да се отървеш и повече да не ти се налага да правиш такива неща там-ти-ри-рам ще ме слушаш и изпълняваш дословно, нали?
	— Разбира се, само кажи какво да направя, само кажи?
	— Като начало ми дай номера на кредитната си карта, защото ми трябва някаква гаранция.
	Васил му я продиктува.
	— Сега. Слез долу и виж в пощенската кутия. Имаш плик с инструкции. Прочети ги, наизусти ги, а после ги унищожи. Придържай се дословно към тях. Разбра ли?
	— Да, разбрах.
	Затвори слушалката и се измъкна тихо от апартамента. Слезе долу и надникна в пощата. Наистина имаше плик. Как бяха успели толкова бързо да му го доставят? Няма значение.


	На другия ден точно в 18:00 часа Васил спря колата пред службата на Гери и я чакаше доволно усмихнат. По радиото китарите на брадатковците от ZZ Top звънтяха празнично.
	В 18:15 часа благоверната му слезе с една колежка. Усмихна й се, след това двете се целунаха по бузите и тя седна на предната седалка. Измери го недоверчиво с поглед:
	— Добре ли си?
	— Да, защо, зайченцето ми?
	— Защото си тъпо нахилен.
	— Просто се радвам да прекарам вечерта си с теб, мило.
	— Да бе, да! — изръмжа Гергана и се нацупи.
	Васко подкара колата и спрямо инструкциите на третия светофар зави в ляво.
	— Ей, къде отиваш? Молът е в другата посока!
	— Изненада, мило, ще те заведа на друг мол.
	— Какъв друг мол? Ти си се побъркал! Тук няма мол.
	— Нов е, не го знаеш. Остави ме да те зарадвам.
	И наистина след няколкостотин метра пред тях изникна голяма сграда със стъклени стени, безброй крушки, мигащи реклами и поток от хора.
	— Ей, ама ти наистина ли…? — Гери го гледаше плахо и някак благосклонно, както през първите три дни след сватбата им, преди майка й да им дойде на гости.
	— Разбира се, мило, винаги съм искал най-доброто за теб — каза Васко, докато потропваше в такт с „Mama said“.
	Намери паркинг място и спря. Изтича, отвори вратата на жена си и гордо влязоха в мола. Гергана бе приятно изненадана. Мека светлина, приглушена музика, разкошни арт решения в изграждането на магазините. Вървеше и оглеждаше, въртеше глава на всички страни и възкликваше от възторг. Дърпаше го като малко дете ту насам, ту натам. И тогава… я видя.
	Единствената рокля на витрина, обляна в прожектори. Къса черна рокля с една презрамка и скъпоценни камъни по бюстието. Мигаше огромен червен надпис:
C>
	50% НАМАЛЕНИЕ
C$
	— Ела, ела да влезем тук. — Гери хукна към вратата.
	Васко само се усмихна загадъчно и влезе.
	Гери вече отиваше към пробната с роклята в ръка. Преди да влезе му извика:
	— Можеш ли да си представиш? Само за 450 лева е? Какво щастие?
	Васил се усмихна с разбиране и се облегна на колоната.
	Продавачката се приближи:
	— Вече сте свободен, господине. Считаме, че услугата е свършена.
	— Разбира се, много ви благодаря. — Васко й целуна ръката и излезе.
	В съблекалнята на пода лежеше черната рокля, а между гънките плат се процеждаше кръв.


	Васил се отби в магазинчето и взе един стек бира, няколко пакета чипс и солети. Прибра се. Изрита обувките си без да ги развързва. Метна сакото на пода и се тръшна на дивана.
	— Какъв е тоя шум, дето вдигаш? И какво разхвърляш дрехите си? Герганка не те ли научи как да се държиш вкъщи?
	Васил изтръпна. Обърна се. Тъща му стоеше на вратата на кухнята с ръце на кръста. Точно както Гергана предния ден. Убеди се, че крушата не пада по-далече от дървото и се усмихна мило:
	— Майко, искаш ли да те заведа на мол?
