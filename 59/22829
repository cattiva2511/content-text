P>
	Любима, не проклинам тоя час.
	В мълчание калява се духът.
	Бог даде ми начало, ден и път,
	но любовта остави в твоя власт.

	От дързък ум и любопитен взор
	Той скри сърцето, както скри смъртта —
	зад седмата заключена врата,
	далеч от светски шум и празен спор.

	И скиптърът на Праведния съд
	намира се в сърцето с обич жива,
	в което за омраза няма кът —
	то съди, ала съдено не бива.

	Обикнеш ли макар и роб презрян,
	дадеш ли му сърцето си, любима,
	ще бъде той навеки оправдан —
	такава власт сърцето твое има.

	Но ако някой с вид на господар
	докосне твоите ръце без свян,
	без да се чувства малък и презрян,
	без да съзнава, че е жалка твар —

	дори да е поет или пророк,
	на ангелите даже да е княз,
	кълна се, ще го фрасна здраво аз
	там — пред лицето на самия Бог.
P$
