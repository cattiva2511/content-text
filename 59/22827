P>
	Избухна буря в Берген, настъпи мрак и крах.
	Дървета се изтръгват и кули падат в прах.
	Пред вихъра се нося аз като крилата вест,
	имот и дом оставил, лишен от власт и чест.
	Небето схлупено гърми — сонм ангели във бой.
	Гаси и слънце, и звезди небесният порой.
	Като продънено море, със грохот див, суров
	от Бога се излива дъжд, по-силен от любов.
	В чертога мой, о врагове, пирувайте в захлас.
	За мен дъждът е дваж по-мил от слънцето за вас.

	Изменчив е късметът и бойният успех.
	Отнеха ми жената, която им отнех.
	Откъснах я от бащин дом и ме намрази тя,
	в гнева си по-прекрасна от пролетни цветя.
	Не ме обикна, не склони, все тъй богиня бе.
	Аз нямам договор с Амур, ни власт над туй небе.
	Величествена в своя плен, със твърдост се прочу.
	И тишината се смекчи, щом стъпките й чу.
	О вий, охолни властелини, не влизайте със мене в спор:
	за хиляди усмивки женски не давам хладният й взор.

	Избухна буря в Берген, настъпи мрак и крах.
	Отрядът преследвачи зад мене вдига прах.
	Не ще умра във самота, стихии греят в мен,
	по-борбени от пролетта и ведри като ден.
	Приветствам те, боецо със блеснали очи:
	ела на пиршеството на всички храбреци!
	Елате, да, елате! Обичам ви в смъртта.
	Елате да пролеем един на друг кръвта.
	Предлагам ви достойна, смела, красива, горда смърт във дар.
	О врагове, аз ви обичам тъй, както ни един другар.

	Не знаете ли, че без мен ще обедней светът?
	Безброй легенди тази нощ със мене ще умрат!
	Лъките ми с мъглив воал и ширните поля,
	и бързият ми волен флот сред пурпурни моря.
	Ликът на този свят пред мен едничък се откри.
	Угасват с моя взор ведно небесните зари.
	Светът — какъвто го видях — залязва с моя ден.
	Умирам с Божията смърт; звездите чезнат с мен.
	Нечакан звук войската сепна, прекъсна песента:
	в живота си не сте се смели тъй, както аз — в смъртта.
P$
