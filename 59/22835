	Всички деца, които са расли сред природата са се опитвали да минат под лятната многоцветна дъга, която се появява след силен дъжд. Поверието говори, че който успее да мине под нея, цял живот ще бъде щастлив. Да, но никой не е успявал да го стори. Докато стигнеш до дъгата и нея вече я няма. Тя е изчезнала по същия начин, по който се е появила.
	Аз вярвам, че Асен Разцветников (1897–1951 г.) от с. Драганово, Великотърновски окръг, е имал този приказен късмет. Как иначе да си обясним, че никому непознатото момче Асен Николов Коларов, като пораства, се превръща в Асен Разцветников и става известен в цяла България.
	Той сам си избира това цветисто поетическо име, което се запомня от едно чуване или от едно прочитане. В името е събрана цялата светлина и топлина на родния край, веселите и неповторими приключения на детството. Бащата на малкия Асен е бил селски учител, а Асен Разцветников става учител на всички български деца, не само на неговото време, но и на всички бъдещи времена.
	Това е станало, защото Господ е надарил това селско момче с огромен талант да пресъздава живота на хората, на животните и на природата. То е попило отрано мъдрите слова и приказки на своя народ, слушало е незабравимите песни на своята майка и нейните поучения да бъде добър, милозлив, с щедро сърце към другите.
	Има един чудесен спомен за малкия Асен от неговия земляк, писателя Владимир Русалиев. Веднъж на полето едно злосторно момче убива малка сладкопойна птичка. Асенчо с насълзени очи пропъжда злосторника и погребва сладкопойчето. Даже му прави паметниче и написва върху него първите си стихове:
P>
	Тук, под сухата тревичка
	спи убита пойна птичка,
	а тя пееше за нас
	с чудния си сладък глас.
P$
	Божията дарба е осенила Асен Разцветников твърде рано. С чудесно вдъхновение той пресъздава детските игри и юначества, хитрите надигравания и безкрайни залисии на ума. Тук са пресъздадени вечната сватбарка Леля Дарина, приключенията на Мързелан и Мързеланка, чудното хоро на хороводец Патаран, дяволиите на лисицата Хитрана, подвизите на Гого млад юнак. А гатанките на Разцветников остават несравними в цялата наша детска литература.
	Пътят на този благословен поет и писател не е бил щастлив. Но в творчеството му това не личи. След 9.IX.1944 г., по време на комунистическия режим, той е бил доведен до умопомрачение и животът му завършва съвсем трагично. Ала неговите стихотворения и приказки ще носят вечна радост на децата.
