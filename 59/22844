P>
	Хороводец Патаран
	все е весел, все засмян,
	пей и скача за двамина,
	а е гол като върлина:
	в къщата му — ни троха,
	в курника му — ни муха.

	Щом се нейде свирка чуй,
	той веднага ще обуй
	кърпените си потури,
	китка здравец ще си тури
	и доде го видиш ти —
	той хорото завърти.

	Всеки кима със глава:
	„Бре, бре, що е пък това?!
	Вижте — булка Патаранка
	ходи вече като сянка,
	а детенцето им Пат
	цели дни реве от глад.

	Що си мислиш ти бе, хей?
	Тъй ли днеска се живей?!
	Бог дано да те захване
	с плам и камък, Патаране,
	ум да ти налее пак
	под големия калпак!“
P$
