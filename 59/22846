P>
	Мър, котакът, си съдрал
	в трънките кожуха бял,
	но с игла и тънка свила
	майчица му го зашила
	и кожухът снежнобял
	станал пак отново цял.

	И немирният котак
	тръгва гордо-гордо пак,
	важно свива дясна вежда,
	къмто котките поглежда
	и с усмивка под мустак
	леко тупа крак след крак.

	Мърчо с бързите крака,
	ти не би вървял така,
	ако да не беше жива
	твойта майчица грижлива —
	да те кърпи хей така
	с майсторската си ръка!
P$
