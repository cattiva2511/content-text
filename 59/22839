P>
	Мецо-Мецо с чер кожух,
	лошо нещо снощи чух!
	Казват, Мецо, уж че пак
	Кумчо-вълчо ял кривак.

	Рано-рано оня ден
	той задигнал бял овен,
	ала кучетата зли
	там наблизичко били:
	пипнали го те със вой —
	ей, че се търкалял той!

	По гърбината му вред
	дупки зинали безчет,
	а овчарят, як и млад,
	дето свари, удрял с яд.
	Как изкопчил се накрай —
	клети Вълчо сам си знай.

	Мецо, Мецо, тук не стой,
	че и тебе чака бой!
P$
