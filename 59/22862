	Две баби прели къдели. „Прин-прин-прин, яде ни се млин!“
	Прели те, колкото прели, легнали на две постели, склопили своите зъркали* и си юнашки захъркали — „Хърр-хърр-хърр, спим като в яхър!“
	[* Зъркали, зъркели — презрително название на очи.]
	Спали тъй, колкото спали, чули да вият вън хали, взели пак своите къдели и ги отново запрели: „Прин-прин-прин, яде ни се млин!“
	Приказката се провлече и краят й е далече. Тоз, който може изтрая, нека да чака до края, аз пък ще ида при баба, че ми е мъчно за хляба.
