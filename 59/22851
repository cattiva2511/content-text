P>
	Чуйте да ви кажа,
	Ваньо, Петьо, Веске —
	минал е през тука
	Дядо Мраз нощеска.

	Бутнал си торбата,
	смъкнал я от рамо,
	но снежец посипал
	две-три шепи само.

	А пък погледнете
	горе в планината:
	сипал, сипал, сипал —
	сипал и не смятал.

	Туй не е по право,
	туй напук е вече!…
	Казвам ви, ще мине
	той и тая вечер.

	Хайде всички тайно
	да се наговорим —
	да стоим нощеска
	скрити зад стобора.

	Щом като го зърнем,
	че отдолу иде,
	дружно да се хвърлим,
	та и той да види!

	Дръжте му брадата,
	дръжте му кожуха!
	Нека да се сърди,
	нека вий и духа!

	Аз ще му промуша
	бързешком торбата
	и ще я разсипя
	цяла по земята…

	Ах, тогава много,
	много сняг ще има —
	с топки ще се бием
	всички цяла зима.

	Хайде да се скрием,
	Ваньо, Петьо, Веске —
	казвам ви, ще мине
	Дядо Мраз нощеска!
P$
