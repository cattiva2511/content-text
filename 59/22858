	Срещна Лиса девет риса*, па се слиса: „Тез какви са? Опашати, мустакати, с меки кожи за подплати!…“
	[* Рис — хищно горско животно от рода на котките.]
	— Лисо, дай една кокошка, да си хапнем за подложка! — рекоха й девет риса, ала Лиса се стъписа, като брадва взе да лашка рунтавата си опашка, па им рече отдалече:
	— Я се махайте оттука вие, девет зли хайдука! Че не ще ви май зарадва тази моя златна брадва! Само да се разлудея, ще ви тътна мигом с нея, ще ви сторя на парченца, на парченца за кюфтенца.
	Хукнаха ми девет риса, качиха се на мотриса и едва подир година писаха ми от чужбина.
