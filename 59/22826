P>
	Не е малко, че скърбял съм, както хората скърбят.
	Не е малко, че съм помнил своя дълг дори в съня.
	Не е малко, че съм бдял, когато всички хора спят,
	и че съм видял звездите, непознати за деня.

	Не е малко, че съм вдъхнал розовият аромат,
	нищо че е по-нетраен от мира на нощи две.
	Не е малко, че съм чувствал жажда и копнеж, и глад,
	щом веднъж съм ял от хляба на самите богове.

	Аз познавах те и помня твоя лик незабравим,
	храбър като боен призив, с мъдра смелост озарен —
	бяла лилия пречиста… Спомен светъл и любим…
	Туй не беше никак малко… Но отиде си от мен.

	Не е малко, че прославих туй, що хули глас страхлив —
	бисера, презрян от други и захвърлен сред калта —
	древния опасен порив, тъй възвишен, причудлив.
	Аз по-стар съм от небето и по-мъдър от света.

	В дни на глупав моден присмех, безпощаден и суров,
	тъй преситени с наслади без надежда и стремеж,
	в свят на догорели страсти и отлитаща любов —
	не е малко, че повярвах в искрения си копнеж.

	О, блазе ни: ние чухме с наште собствени уши.
	Да, блазе ни: ний видяхме с наште собствени очи.
	Вече нека смърт ме грабне от света желан и мил.
	Та какво, ако ме няма? Не е малко, че съм бил.
P$
