P>
	Пир със вино, пост с водица
	пазят светъл твоя ден.
	Те са Божии дечица,
	тя — девойка, то — левент.
	Даже ангел от небето
	ако друго ти налей,
	с благодарности вземи го
	и до капка го излей.

	Като Изтока е чаят:
	мандарин с приятен смях,
	със изискани обноски,
	без съзнание за грях.
	А жените като стадо
	се тълпят на чаша чай.
	Щом е силен, е отрова —
	като своя роден край.

	Чаят е ориенталец,
	но е джентълмен все пак.
	А какаото — страхливец
	и чудовищен простак.
	То е тъпо, вероломно,
	нрава свой то често крий,
	но отплаща се стократно
	на глупака, що го пий.

	Дъжд изля се с гръм и буря
	от небесни висини,
	щом добрите питиета
	зло пиянство оскверни.
	Руйно вино ни докара
	руйна кръв и зла беда,
	та небето ни наказа
	със газирана вода.
P$
