P>
	Ако нявга стана цар
	и на всичко господар,
	ще премина по земята
	със корона на главата —
	и сред някой чуден град
	ще си дигна бял палат.

	Още с първата зора
	злите хора ще сбера
	и ще ги изгледам строго…
	Те ще писнат: „Милост, Гого!“
	„Хайде — прошка! Но от днес
	да живейте в мир и чест!“

	Посред тесен камен двор
	ще издигна як затвор —
	но във него ще заключа
	само Радкиното куче,
	дето цял ден вий и лай
	и да хапе само знай.

	Ще отида след това,
	сто слугини ще главя —
	да извеждат на разходка
	лелината кротка котка,
	да й скачат вси на крак,
	щом помръдне тя мустак.

	И неседнал в своя трон
	сред съвета, ей с поклон
	и с усмивчица слугата
	ще ми каже шепнешката:
	„Дойдоха от Цариград
	два вагона шоколад!“

	Ще се сепна аз: „Ах, дааа…“
	И ще скокна: „Господа,
	пуста тайна политика
	незабавно вън ме вика!
	Потърпете четвърт час —
	няма да се бавя аз!“
P$
