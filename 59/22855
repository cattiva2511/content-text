	Снощи дядо Бръмбаран се завърна луд-пиян, сви си кутлето* на кука и на протката** почука:
	[* Кутле — петият най-малък пръст на ръката, кутре.]
	[** Протка — малка врата откъм улицата.]
	— Дум-дум-дум! Брум-брум-брум!… Кой ми прави тук на пук?!
	Но зад протката подпряна, чу се баба Бръмбарана:
	— Бръм-бръм-бръм! Да те тресне тебе гръм, таласъм със таласъм! Връщай се дома със ред, па да те посрещна с мед!
	— Брум-брум-брум! Аз не ща от тебе ум! — викна дядо Бръмбаран, дръпна своя ятаган, па отстъпи надалече, протката на две разсече и си влезе с глъч и шум:
	— Бррум-бррум-бррум!
	А овошките край тях изпопадаха от смях.
