	Имало едно време едно мишленце, което си носело опашката завита на колеленце, крадяло от житото, намърсявало брашното във ситото и по цял ден тършувало из каците и се заканвало на котаците.
	Дълго време го гонели ядосаните котараци, но успели да отскубнат само един косъм от дългите му мустаци… Затова се оплакали най-после на едно момченце, което имало едно бързо, бързо жребченце.
	Пуснало тогава жребчето си момчето, подгонило мишлето, па ха` през тая стая, ха` през оная, ха във триците, ха` по полиците*, тука се сгуши, там се преметне — уловило го момченцето най-сетне.
	[* Полица — хоризонтална дъска на стената, служи за етажерка.]
	— Сега ще ти дам аз тебе един хубав урок! — рекло то на лошия мишок, па си направило от кожата му един кожух със топъл миши мъх и един голям, голям калпак като за юнак.
