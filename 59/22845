P>
	Сбрали ми се три щурци,
	трима майстори свирци,

	викнали си за другар
	Бръмча, славен тъпанар,

	седнали ми в чуден кът,
	сред поле на кръстопът,

	плюли смело на ръце
	и засвирили хорце.

	Щом се чуло цигу-циг,
	всички хукнали във миг:

	тоя тука гологлав,
	оня тамо без ръкав,

	друг пък тича като луд,
	със един цървул обут —

	тъй се сбрали сто села
	с росни китки на чела.

	Хороводец Патаран
	води танеца засмян

	и свирците свирят,
	хей, та земята се люлей:

	„Ци-гу, ми-гу, ти-та-тай,
	смахнат свири, луд играй,

	тумба-лумба, лумба-лум,
	който гледа, няма ум!“
P$
