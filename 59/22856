	Разсърдил се е Петлан войвода, че не му било нещо по сгода: че си намерил три перушини с три кокошинки като калинки.
	Скокна, разпъди всички кокошки, както кълвяха жито и трошки, па си наметна гуня* хайдушка и си препаса сабя и пушка.
	[* Гуня — горна дреха дълга до подколенете.]
	През поле ходи, гребен размята, ломи гората, тресе земята, кълве вратига* и комунига**, па се надига, та кукурига. Забягнаха ми вълци, лисици, дребни гадинки, крилати птици, една остана баба Мецана и тя застана и тъй подхвана:
	[* Вратига — полско цвете с жълти цветове.]
	[** Комунига — полско цвете с високо стъбло.]
	— Стига бре, Петльо, стига бре, лудо! Нийде го няма твоето чудо!
	Петлан се спрепна, па й отвърна:
	— Сбирай си, Мецо, дългата бърна! Бягай, пази се, да ти не клъвна мечата глава, дебела тръвна*! Да не те с тежки шпори намуша, да ми не паднеш тук, под ботуша, че ще ми станеш на тънка пита, бита, пребита, насред пробита!
	[* Тръвна — плетен конусовиден кошер.]
