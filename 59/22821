P>
	Бесилката във двора ми, шептят,
	е натъкмена за красив финал.
	Завързвам клупа за пореден път,
	с финес и вещина — като за бал.
	Съседите от целия квартал
	поеха дъх, „Ура!“ да изкрещят.
	Но в миг обзе ме непонятна жал…
	Май няма да се беся този път.

	Заплата утре ще ми изплатят…
	Прадядо с меч е бранил своя крал…
	Червено-сиви облаци летят…
	Свещеникът дано не е узнал…
	Аз сякаш подочух от мистър Гал,
	че гъби другояче се варят…
	Не съм прочел и ред от Ювенал…
	Май няма да се беся този път.
	Ще се пречисти някой ден светът.
	В калта ще се завърне всяка кал.
	И плачещите ще се утешат,
	а глумите ще секнат сред печал.
	Мъдруващият става помъдрял…
	Човек, залутан в таен горски кът,
	намира брод — тъй, както е желал…
	Май няма да се беся този път.

	* * *

	Кралю, дочувам как тръбят сигнал,
	към ешафода смъртници вървят.
	Но смъртник може да е всеки крал…
	Май няма да се беся този път.
P$
