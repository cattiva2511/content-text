P>
	Косът свири сред чаири*,
	[* Чаир — ливада.]
	той събира бригадири,
	той събира чета боса
	от хиляда черни коса,
	за да чистят ечемици,
	ръженици и пшеници
	от мухи и гъсеници!
P$

	* * *

P>
	Булка светулка
	с черна качулка
	заплака в мрака
	под една драка,
	че нощ голяма,
	а стряха няма,
	ни за постелка
	листец от зелка,
	ни за покривка
	бял цвят от сливка.
P$

	* * *

P>
	Дядо Тричко знае всичко:
	шие капи от чорапи,
	мели трици от мекици,
	върже крава със кощрява,
	спира влака със кривака,
	хваща раци със мустаци,
	сбира круши със ботуши,
	брули дюли със цървули.
P$

	* * *

P>
	— Шишо-мишо, шишо-миш,
	дядо тръгна за Телиш.
	— Жумул-жумул-жумуляк,
	ами днеска няма влак?
	— Шишо-мишо, миши-шок,
	дядо има сив гъсок
	със колан от пъстър смок.
	Ще му сложи за юздица
	жабешка зелена жица,
	па ще шибне със тревица,
	и гъсокът с бяла капа
	ще заудря с тежка лапа:
	„Щапа-щапа, щапа-щапа!“
P$
