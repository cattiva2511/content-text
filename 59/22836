P>
	Гуглата* на чича,
	[* Гугла — някогашен островръх рунтав калпак.]
	татювият пояс —
	всичко ми прилича,
	също като мое.

	Имам дреха синя
	със гайтани бели,
	суча мустачиня
	цели две къдели.

	Тънката си пушка
	дялах я неделя,
	сабята ми мушка
	де какво намери!

	Тропна ли от прага
	и погледна криво,
	пряко двора бяга
	с писък всичко живо.

	Агънцата кротки
	тичат под колата,
	пилета и котки
	емват плетищата.

	Сам Петлан сред воя
	кряка с дълга шия:
	„Леле, мале, кой е
	този харамия*!“
	[* Харамия — буен, палав човек. По време на турското робство така са наричали народните закрилници — хайдутите.]
P$
