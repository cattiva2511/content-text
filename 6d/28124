P>
	Това село бе дърво без вятър,
	тази кръв бе чаша с вино,
	този юмрук — отломък от слово,
	това лице — празно огледало,
	а моето дете бе сляпа птица,
	а гладът бе жълтеникав гущер.

	Когато детето прогледна — прозря,
	и кръвта като тръгна — стана река,
	и лудият вятър се загнезди в дърво,
	и гущерът жълтеникав извади кама —
	тогава желязото ковачница стана,
	а слънцето на устните — перуника,
	а селцето ни бе пламтящ ураган.

	Ако търси съня и го чака да дойде,
	всяка майка приспива с песен сина си,
	но тази песен и бащите я пеят,
	защото не искат синът да заспива,
	защото знаят, че юмрукът е бик,
	а сто бика правят широк-широк път;
	че бъдещето е като венчална рокля,
	че зората е като кораб със жито,
	а борбата е като червена риба,
	която на скокове гони реката.
P$
