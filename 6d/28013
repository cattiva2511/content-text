P>
	Няма нужда от метафизични сравнения
	между синия стол, на който седи кралят
	на златото, и твоят. Между стола,
	на който сядам, за да ми лъскат обувките,
	и твоят.
	Ти поиска преразглеждане на процеса,
	но всеки процес е нещо кафкианско.
	Има врата за влизане, за излизане — няма.

	Петелът пропя и възвести часа,
	когато идва онази с пръсти от рози.
	Лъха утринен хлад и още свети една звезда,
	която ще угасне по съвпадение
	щом угаснат и твоите очи.
	Имаш утехата, че всичко ще бъде кратко
	като мълния. Като онази мълния,
	която изписва във въздуха дума внезапна.
	Дума, която никой не е чел, дума на санскритски,
	но която навярно означава нещо.

	Имаш и друга утеха. Първият,
	който се изфука с платинената корона,
	нямаше твоя късмет
	и проля кървава пот.
	Електрическите искри
	изскочиха от тялото му
	като свръхестествен ореол.

	Трябваше да му завържат ръце и нозе
	в скръбна поза, както изисква електрическата смърт.
	И наново да го коронясат с ореола
	на величието — според ритуала.

	С какво право той не умря за три секунди
	при тази чудодейна машинария,
	при тази техника? Дишаше дълго
	след законната смърт. В състояние на щастие
	или на нещастие, но трябваше
	да умре още един път под великолепната сила,
	която може да запали всички светилници
	в някоя катедрала.

	Сякаш че бе твоя вината да не умре
	в предвидената секунда.

	Сега всичко е синтетично… и геометрично.
	Твоят електропалач ще бъде любезен, повече от любезен,
	ще бъде точен, и ти ще умреш дружелюбно,
	сякаш че — в градина — късаш цветя.
	Какво ти пука за апарата, за ритуала
	на утринното кафе и коронацията?
	Нима смъртта не изисква украса?
	Украсата само придава тайнственост.
	Най-после въздигнат на своя трон,
	приличаш на митична фигура.

	Липсва ти скиптър — от ония, които
	царете държат в ръка.
	Но няма значение. Отиваш да спиш с кралица
	в царство, чийто герб е розата
	върху синьо поле и със златни ластовици.
	… И звездата угасна по съвпадение.
P$
