P>
	Отново съм тук,
	както винаги — на крак,
	аз, лошо обичаният,
	самотникът,
	вълкът.
	Тук — с корени
	дълбоко в земята,
	с настръхнала козина
	към всички ветрове на тоя свят,
	аз — бяла северна бреза.
	Бурята вече премина,
	утрото идва с влажни треви,
	с червени и златни сияния
	през пустотата,
	която ме усамоти.
	Битката остана назад.
	Спокойно просветлява хоризонтът.
	Готов съм за нов двубой.
P$
