	(Образец от ритуалните песни на парауханите — обитатели на крайбрежията на езерото Маракайбо. Това племе, преживяло толкова много времена и пришълци, днес е на изчезване. Настоящият текст се пее по време на буря, представлява нещо като заклинание към природните стихии за живот в мир и хармония с тях.

	Необходим речник:
	Ньеру — жена. Изразът „мома Ньеру“ означава примерно невеста или жена, готова за семеен живот.
	Пупинья — дом.
	Маама — майка, мама.
	Палю — рогозка.
	Те’и — татко, свръхчовек, който няма нищо общо например с християнския бог. Той е същност.)

P>
	Една мома бе в одая запряна.
	Един много висок момък
	дойде да пита за момата Ньеру.
	Говорил му някой за такава мома
	и тръгнал той да се жени за нея.
	И стигна така до Пупинья,
	и казва на майка й,
	че търси отрочето нейно за сватба.
	„Тя с никого няма нищо,
	пък и аз нищо не искам“ — майката каза.
	А момата от одаята всичко дочу.
	Пита той и разпитва
	какво ще му струва,
	какъв подарък.
	„Казвам, че няма цена, че момата
	остава си тук, не всеки
	може да я отведе!“ — майката казва.
	Понечва той да я зърне само,
	а майка й пак не дава,
	но той е могъщ —
	и майката пада в несвяст
	от буйния дъх
	на много високия момък.
	И той размени две-три думи
	с момата, пък тя
	отваря одаята,
	защото той вече бе й харесал.
	Той бе много, много висок момък.
	Тя се нагизди и излезе.
	„Да вървим!“ — момъкът каза
	и момата пое с него.
	Всички помислиха, че тя
	намери си мъж на място,
	щом тръгна покорна след него.
	Мина не мина време,
	майка й се освести,
	освести се и попита:
	„Къде ми е дъщерята?“
	„Тя тръгна“ — отвърнаха хором.
	„Ах, знам аз кой я отведе?“.
	Намаза се цяла с балсами
	и право към неговия дом.
	Но неговия Пупинья
	бе пазен от будни стражи,
	тя ги помоли да влезе.
	„Ах, маама, колко скърбим,
	че не бива да влезеш, такъв е
	редът, ако влезеш —
	всички умираме, всички!“
	„Тогава така ще умрете“ —
	и тя издуха в лицата им
	своята сила вълшебна.
	Паднаха всички в несвяст.
	Майката влезе,
	момата й там я чака.
	Майката троши вратите,
	девойката й говори:
	„Маама, тук съм!“
	Много, много високият момък
	бе полегнал и хвърляше пяна
	върху Палю, изтощен
	от вълшебната майчина сила.
	Избягаха мигновено двете,
	завърнаха се в земята своя.
	Тогава небето се заоблачи,
	времето сякаш бе пратено от Те’и.
	Облаци, тътени, светкавици
	и мълнии.
	„Ах, маама, по-добре
	да не ме беше отвела.
	Ах, маама, тук ще умрем,
	тук ще ни убият“.
	„Не, ти не умираш,
	и аз не умирам,
	ти остани вътре,
	мене отвънка ме остави“.
	И майката отиде там
	да следи за времето,
	и времето
	вървеше, вървеше —
	и си отиде.
	Когато майката се завърна,
	проясни всичко с полъх могъщ.
	Бурята мина-замина,
	хората питат-разпитват.
	„Нищо не е станало, нищо.
	Дошла си е дъщеря ми!“
	Досетиха се тогава,
	че заради нея били са
	тия светкавици, тия
	гръмове, тия мълнии.
	Полетът на момъка,
	на много, много високия момък
	била светкавицата, а гърмът
	било неговата ругатня,
	че изпуснал момата Ньеру,
	без да я докосне дори.
	… Това разказват старците
	в бурните нощи
	след песента и когато
	спокойствието настъпи.
	Тогава
	гърмът и светкавицата тръгват
	да настигнат момата.
P$
