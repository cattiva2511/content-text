P>
	Едва пристигнал, странникът търси постеля и покрив
	в най-старовремски хотел. Не му идва на ум,
	че градът е изоставен отдавна, че това чувство
	за мъртвило и тлен, което отвсякъде вече приижда,
	само с тъгата в очите на странника може да се сравни.
	Който блуждае по улиците би казал, че домовете
	обитаеми са все още, че дюкяните са отворени също,
	и че животът ето сега ще започне
		като след някоя празнична нощ.
	Но не, градът е изоставен отдавна, отдавна е сам. Една
	теменужка и влажна гъба над порталите цъфти
	разцъфтява,
	а по проходи свои червеите неумолимо напредват
	и проникват в гостни, приемни, салони, спални, библиотеки.
	Трева застила леглата — сух листак под проядената греда,
	от която таваните се отлепват на кръгове черни.
	В установени часове морето навлиза
		в прикътаните пространства,
	подхвърля стръкче корали, черупки, раковини еховити
	в подножието на мрамори — и сякаш смутено
		от знатността им —
	с виновен поклон се оттегля от господарските стаи, където
	останки от леплива и мека материя се натрупват. А отвъд
	последните къщи започва пустиня. През площада централен
	профучава вятър бодлив и в новонатрупан пясъчен хълм
	потъва завинаги каменната глава на Водителя. Това
	е начин да умрем под удара на големия повей, този,
	който докато затрупва на Водителя каменната глава,
	издухва праха от обитаемото гробище, където
	коляно до коляно студенеят жителите на града.
P$
