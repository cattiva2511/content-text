P>
	Когато се раждаше Кецалкоатъл,
	цели четири дни
	разтърсваше майка си той.
	И тъкмо се бе родил, майка му умря.
	И детето бе отгледано
	от богинята на зеленината,
	женската изповедничка Килазтли-Чихуакоатъл.
	Когато стана пълнолетен, заведе го баща му
		да го учи на война.
	И мястото на обучението се наричаше Хихуакан —
	където живеят
	притежателите на тюркоази.
	Там взе пленници.
	Но там неговите чичовци —
	Четиристотинте Облачни змии — Сенцон Мимискоуал,
	убиха неговия баща, когото ненавиждаха.
	И след като го убиха, в пясък го заровиха.
	И младежът тръгна да търси баща си. Питаше и разпитваше:
	— Къде е моят баща?
	Ястребът му отвърна: — Твоя баща го убиха,
	там лежи, там далече е заровен.
	И отиде той да намери баща си,
	и донесе тялото му в своя храм — Хълма на Мискоатъл.
	Чичовците, които го бяха убили,
	са Апенекатъл, Золтон, Куилтон.
	Те се питаха помежду си —
	как ще проникне в своя храм?
	Нито бе заек, нито бе змия.
	Ще се разсърдим, добре, че има
	един тигър, един орел, една мечка!
	Това му казаха.
	И той отговори: — Добре, така да бъде!
	Тогава повика тигъра, орела и мечката.
	И им каза така: — Елате насам, мои чичовци,
	с ваша помощ ще трябва да направя вход за храма.
	Но не умирайте, преди това ще ядете хора,
	онези точно, с които ще отида да отворя храма.
	Тези хора са моите чичовци.
	И много лесно той ги върза с въже през шиите.
	И в същия миг повика къртиците и им каза:
	— Елате насам, чичовци мои,
	да пробием път до нашия храм.
	Незабавно къртиците продупчиха храма
	и през отвърстието влезе Кецалкоатъл
	и се показа от върха на храма.
	И казаха тогава неговите чичовци, братята на баща му:
	— Ние сме, които ще станем храна на огъня,
	ние ще бъдем принесени в жертва!
	Когато ги видяха тигърът, орелът и мечката —
	зарадваха се много.
	И много плач имаше там!
	И когато се посъвзеха малко,
	заповяда Кецалкоатъл да приготвят съчките за огъня.
	Идват побеснели неговите чичовци,
	най-напред върви Апенекатъл.
	Изкачва се бързо на върха на храма.
	Там го посрещна Кецалкоатъл
	и му счупи главата с един прозрачен объл камък.
	И с този камък се затича към полите на планината.
	И понечи да хване Золтон и Куилтон,
	и зверовете започнаха да вият.
	Веднага принася в жертва тези двамата
	и започна да им реже телата.
	И чак когато ги надроби,
	чак тогава им разсече гръдта.
P$
