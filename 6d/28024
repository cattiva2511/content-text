P>
	Нощем срещу червената луна
	наблюдавахме представата за безкрайност,
	без да знаем, че безкрайността е вътре в нас.
	Дочувахме голяма пустота
	и се търсехме ние самите
	в нейния безконечен кръговрат.
	И вятъра слушахме, който с крачки на призрак
	витаеше между дървесата.

	Времето като черна птица
	в центъра на своята гравитация кръжеше,
	увисваше на луната, ронеше пера
	и изгаряше предишната си окраска
	в пурпурното колело.

	Наблюдавахме представата за безкрайност,
	загубени във вчерашни епохи.
	Но скоро открихме,
	че ние самите сме това време —
	и черна птица ни повика!
P$
