P>
	Не пазиш ти вече за мене пътека,
	не си вече мой, обожаван Анкон!
	Съдбата смота паяжината лека
	на моите стъпки по стръмния склон.

	Аз помня дървото, което стоеше
	подобно самотен и стар часови.
	Със ствола му моето име растеше —
	ти с плесен ли моето име пови?

	Какво е сега хубостта съкровена
	на твоята стара крилата гора?
	По твоята прелестна дреха зелена
	кой сянка злокобна и черна простря?

	Рекичката малка Чорильо — и тя ли
	пресъхна от чужди нозе? Как така
	прозрачния извор със струи запяли
	изчезна, утихна в подземна река?

	Защо излиняха тревите, цветята,
	о, кула безмълвна над тихи води?
	Въздишките, болките мои, тъгата
	възвръщат ли време, живяно преди?

	Светулка над тебе просветваше вечер,
	в зениците мои тя още блести.
	На лира звънлива ти пръв ме обрече,
	в ръцете ми чисти положи я ти.

	Дариха ме с музика птиците пойни,
	по техните сладостни ноти аз пях.
	Илюзии мили, мечти безпокойни
	на тихи дървета и храсти шептях.

	По-сетне на същата лира смрачена
	споделях стенания, грижи и гняв,
	жадувах за струята благословена,
	която искреше по камък корав.

	О, колко години на размисъл тежка
	преминаха в чужда, далечна земя.
	Аз търсех те в порив, в мечта и надежда
	на два океана престол — Панама!

	Мечтаех, когато се върна печално,
	да падна пред теб на колене, Анкон.
	И както в далечното детско начало,
	под сенките твои да найда подслон.

	Но ти не си същия, ти не приличаш
	на хълма, познат ми по изгрев и здрач.
	Остава сърцето ми — да те обичам,
	но нямам при теб скришно място за плач.

	От мъка е твоето чело обзето,
	ръждясаха струните в твоя усой.
	Архангелът твой се изгуби в небето.
	Анкон обожаван, не си вече мой!
P$
