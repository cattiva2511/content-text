P>
	Тревожен се изпълни Кецалкоатъл с печал.
	Получи съгласие да си отиде и да остави своя град Тула.
	Готов на всичко беше.
	Казват, че заповядал да зарият всичко:
	златото му, седефа му и всичко,
	което бе богатството на толтеките.
	Всичко красиво, всичко скъпоценно
	заповяда да се зарови в скалисти места
	или в планините, или в пропастите.
	И какаовите дръвчета превърна в рожкови,
	и изпрати на път преди себе си
	различни красиви птици с червени и жълти пера
		към бреговете.
	И започна пътя си.
	Стигна до едно дърво. Бе високо и голямо.
	Спря до него и каза, поглеждайки се в огледалото:
	— Стар съм вече аз!
	Оттогава това място се нарича
	Място на старото дърво.
	И хвърли тогава камък срещу дървото,
	и този камък остана в него, врязан завинаги.
	Дървото го пази още: расте нагоре
	и вдига с глава камък, който го цепи на две.
	И когато вървеше по пътя си Кецалкоатъл,
	свиреха флейти.
	Най-после стигна до друго място
	и седна на един камък и на него опря ръцете си.
	И където опря ръцете си,
	остана следа, сякаш камъкът е бил мек.
	И също така ябълките му оставиха
	следа на камъка, върху който седна.
	Тези следи ще пребъдат
	и заради това мястото се нарича
	Място на следите от ръцете му.
P$
