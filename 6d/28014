P>
	Този семеен портрет
	е вече съвсем прашасал.
	Не личи по баща ми
	колко пари е спечелил.
	По чичовците ми не личат
	пътешествията далечни.
	Баба ми е пожълтяла
	без спомен за монархията.
	Децата са променени.
	Педро изглежда спокоен,
	прекрасни мечти преживял,
	а Хуан е престанал да лъже.
	Градината е фантастична.
	Цветята са като изпепелени.
	И пясъкът под нозете
	е сякаш океанска мъгла.
	В полукръга на креслата
	се чувства леко движение.
	Децата си сменят местата,
	но безшумно, това е снимка!
	Двайсет години са много,
	те всеки образ променят.
	Някой изглежда че тръгва,
	друг изглежда че идва.
	Тези странни седнали хора,
	мои деди… Не, не вярвам.
	Това са забавни гости
	в рядко отварян салон.
	Отломъците от семейство
	останаха ни в телата.
	Достатъчно, за да втълпят,
	че тялото крие тайни.
	Рамката на този портрет
	напразно задържа лица.
	Те са си там доброволно,
	можеха да отлетят,
	можеха да изтънеят
	в светло-тъмното на салона,
	в мебели да поживеят
	или в джоб на старо палто.
	В къщата има сандъци,
	много книжа, дълги стълби.
	Кой познава страданието
	на материята уморена?
	Портретът не ми отговаря,
	гледа ме и ми се радва,
	а в моите прашни очи
	и в стъклата се размножават
	живи и мъртви роднини.
	Не знам вече кой си отиде
	и кой остана. Приемам
	странната семейна идея
	да преминаваш от плът в плът.
P$
