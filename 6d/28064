P>
	Ще се каже: поетите нямаха възглед,
	те се вслушваха само и повтаряха чутото само,
	те въздигаха последната надежда на другите като лозунг
	и предъвкваха плакатите на народа
	в дните на големите манифестации;
	ще се каже: поетите не усетиха величието
		на оня исторически миг,
	не разбраха какво да сторят с онова събитие,
	което попадна в ръцете им неочаквано и изведнъж
	с внезапния порив на светлина към очите им;
	ще се каже: не съумяха да уловят вълните
		на девствената поезия,
	която час по час се сътворяваше около тях,
	ненаписаната поезия — и изнемогваха под пороя на фактите;
	ще се каже: поетите не намериха думи, начини, идеи,
		не присъединиха
	своите поетични видения към неотложните грижи
		на своя народ,
	тяхната поезия бе бледо отражение на дела и пътища,
	отворени към простора, където сме днес,
	поезията им бе повторение, един и същи друм,
		провалено усилие
	да напредне и постигне буйния ритъм на живота,
		неговата мощ;
	ще се каже: пропадаха в интелектуални капани,
		премахваха
	точки и запетаи, за да видоизменят своята безполезност,
	но въпреки всичко — техният глас не бе техен глас,
	можеше да се дочуе в него екзалтираната адмирация
		на фанатика
	и безплодното съмнение на скептика,
	но въпреки всичко — техният глас не бе техен глас,
	нямаше в него ехо от барабани, дъх на цимент,
	тропот на обувки по пътищата;
	ще се каже: не бяха тъждествени един поет
		и един човек в планината
	един поет и един контингент учители доброволци,
	един поет и Аграрната реформа;
	смали се работата на поета до преразказване на случки,
	до превръщане в думи на стореното извън думите,
	макар че е правилно да отбележим —
	тези случки ставаха с тях, произлизаха от техни страдания,
	тяхна кръв, тяхна пот и стигаха до книгите им.
	Ще се каже: поетите не бяха на висотата
	на оня исторически миг —
	и може би ще бъде вярно.
P$
