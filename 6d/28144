P>
	В моята нощ,
	по-дълга от мисълта, уплътнена
	от вятър —
	желанията се подквасват като насъщна храна,
	изнасилена от въздуха.
	Аз се качвах по изтритите стъпала на времето,
	всяка стъпка раздвижваше следата на моите предци
	и техния вой разрушаваше осмоъгълната тишина.

	Исках да се вдъхновя от твоята усмивка,
	но твоята усмивка плуваше неподвижна в пустотата,
	тя искаше да я спогледат
	ония дрипи,
	които вървяха в отвесни редици.

	Сместа от живот и отвращение
	се изплъзваше през слизеста ципа
	противно на пътищата,
	на грижливите ръце,
	на чистите и мъдри очи,
	на затворените в черупки инстинкти.

	Върху нощта, върху празната усмивка,
	върху моята уголемена от треска сянка
	дъждът на равнодушието се смесва
	и вкаменява преждевременните идеи.
P$
