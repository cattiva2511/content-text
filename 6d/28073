P>
	Нямаше нужда от още един пристъп на самотност, за да зная.
	Плувах по морето в посока, непозната на моите ръце.
	Където бе обитавала любовта и където бе имало царство
	е останала само една стена. И тревата я покорява.
	Останал е само един бял лист, над който замръквах.
	Където капеха светулки от нощта, чисти като показна истина.
	Останал е само един повей случаен.
	И където една жена учредяваше своите целувки
	са останали само дървета, склонени от вятър.
	И нямаше нужда от думи.
	Сърцето не е сълза,
	но може да замъгли лицето.
	Прозорецът е вгледан в тъгата.
	Опирам лакти в миналото и твоето отсъствие
	прониква през мене сърцето ми да оближе.
	Въздухът е ръка, погалила моето чело.
	Челото ми, по което личи луна
	и някакъв глас извайва забрава.
	Луната се вдига като дим
	измежду руините на вечерта.
	Много рано е в тази синева без образ.
	Нямаше нужда да избухва самотността
	с праха на една стопена целувка.
	Нямаше нужда
	нощта да се запомни в сълза.
	Устни, слисани от забрава,
	приливи на море,
	облачен шум, в който се дочува есен…
	Има моливи с форма на време, чаши за вода
	с плуваща в тях вечер,
	корени на дърво като изваяна ръка —
	и занемарена.
	Има погледи и писма, където нощта
	пуска нищото в ход
	върху букви, свързали
	знаците на пътешествия.
	Тук е вечерта.
	Който е влюбен, може да се обвие в нея.
	Тук е вечерта, за да отбележи едно отсъствие.
	Светът сънува на моите гърди
	като дърво, застигнато от зима.
	Не ни трябваше вечерта, а също и тези цигари,
	чийто дим изглежда като изпаряваща се ръка.
	Ще презимува нощта на моята гръд.
	Нямаше нужда да зная.
	Няма значение.
	Очаквам още ненаписано писмо,
	в което забравата ме определя за свой наследник.
P$
