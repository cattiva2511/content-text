P>
	Вече сбират се боговете и си казват един на друг:
	— Кой ще обитава там? Небесата се спряха,
	господарят на земята Талтекухтли неподвижен замря.
	Опечалиха се Ситлаликуе — богиня на звездната одежда,
	и Ситлалтонак — бог на блестящата светлина,
	и Тепанкиски, който се явява вместо другите,
	Тлаламанки, който дава опора на света,
	Уиктолинки, който движи сечивата на земеделеца,
	богът със скъпоценните пера Кецалкоатъл
	и оня, на когото всички сме роби — Титлакауан.
	Но вече тръгва Кецалкоатъл накъдето царува
			богът на смъртта.
	Когато стига до бога и богинята на смъртта, казва им:
	— Аз дойдох! Ти пазиш скъпоценни кости! Да ги взема дойдох!
	И му казва богът на смъртта:
	— Какво ще правиш с костите, Кецалкоатъл?
	— Кахърни са боговете, щом се питат кой ще обитава земята.
	И Миктлантекухтли му говори:
	— Добре! Посвири най-напред на моята раковина,
	обиколи четири пъти моя кръгъл престол,
		направен от изумруди.
	Но раковината нямаше дупки, за да я хване.
	Повика тогава Кецалкоатъл червеите — пробиха я мигом.
	И мигом влязоха вътре пчелите.
	И започнаха всички да духат в раковината.
	Дочу богът на смъртта раковината да свири.
	И каза на Кецалкоатъл:
	— Добре, вземи тези кости!
	И каза също на своите слуги:
	— Кажете на тези, които обитават царството на мъртвите:
	„Богове, поне вас да ви остави!“
	Но Кецалкоатъл му каза:
	— Наистина трябва да ги отнеса, и то наведнъж!
	Поговори със своя двойник и му рече:
	— Съобщи на боговете, че тях ще оставя.
	И каза на себе си Кецалкоатъл:
	— Да ги оставя, да, да ги оставя…
	Възкачи се Кецалкоатъл и взе скъпоценните кости.
	На една страна момчешки, на друга — момичешки.
	Взема ги, бързо прави вързоп, мята вързопа на рамо.
	Богът на смъртта позовава отново своите слуги:
	— Богове, Кецалкоатъл наистина взема скъпоценни кости!
	Отворете ями в земята!
	Отвориха ями, той падна и се удари лошо.
	Изскочиха изплашени пъдпъдъци, а той остана в несвяст.
	Разхвърчаха се костите по земята, а пъдпъдъците
	се впуснаха да ги кълват.
	Дойде на себе си Кецалкоатъл и заплака. Каза:
	— Двойнико мой, как ще постъпим?
	Каквото да бъде — така ще бъде!
	Наведе се кости да събира, насъбра ги от земята
	и направи отново своя вързоп.
	След това занесе костите в Тамоанчан —
	земята на раждащия се живот,
	и когато пристигна там Килазтли, която събужда растенията,
	която е и Чиуакуатъл,
	смля костите и ги сложи в разкошно изписан съд
	и върху тях Кецалкоатъл проля кръв от мъжествения си член,
	след като богинята бе го измила с топла вода.
	И всички богове, които споменахме преди,
	направиха същата саможертва:
	Богът на морските брегове,
	Богът, който движи сечивата на земеделеца,
	Онзи, който се явява вместо другите,
	Който дава опора на света,
	Който прекланя глава — Цонтемок,
	и самият Кецалкоатъл.
	Казаха тогава боговете:
	— Родиха се богове, това са хора!
	Те имат заслуги за нас!
P$
