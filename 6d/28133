P>
	Това е бавният гвинейски път.
	Смърт с теб върви и смърт те води.
	И ето ги могъщите клонаци
	на джунглата. И вятър побеснял
	разхвърля тежките и вековечни
	перчеми на тропическия лес.
	Това е бавният гвинейски път.
	Дедите твои те очакват
	с нозе, нагазили в старинен прах.
	Говорят бавно все едно и също,
	но в ручеите виждат смърт.
	Очакват те дедите твои, те
	усещат да се връщат твойте стъпки
	и как във ручеите чисти трепват
	втечнени вече скелети на хора.
	Това е бавният гвинейски път.
	Ни палми, ни тамтами те посрещат
	из тази черна джунгла, в тази черна
	страна на черните лица. Под задимено
	небе, от птици накълвано,
	просветва локва — странното око
	на времето с клепачи-храсти.
	Но само там и до водата, само
	в спокойните колиби и в дома
	на твоите деди ще можеш
	главата изнурена да подпреш
	на камъка свещен на твоя род.
P$
