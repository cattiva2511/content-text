P>
	О, моя родино тъй малка, на провлак един вгнездена,
	най-пламенно слънце ти свети, небе те обзема най-синьо.
	И цялата музика твоя отеква дълбоко у мене,
	тъй както шуми прибоят в еховитата раковина.

	Понякога страх ме обзема, когато към тебе заничам,
	че пътя обратен душата не може докрай да съзре.
	Навярно не бих и почувствал, че толкова те обичам,
	ако не бях орисан да доплувам до друго море.

	Родината — тя е споменът… Отломъци от живота,
	увити в изгнилите дрипи на тъгата или любовта,
	обветрената ми палма, мелодията ми самотна,
	прегърбената ми стряха, под която цъфтяха цветя.

	Родината… Тесни пътеки, през детството извървяни,
	прокарани в приказен сумрак към синята далнина;
	големи и стари дървета, от звездния дъжд осеяни,
	които нашепват за древните отминали времена.

	Не тези високомерни кули със шпилове във позлата
	и не това морно слънце, което увяхва по тях —
	върнете ми ствола, на който изрязах тайнствена дата,
	където за пръв път целувах, където за пръв път мечтаех.

	О, мои зеленясали кули, обичани и далечни,
	по вашия звън предвечерен носталгия чувствувам аз.
	Видях много кули прочути, камбани видях дълговечни,
	но никоя друга звънарна, о, мои кули далечни,
	не знае да пее, да екне, да звъни и ридай като вас!

	Родината — тя е споменът… Отломъци от живота,
	увити в изгнилите дрипи на тъгата или любовта,
	обветрената ми палма, мелодията ми самотна,
	прегърбената ми стряха, под която цъфтяха цветя.

	О, моя родино тъй малка, побираш се ти смирено
	в трептящата сянка, която нашият флаг очерта.
	Навярно си толкова малка, за да може човек като мене
	непокътната да те носи в сърцето си по света.
P$
