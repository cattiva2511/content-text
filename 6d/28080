P>
	Мили Синдбад, вземи ме на кораба си понесен!
	Сънища твои сънувах. Ударил е моят час…
	— Иде смъртта отляво. Океанът е в смърт унесен.
	Има, мечтателко, кръв по звездите над нас.

	— Тръгвам!
			— Не! Само хубост, гибелна само песен
	птичите твои копнежи вещаят с лъжовен глас.
	Плувам към свят обширен, но той за наслади е тесен.
	В нощи навлизам, където светликът ти няма власт.

	— Мили Синдбад!…
					— Пред мене бурите са развети,
	мойта моряшка зеница от страх неизвестен свети.

	— Тръгвам!
			— Не се ли страхуваш? Поличбата знаеш ли ти?
	— Птичи копнежи зоват ме, пориви птичи ме водят!
	Будна-разбудена вече съм, нека сега мореходът
	с моята жажда и треска през урагана лети!
P$
