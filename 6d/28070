P>
	С векове вкаменени,
	с времена на омраза и вопъл,
	с любвеобилни и слепи тълпи —
	обречен на смъртта,
	удавен в моята си кръв —
	аз
			съм
					тук,
	приличен на ранено куче сред зяпачи,
	противен като току-що роден
	и като труп на родилка измъчен…
	Именно ние сме самотниците на света.
	Именно ние сме лишени от всичко.
	А който разрухата си не може да възпре —
	не ме интересува, не струва за нищо,
	да се маха, бързо да изчезне!
	… И за да провериш дали е вярно,
	умри и ти!
	Умри и ти. Хайде, умри!
	О, измамен живот,
	вироглав живот и глух!
	Поети лъжовни, вие никога не ще умрете,
	макар че с нищожната си смърт бродите по света,
	озарявате я, оплаквате я, увенчавате я с цветя,
	горделиви пред бедните, скромните, обнадеждените.
	Вие все още не познавате смъртта,
	но щом я опознаете, едва ли ще я възпеете,
	ще си кажете, че е останало време само за живот.
	Но аз съм виждал мъртъвци,
	единствено мъртъвците са смърт,
	обаче това наистина няма значение.
	Клетникът като мене завинаги си е клетник.
	Такъв е животът.
	Мога да ви кажа нещо заради умрелите от любов,
	заради болните от надежда,
	заради привършилите дните си, които още
	блуждаят по улиците с недвусмислен поглед
	и със сърце на ръце, за никого неотредено.
	Заради тях и заради уморените, които бавно
	умират в мазета и в тавански стаи,
	смълчани вече, вече високомерни от глад,
	омразници, заплатили с монетата на любовта.
	Зарази тях и заради други, заради всички,
	забили нокти в изпосталели ребра,
	търсили напразно отдолу нагоре
	тази дума, това лице —
	и намерили само кървави риби, пясък…
	Мога да ви кажа нещо, което не ще бъде тишина,
	не ще бъде самота,
	няма да познае ни лудост, ни смърт,
	нещо, което е на устните на децата,
	което зрее в устата на старците,
	нещо слабо като плода в клоните,
	завистливо като вятъра:
	_смирение_.
	Мога да ви кажа също
	да не вземате под внимание моите думи.
	Плодът се въздига по стъблото,
	изстрадва цъфтенето, достига въздух.
	Никой не може да ми предостави живот.
	И все пак всички реки се раждат от морето!
P$
