P>
	Целуна челото ми бялата дама,
	целуна го девствено и замечтано.
	Да, бялата дама целува челата
	на хора, които погиват рано.

	Витае в косите ми нейната сянка
	и с черна ръка ги разрошва смълчано.
	Да, нейната сянка витае в косите
	на хора, които погиват рано.

	И странния порив в сърцето си сещам,
	кръвта ми крилато тупти и припряно.
	Да, сещам в сърцето си странния порив
	на хора, които погиват рано.

	Животът ми вече достига пространство
	и време живяно, но неизживяно.
	Живян, ала неизживян е животът
	на хора, които погиват рано.
P$
