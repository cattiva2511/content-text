P>
	Ако някой ви попита за него,
	кажете му, че никога няма да се върне, а ако се върне —
	няма да познае ничие лице, кажете му също, че не остави
	мисли по никого, че носеше тайно послание,
	нещо важно искаше да предаде,
	но го е забравил.
	Кажете му, че сега мълчи по друг начин
		и в друга част на света,
	кажете му, че все още не е щастлив,
		ако това ще ощастливи някого,
	кажете му, че си тръгна с празно и сухо сърце,
	и че за него няма значение дали го съжаляват
		или му прощават.
	Той самият вече не страда заради това
	и вече не вярва в нищо, в никого, дори в себе си.
	Толкова неща видя, които
	угасиха неговия поглед и сега, сляп,
	нуждае се само от осезание.
	Кажете му, че понякога изпитва съмнение в бога
	и през един гигантски ден, кажете му, имаше думи,
	които го накараха да вярва в любовта, а след това
	разбра, че любовта трае колкото трае една дума.
	Кажете му, че подобно на пробит от изстрели въздушен балон
	душата на отсъствуващия падна до ада, до ада, в който живее,
	и че все още не е без надежда, и кажете му,
	че понякога мисли
	за това спокойствие като за свое наказание,
	кажете му, че не знае какъв е грехът и коя е вината,
	които по света го зоват, че това е друг проблем — той счита,
	и кажете му, че в безсънни нощи и в други,
	когато вярва, че е сънувал нещо,
	страхува се, че вината е единствената негова същност, която остава,
	че в едни утрини, пълни със светлини,
	и в нощи, когато е пиян от вино,
	чувствува радост за своята невинност, и кажете му също,
	че в такива съдбоносни мигове разговаря сам със себе си.
	Кажете му, че ако някой път се върне — ще се върне
	с две череши в очите си, с цяла нива черници
	в стомаха си, със змия на врата си,
	и няма да чака от никого нищо, ще си вади хляба
	честно, от измислици, ще чете писма и ще прави
	странни обреди, в които не вярва, и кажете му още,
	че отнесе със себе си няколко суеверия, три идола,
	няколко лошо разбрани усложнения и спомен
	за две или три лица,
	които му се привиждат по здрач —
	и нищо.
P$
