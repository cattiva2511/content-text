P>
	Това бяха майсторите на иглата.
	Те настояваха за договор,
	според който да облекат Полицията в един само цвят —
	син шевиот, копчето — позлатено,
	а на него гербът с дремещия кондор.

	Правителството се подигра и с кондора, и с другото,
	реши Полицията да бъде облечена
	от широкия чуждестранен свят.

	Засегнатите поголовно
	от поголовен глад,
	от поголовна национална бедност
	потърсиха работа на площада, където Симон Боливар
	се въздига с извадена наполовина справедлива сабя.

	В двора на двореца откъм парламента
	се появиха картечниците на закона.
	Множеството тръгна към „Железарница Вергара“,
	за да се въоръжи в самозащита.
	Изведнъж думата „Огън!“

	оцвети площада, църквата, двореца,
	статуята на Боливар, справедливата му сабя —
	и гроздове мъртъвци бяха поднесени
	в подножието на страната като понятие
	за свободата. И то заради смаяното дете поет.

	Мълчание след това съпроводи
	общественото мнение, мъртвите, пресата.
	Само детето, което пише това,
	ми се явява и ми напомня,
	и ме моли да го разкажа
	на всички деца на родината.

	И да им кажа също как видя
	в новите копчета на гвардията
	възстановени думите
	„Свобода и ред“
	и — вечен — Дремещият кондор.
P$
