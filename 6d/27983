P>
	Продължиха своя път и стигнаха Чапултепек.
	И вдигнаха олтар от пръст.
	И двадесет години властвува над племето Тозкуекуеч.
	И още царуваше Тозкуекуеч,
	когато дойде при него Копил, който живее в Педрегал.
	Три дни той правеше магии: искаше да унищожи Копил.
	Но го видя Куахтликезки, когото бог повика. Каза му:
	— Какво правиш? От три дни ви нападат!
	Копил иска да ви разруши. Иди и повикай Теноч.
	Отиде да викне Теноч. Казва му: Ела тук!
	— Кой ме вика? Казваш, три дни.
	— Да, иска да свърши с вас Копил. Освен това:
	бягай, иди в Акуезкомак, където водата кръжи,
	вземи много борина и паливо за огън, по пътя ще трябва
	огън да накладеш може би.
	Аз ще те стигна по пътя. Сега отивам в Куахималпа.
	И ако видиш, че аз паля огън — там ще ме настигнеш.
	И тръгна Куахтликезки и на пътя се просна.
	Тогава мина Копил. Той го прекъсна бързо:
	— Кой си ти? — Каза му другият. — Аз? Аз съм Копил.
	От твоето племе съм,
	ние се разбягахме и другите останаха в Тзомпанко.
	И освен това живея сам за себе си.
	Аз съм нощният страж на царя на Колуакан Аксокуахтли.
	И освен това цялата ми опора е там —
	моята дъщеря, да идем за нея.
	Отидоха да доведат момичето и се скриха в гората.
	До едно дърво стоеше тя на име Хикомонахуал —
	Обкръжена от пчели.
	Обръща се към дъщеря си.
	Казва й: — Дъще, ела тук, придружи Куахтликезки,
		той е твой чичо.
	И казва после на Куахтликезки:
	— Върви с дъщеря ми, но не я поругавай!
	И той, за да я поведе, хвана я за ръката,
	но после уби Копил, главата му отряза,
	отряза му главата и му извади сърцето.
	Сложи го в една торба
	и после погреба тялото на едно място,
	което днес се нарича Акопилко — Водата на Копил.
	И когато излезе на края на гората, запали огън.
	Щом видя огъня Теноч, изтича към него.
	— Много си се забързал — му каза.
	А другият му отговори: — Ето ти главата на Копил,
	иди да я погребеш някъде.
	И отиде Теноч да погребе главата.
	И Куахтликезки отиде да погребе сърцето на Копил.
	Отиде да го погребе сред тръстиките,
	където се вдига един див нопал,
	клоните му са разлистени в бяло,
	защото там орелът каца за дълго.
P$
