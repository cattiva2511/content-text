P>
	Аз съм само един дърводелец.
	Както някой се ражда
	с ранена гръд, с дума
	в устата, с плам на челото —
	аз се родих дърводелец.

	С този поминък идвам
	и дъх на греди остава
	в чергата ми и в хляба,
	и крача по стърготини
	позлатени
	Както лалето се ражда
	и вгледано в слънце разцъфва,
	целува вода и е само
	лале, додето увехне —
	аз се родих дърводелец.

	От покрив на покрив минавам,
	от стряха на стряха живея,
	по тези въздушни мостове —
	ни майстор, ни пеперуда —
	като пчела звъня си.

	Аз правя такива маси,
	на които царува хлябът
	и виното весело властва,
	та да могат поети — братя
	на мойта душа да седнат
	заедно всички.

	А със бичкия в ръката —
	блестяща сребърна риба —
	аз по света минавам
	като човека, който
	затваря деня и подсвирква
	на нощта да дойде.

	От дъното на душата
	аз съм си дърводелец,
	вмирисан съм на лепило
	като на лековит балсам и
	така живея.

	Ето, с греда в окото
	и с молив зад ухото
	щастлив се завръщам, правя
	ластовиче гнездо като
	малко балконче.

	Чета Библията над стърготини
	сякаш над огън. Тих съм,
	но хвърлям чук в небето
	да подкрепя борбата
	на моите братя.
P$
