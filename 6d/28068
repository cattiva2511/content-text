P>
	По пладне светът се вдига нагоре,
	вдигат се камъните, вятърът заличава по тях
	написаното от време древно;
	кулите, които привечер се накланят напред;
	корабът, който от векове е заседнал на скалата;
	църквата златна, която трепери
	от тежестта на дървения кръст;
	площадите, на които лагерува войска
	и се чувства беззащитна и безсилна;
	Могъщият, който е забил коляно
	в светлината, нахлула от планината;
	градини и хор от брястове и тополи;
	колони и сводове като точни мерки на славата;
	сляпата стена, отворена към слънцето,
	килната върху нея самата;
	оня кът, посещаван само от мизантропи,
	обкръжили околността: борове и върби;
	пазарите под разсеяния огън на гълчавата;
	зида до средата на улицата, за който никой не знае
	кой го издигна и защо; одрасканата стена от жив камък,
	прилепнала към пръстта
	от любов към жива материя…
	Старият свят на камъните се вдига и полита.
	Това е селище на китове и делфини, подскочили до небето,
	разплискали големи локви слава,
	повлекли каменните тела, които изхвърли
	бавния ураган на жегата.
	Те излъчват светлина и между облаците проблясват.
	Градът хвърля вериги в реката, изпразнена
	от себе си, от кървавия си товар, от товара на времето.
	Реката почива, превърната в жарава, направена на слънце
	в центъра на вихрушка.
	Настоящето я преобръща.
	Всичко това е присъствие, всички векове са това присъствие.
	Щастливо око, че не вижда вече, защото всичко е присъствие,
	и зеницата му извън него, е вгледана в него.
	Потопи ръка, загреби огън, слънчева риба, син пламък,
	песента, затрептяла в жарта на деня!
	А голямата вълна се връща и ме поваля,
	подхвърля масата, хартиите, музиката,
	която нито спира, нито продължава;
	няма взори стъмени, всичко е поглед открит,
	всичко е присъствие, днес аз съм по всички краища,
	и за да виждам по-добре, за да пламтя по-добре — угасвам,
	и падам в себе си, и падам от себе си
	към ракета, към удар с брадва,
	защото голямата сфера, голямото кълбо нажежено време
	днес избухва, избухва
	като счупено огледало по пладне,
	като счупено пладне
	срещу морето и солта.
	Докосвам камъка и не ми отговаря,
	пипам пламъка и не ме изгаря —
	какво се крие в това присъствие?
	Няма нищо назад, корените са изгорени, основите — разрушени,
	с един удар можеш да сринеш всякакво величие.
	Кой наследява величие, щом никой не наследява безсилие?
	Навлизам в моето нищо, не отговарям, не показвам лице,
	загубих си образа, след като загубих душа и тяло.
	И моят живот преминава през моите очи,
	макар че нищо от него не признавам за мое.
	А удоволствието да накараш смъртта да изпърха
	с въображаеми крила,
	и дългата нощ, преминала в извайване
	на моменталното тяло на мълнията,
	и любовната нощ — висящ мост
	между този живот и другия?
	Не боли старата рана, не гори изгореното място,
	то е белег почти заздравял.
	Мястото на раздялата, мястото на изкореняването,
	устата, през която говорят насън смъртта и животът —
	всичко е белег невидим.
	Не бих дал живот за моя собствен живот,
	друга е истинската моя история.
	Градът продължава пешком.
	Трепти в прекрасна светлина.
	Държи слънце в мирна десница.
	По-високи изглеждат, по-бели струите на фонтана.
	Надигат се сякаш на пръсти, за да паднат по-звънки.
	И падналият от брадва заради своя порив се вдига.
	Раненият през разцепен череп изхвърля птичи химн.
	Той е двойник на себе си,
	младежът, който на всеки сто години
	идва да ни каже някои думи, все същите;
	прозрачна колона, която ту тъмнее, ту искри,
	според бързописа на съдбата.
	В центъра на площада счупената глава на поета
	е като фонтан.
	Фонтанът пее за всички.
P$
