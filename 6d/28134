P>
	Отминаха по Камино реал,
	този дълъг и скръбен път с евкалипти;
	натоварени с царевица и фасул,
	те пристигнаха с евтини тъмни очила,
	отпиваха текила от бутилки
	с надпис „Произведено в Мексико“.
	С две-три думи на английски —
	ябълка, стъпка, кафе.

	И пееха сякаш:
	Хайде към Калифорния!
	Хайде към Калифорния!

	Промушваха се през телени мрежи —
	индианци с бели чорапи,
	и се приземяваха
	Пачо-Пачуковците загубени,
	Мунчовците татуирани със знаците
	на живот и смърт.

	Чакаха на светофарите
	стреснати и вдървени.

	И пееха сякаш:
	Хайде към Калифорния!
	Хайде към Калифорния!

	Хибари, йоруби, борикени —
	хора от всякакво потекло,
	поливат улиците с ром;
	кожата им с цвят на кафе,
	очите им зелени
	като на крокодил,
	и едно тън-тън
	от прадядовски барабани,
	които съществуват
	в паметта
	на Калифорния.
P$
