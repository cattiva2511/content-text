P>
	Минаха четирите години на глада там,
	на хълма на скакалците Чапултепек,
	и се появиха боговете на дъжда.
	Там, където водата се разлива.
	И от водата израсна един нежен мамул — ядивото.
	И един толтек, който бе там, хвърли се към мамула
	и започна да го ръфа.
	Излиза от водата богът, който дава ядива — Тлалок,
	и го пита:
	— Знаеш ли какво е това?
	— Разбира се, че знам, боже мой,
	но толкова време се бе загубил.
	— Седни и почакай тук, ще говоря с царя.
	Потопи се във водата и след малко се показа
	с един голям наръч нежни мамули. И каза:
	— Хайде, човече, вземи ги, върви и ги дай на Уемак!
P$
