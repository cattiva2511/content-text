P>
	в тия времена
	е опасно да сбъркаш куршумите с птици
	куршумът например
	няма сърце нито пера
	не му трябва небе нито с облаците пътува
	не свива в дърветата гнездо
	куршумът има за гнездо сърце човешко
	поради навика си да умъртвява
	куршумът не бива да живее
	но във военни времена
	всеки трябва да разбере
	как да различава гласа на куршума
	от гласа на птицата
	трябва да пази поредното разсъмване
	като последно
	трябва да разбира от гласове
	и това е възможно само ако
	разбираш от птици
P$
