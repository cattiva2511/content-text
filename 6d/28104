P>
	Запомних ръцете, които
	ми даваха да пия вода.

	В долината на Рио Бланко,
	където Аконкагуа извира,
	дойдох и се надигнах да пия
	от водопадната струя,
	свлечена като грива, бяла
	и ледена заискрила.
	Устни допрях, обгори ме
	оная вода свещена,
	три дни устните ми кървяха
	от аконгагуанската глътка.

	В долината на Митла веднъж
	след пътища дълги и слънце,
	склоних се над кладенец — и
	прихвана ме един индианец,
	за да не полетя надолу,
	а главата ми като плод
	между дланите му остана.
	Пих аз, каквото пих,
	лицето му и моето лице,
	и почувствах в блясък на мълния,
	че от Митла е моята плът.

	А на остров Пуерто Рико
	в синевата на ден безкраен
	при стихнало тяло и море бурно,
	под високите палми родилки,
	девойка една благородна
	разчупи ми орех кокосов
	и пих като дъщеря тяхна
	материнска вода от палми.
	И по-сладко не съм оттогава
	ни духом, ни тялом пила.

	В дома на моето детство
	вода ми носеше мама,
	между глътка и глътка аз виждах
	как от стомната тя отпива —
	колкото се надига главата,
	толкова стомната се снишава.
	Все още долини помня,
	все още чувствувам жажда.
	Навярно вечността е да бъдем
	такива, каквито бяхме.
	Запомних ръцете, които
	ми даваха да пия вода.
P$
