P>
	Четири години пламтя свещената клада там, в Теотиуакан.
	И богът на живота Тонакатекухтли,
		и богът на времето Хиухтеуктли
	зоват Изтерзания от мъки Нанауатъл и му казват:
	— Какво говорят? Има богове там!
	— Болен съм и нещастен аз!
	Позоваха тогава бога, който празнува своя ден
	на Четвърти Педернал. Луната това е.
	Отговаря богът на дъждовете Тлалоккантекухтли
		и им отговаря
	богът на четирите посоки на света Наппатекухтли.
	Те му заповядаха.
	Изтерзаният от мъки Нанауатъл вече се кани да направи
	покаяние; взема своите шипове от агаве,
		своята смърчова тояга,
	убожда се със шиповете и Луната начева покаянието.
	После отива да се измие и след него Луната върви.
	Смърчовата му тояга бе с пера на кецал
	и шиповете му бяха от яспис,
		и хвърляше в огъня изумруди.
	Когато свършиха четирите дни на покаянието,
	Изтерзаният бог взе своите пера
	и прокара по лицето си бели черти — в жертва
	се пренасяше. И понечи в огъня да се хвърли.
	Но Луната бе още вкочанена, вървеше и плюеше от студ.
	И премина Изтерзаният бог, и се метна в огъня —
	на чисти пламъци стана.
	И премина Луната, и рипна в огъня —
	на чисти пламъци стана.
	Тъй сториха — не повториха.
	Но се задават тигърът и ягуарът.
	Орелът настръхва, свива се на кълбо и се сили.
	Тигърът плахо се снишава и да скочи не се решава.
	Скочи орелът и пламна.
	Скочи тигърът и сколаса само до предела на огъня.
	Иде тогава ястребът и се опушва на огъня.
	Иде тогава мечката, но едва-едва се опърля.
	Трима от тях не знаеха какво трябва да правят:
	Тигърът, ястребът и мечката.
	Превъзнесе се към небето Изтерзаният бог
	и му дадоха там убежище боговете на живота.
	Сложиха го на пищен престол от пъстри пера,
	с мантия от пера го наметнаха и му татуираха лицето.
	И минаха четири дни, и Слънцето бе все на небето.
	Земята трепереше под сенките, които се удължаваха.
	И се събират боговете на своя съвет:
	— Какво става, че Той не се движи?
	Слънцето бе Изтерзаният бог, на слънце превърнат.
	И ястребът го попита.
	— Боговете искат да знаят защо не се движиш?
	И Слънцето му отвръща:
		— Знаеш ли защо? Искам човешка кръв!
	Искам да ми дадат децата си! Искам да ми дадат челядта си!
	И каза със звучен глас богът на зората Тлауизкалпантекухтли:
	— Ще отида и ще го прострелям! Защо стои на едно място?
	И изпълни своето намерение, и хвърли своето копие. Улучи.
	И си направи тогава стрела с пера слънчев цвят,
	но чак когато пусна стрела с червени пера,
	чак тогава успя да го простреля.
	И тръгнаха Деветте небеса. И светът закръжи.
	И същият бог на зората пристига и носи сняг.
	Събират се пак боговете на своя съвет:
	Уицилопочтли — Прекрасният от Юг,
	Укротителят на хората Титлакауан,
	и богините Разкошно цвете — Хочикецал,
	Червената пола — Ночпаликуе,
	Черната пола — Япаликуе.
	И всички богове умират там в Теотиуакан.
	А Луната се вдига към небосвода,
		тя само на пепел бе станала.
	И тъкмо да стигне до края на небосвода,
	богът на морската пяна Папазтак я удари в лицето със заек —
	той в образа й вдълбан остана.
	Когато тя слизаше към дълбоката пропаст,
	срещнаха я боговете на гибелната съдба.
	Всички ту бяха удължени, и също боговете,
	които във вихрушките се въртят — Колелетин.
	И я попитах:
	— Какво се каниш? Къде отиваш??
	Тогава поспря се тя и я видяха цялата в дрипи.
	А когато Слънцето спря — Слънцето на четирите движения,
	време бе вече да дойде нощта.
P$
