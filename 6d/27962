P>
	Трижди поклон, додето шепна моите слова, Повелителю,
	за да ги принеса на покровителите на Плодородните земи,
	на Изпълнените с Величие, на Хранителя на Семето,
	на Хранителя на Засаденото — Този, който го освежава,
	на Оросителя на Семето, на Хранителя на Хълма,
	на Вихрушката на Огъня и на закрилниците
	на плодородните земи.
	Също така за обожествяване на гората —
	на Повелителя Пауатун Черний,
	на Повелителя Пауатун Червений,
	на Повелителя Пауатун Жълтий,
	на Повелителя Пауатун Белий,
	на четиримата от четирите посоки на небето, посоки мъгливи.
	Трижди поклон, додето шепна моите слова в обителта
	на Бога на Дъжда на Небесния Гръм.
	Трижди поклон, додето шепна моите слова в обителта
	на Прекрасната Повелителка на Милостта.
	Трижди поклон, додето шепна в гладните царевични ниви,
	в обителта на Бога на Дъжда на Последното Небе
	и в ръката на Великия Ягуар,
	на първата трапеза на Великия Бог на Небето,
	пред първия олтар на дясната ръка
	на Повелителя Бог, чийто благослов
	по равно на светата трапеза се разделя.
	Да бъдат моите слова за големия първи плод
	на Закрилниците на Плодородните Земи,
	защото е принесен от мене в деня на моите хора
	по четирите посоки на небето, посоки мъгливи…
P$
