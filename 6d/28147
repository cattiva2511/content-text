P>
	И все казвам, че не мога да говоря,
	че не трябва да говоря,
	че в мълчанието трябва да остана,
	да сложа ръка на уста,
	да затисна сърцето си, та да млъкне,
	да дочакам да ида при мама —
	тя ме чака,
	тя се скри под земята
	и там ме очаква.
	Тя също мълчеше
	и стонът й бе също мълчание
	… но ласката й бе като радостен ураган
	и падаше като дъжд върху сух пясък,
	и пламтеше като огън в зимно огнище
	… но аз не млъквам, аз говоря,
	и викам, и роптая.
	Мама ме очаква…
	Очаква ме земята… мълчанието.
	Говоря на вятъра, който моята въздишка ще отнесе
	и ще разпръсне по света спомена за мене.
	Говоря на морето, което ще измие моята мъка,
	на слънцето, което ме ослепява
	и ме оставя между мъгли.
	Но говоря,
	постоянно говоря,
	за да говорят моите думи за мене
	след смъртта ми.
	Кой съм аз?
	Никой не ме познава,
	отдалечен съм от тебе и от въздуха, който дишаш,
	отдалечен съм от пространството, което те обгражда,
	от мене самия съм отдалечен…
	Кой ли ще ме познае?
	Търся се и не се намирам,
	и никой друг не ме намира,
	но ако някой върви със смъртта —
	ще го попитам,
	ще го попитам отблизо
	… но и той остава в мълчанието
	и мълчанието не отговаря.
	Всичко се отрича,
	всичко се спасява,
	всичко се затваря —
	само аз отвън —
	пуснат луд,
	спокоен,
	и мисля, че съм мъртъв
	… не ме викайте
	… мълчание
	… тук има някой умрял.
	И мъртвите говорят,
	и мъртвите се усмихват,
	и в часа на плача
	мъртвите остават в мълчанието.
	Мълчание, защото стене
	един мъртвец.
	Млъкни, жена!
	Какви горчиви сълзи,
	какви сълзи
	замрежват моите страдания!
P$
