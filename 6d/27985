P>
	Още не бе умрял Уицилиуитъл.
	И изпратиха посланици да го питат.
	Каква вест носят? До него ли са слугите му?
	Едни си отидоха, други останаха.
	И тогава извика една женица:
	— Защо не умрем и ние?
	Защо с нас не идвате насам?
	Да го чуят принцовете!
	Защо не умрем и ние?
	Да искаме вар и пера!*
	[* Вар и пера — символ на жертвоприношението. На принасяния в жертва се слагали пера по главата и крайниците, а тялото му се намазвало с вар. Варта и перата олицетворяват слънцето и светлината му. (Б.пр.)]
	Принцовете я чуха и казаха:
	— Попитайте Уицилиуитъл.
	Също ли иска вар и пера?
	Приготвиха вече жаравата от огнени пръчки.
	Приготвиха я за жертвоприношение.
	Намазаха женицата с вар.
	Тогава се обади женицата,
	преди да я хвърлят на кладата:
	— Колуакацин, вече отивам
	там, където е бог,
	където моите коси и моите нокти
	ще се превърнат в мъже.
	Така викаше и Уицилиуитъл.
	След като умряха, измиха кръвта им.
P$
