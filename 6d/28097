P>
	Не може да бъде.
	Този град е лъжовен.
	Неимоверно е палми да се привеждат,
	за да погалят грива на коне,
	и очите на проститутките да са нежни
	като очи на Венера.
	Неимоверно е вятър да надига фусти
	и да оголва все красиви бедра,
	и общинските съветници на велосипеди
	да минават от есен в лято и обратно.

	Не може да бъде.
	Този град е лъжовен.
	Неимоверно е да не се изчервявам заради безволието си,
	въздишките да ме трогват колкото и вика „уррра“,
	да плюя невинен и весел
	не вече в портрета, а в лицето на някакъв господин.
	Неимоверно е покрив с антени
	да намери най-после своя гръм справедлив и точен,
	самоубийци да съзерцават пропаст и да се гмуркат
	като от някакъв спомен в някакъв басейн.

	Не може да бъде.
	Този град е лъжовен.
	Неимоверно е вещици да се усмихват в упор
	и моето безсъние да скърца като скелет,
	и заместник-началникът и началникът на полицията
	да плачат
	като върба и като крокодил съответно.
	Неимоверно е аз самият да преглеждам коректурите
	на моя собствен славословен некролог
	и бързата помощ да напредва незабележимо,
	а камбаните да бият само като камбани.

	Не може да бъде.
	Този град е лъжовен.
	Или е истински —
	тогава
	добре,
	затворете ме!
P$
