P>
	Пътищата пристигат,
	уморени от скитане под дървета.
	Лица от спокойствие и кал.
	Комини с местен буквопис.
	Стрехи, под които тишината пее
	единствено със жуженето на стършел.
	Слънцето влиза в женските стаи,
	дюшеците опъват бедра към прозорци
	и всичко се слива в интимния мирис.
	Стариците тъкат с движения на насекоми,
	докато кокошките кълват пода.
	Бог
	е в зениците на стените,
	в растящата между камънаци трева,
	в дърво, което протяга ръка,
	без да погали задрямалата улица.
	Опънати като току-що изпрани,
	облаците са с цвета на ангели,
	но с одеждите на гълъби.
	В неподвижния сезон
	гласовете отекват като в кладенци
	и през звука на молитви се дочува
	песента на слепеца,
	която екне в реката под моста.
P$
