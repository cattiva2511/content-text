	Червеното петле и жълтото ярче бяха братче и сестриче. Веднъж петлето рече на ярчето:
	— Хайде, сестро, да идем в гората за лешници.
	— Бива, бате — отвърна ярчето.
	Тръгнаха, отидоха в гората. Подхвръкна петлето, качи се на една леска. Бере и яде лешници, бере и яде, а пък на ярчето нищо не пуща.
	— Дай, бате, и на мене! — моли му се отдолу ярчето, а пък петлето мълчи, бере и яде.
	— Дай, бате, и на мене! — вика пак ярчето. — Пусни ми лешниче или ще се оплача на баба.
	— На! — отвърна сърдито петлето. — На, дръж! — и изпрати едно лешниче долу.
	Не щеш ли, лешничето — трак! — право ярчето в окото — изби го.
	Викна ярчето, заплака:
	— Олеле, мале, извади ми батко окото!
	— Кой ти е крив! — отвръща му петлето. — Нали искаше лешниче.
	— Ти си крив! Ти нарочно ме удари в окото!
	Този така, онзи инак — скараха се. Дойде до съд работата. Тръгнаха из гората да търсят съдия. Ето ти го насреща и съдията — Кума Лиса. Седнала на един пън, гледа ги и пита:
	— Какво търсите?
	— Съдия, Кума Лисо.
	— Аз съм съдия. Защо ме търсите?
	Тури Лиса очила, разтвори на колене тежка книга и се приготви да слуша.
	Първо ярчето разказа как е била работата.
	Намести Лиса очилата и викна на петлето:
	— Защо си избил, петльо, окото на ярчето? Отговаряй!
	— Защото леската ми съдра гащите — отвърна петлето.
	— Да дойде леската! — заповяда Лиса.
	Доведоха леската. Викна й Кума Лиса:
	— Защо, леско, си съдрала гащите на петлето?
	— Защото козата ми изяде листата — отвърна леската.
	— Да дойде козата!
	Дойде козата.
	— Казвай, козо, защо си изяла листата на леската?
	— Защото козарят не ме води на зелена тревица — отвръща хитрата козица.
	— Да дойде козарят!
	Дойде козарят.
	— Казвай, козарко, защо не си водил козата на зелена тревица?
	— Защото бабата не ми омесва топла питка — оплаква се козарят.
	— Доведете бабата! — кресна Лиса.
	Ето ти я иде и бабата.
	— Защо, бабо, не си омесила топла питка на козаря?
	— Защото вчера ей това петле и това ярче ми изкълваха до шушка тестото.
	— Тъй ли! — викна Лиса, та гората прокънтя. — Тъй, а, ярката и петлето ли изкълваха тестото? Ти ли, ярко? И ти, петльо? А пък сте тръгнали съд и правдина да дирите. Чакайте да ви науча аз.
	Скочи Лиса, сграбчи петлето и ярчето и — фюйт! — в гората, дим да я няма.
