P>
	Лошите езици говорят,
	както и моят, Господи, и той е лош,
	че Нарсисо Куадра
	се превръща във вихрушка, разветря пристанища
	и без страх пресича гробища нощем.
	Нарсисо Куадра е един знахар от Исалко,
	влудяваше огледала и стенеше от любов
	поради спокойствието на водите.
	Нарсисо Куадра, моят съсед, бе недозрял старец,
	все преследваше някое момиче, за да го разплаче.
	— Хубаво е да плачеш заради Нарсисо Куадра! —
	казваха момичетата и плачеха, да.
	Не бе какъв да е магьосник Нарсисо Куадра,
	не, не бе шарлатанин, както другите казват.
	Като вълшебник той бе голямо нещо —
	нощем се превръщаше на прилеп
	и изсмукваше черешите около моя дом.
	Този Нарсисо Куадра бе истински магьосник.
	Всяка рана, дявол да го вземе, лекуваше с паяжина,
	с вода прозрачна и със сърца от нощни птици.
	Къщата на Нарсисо се появяваше из пушек,
	обграждаха я камъни опепелени.
	Там разбрах всичко, което не зная.
	Той ме научи да чета пустотата, да броя въздуха,
	да разбърквам пророчествата, да дочувам тишината.
	И да бая:
	„Не ми идвай, ветре, с твоите си приказки,
	знам какво ми носиш, какво можеш да ми донесеш.
	Парче от паднала звезда между чакъла,
	болка, която е скрила своето име,
	нито пък сама го помни,
	додето ни е неподвластна.
	Ако във ветреца доловиш резеда —
	това е дядо ми, който иде…“
	Той нямаше познати дядовци,
	но Нарсисо Куадра ни обичаше нас,
	въпреки, че изяждаше нашите череши.
	Нарсисо ни обичаше с любов,
	която не остарява като луната,
	с любов, която не изгаря като водата,
	с любов, която като земята пламти…
P$
