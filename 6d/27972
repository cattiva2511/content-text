P>
	Казаха си наново боговете:
	— Какво ще ядат хората. Вървете и търсете ядива!
	И тръгна червената мравка за царевични зърна
	към Хълма на ядивата.
	Срещна я Кецалкоатъл и я попита:
	— Кажи ми къде намери тези зърна?
	Тя не искаше да му каже, но той я попита пак.
	И накрая му каза:
	— Там, на Хълма на ядивата!
	И мравката го отведе там.
	Кецалкоатъл се превърна на черна мравка.
	Заедно с червената мравка изкачиха Хълма на ядивата.
	И започнаха двамата да пренасят царевични зърна
	към полите на планината, след това в Тамоанчан —
	земя на раждащия се живот. Опитаха ги боговете,
	в нашите уста ги поставиха и с тях захванахме да растем.
	Казаха си тогава боговете:
	— Какво да правим с Хълма на ядивата?
	Тръгна мигом Кецалкоатъл и се опита да го нарами.
	С въже го обвърза здраво, но не успя да го вдигне.
	А със зърна царевични предсказания прави Охомоко
	и съпругата му Сипактонал подхвана съдби да гадае.
	И двамата заедно казаха:
	— Съдено е да го разруши Изтерзаният бог Нанауатъл!
	И хвърлиха пак жребий.
	Но дойдоха всички богове на земята и дъжда — Тлалоките.
	Богове сини като небе, богове бели,
	богове жълти, богове червени.
	Направиха купчина земя.
	И боговете на земята и дъжда — Тлалоките,
	отнесоха всичките ядива —
	бяла царевица, жълта царевица,
	листата на зелената царевица,
	възчерна царевица,
	фасула, цвеклото, чиата, чикалотата.
	Всичко, което е наше ядиво,
	бе заграбено от боговете на дъжда.
P$
