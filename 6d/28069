P>
	Никога не съм живял извън града, не мога
	да разпозная Северния вятър, също
	ни Южния, ни Западния, но дойде ли април —
	през Мексиканската долина, щом като товар
	върху човека жегата припадне,
	щом първите сиви облаци нашарят небето —
	полъхва един спокоен вятър,
	който намята телата с прохлада
	и пресушава по мускулите мъжката пот.
	… Същият вятър, който знамена развява
	по площади, улици, казарми,
	който с родолюбие изпълва младите сърца
	но на мене ми напомня хора и пейзажи,
	дето няма никога да опозная;
	този е вятърът, който носи мирис на треви далечни,
	вкус на дъждове и тънък дим
	от панаирджийски музики,
	и светкавици изпод поли, подухнати нагоре.
	Вятърът априлски през Мексиканската долина,
	без съмнение, е вятър шеговит.
	Все пак понякога е тъжен — и те натъжава.
P$
