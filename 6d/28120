	(Градът на инките Мачу Пикчу в перуанските Анди е обиталище и крепост на подоблачна висота, из който град и аз бродех като лунатик. Този град сякаш бе построен от камък и въздух, бе нещо като мираж, който не се явява всекиму, и кой знае защо ми се струваше, че такова е било Търново от времето на Патриарх Евтимий… От инките не остана много поезия. Първите испански летописци успяха да запишат някои молитви, в които има елементи на поезия. Ето една от тях.)

P>
	О, Виракоча, господарю на Вселената,
	дали си мъж,
	дали си жена?
	Повелителю на топлината и живота,
	ти, който правиш
	магии със слюнката си,
	къде си?
	Стига ли до тебе твоят син?
	Дали си горе,
	дали си долу,
	дали си край твоя трон и скиптър —
	чуй ме,
	чуй ме от горното море, в което живееш,
	чуй ме от долното море,
	в което си ти,
	където си ти.
	Създателю на света,
	сътворителю на човека,
	Господарю на всички Господари,
	заради тебе
	слабеят очите ми —
	за да те видя,
	за да ти покажа,
	че ти се кланям,
	че те познавам,
	че те разбирам.
	И ти да ме зърнеш,
	да ме забележиш.
	Слънцето,
	Луната,
	Денят,
	Нощта,
	Лятото,
	Зимата
	ненапразно минават-отминават
	едни след други
	към заветното си място —
	при тебе.
	Всички идват при тебе,
	при твоя царски скиптър.
	Чуй ме,
	изслушай ме,
	направи да не се уморя,
	направи да не умра…
P$
