P>
	Това е къщата, която загубих,
	обитавам я само нощем насън
	и не искам да говоря за нея,
	след като всичко свърши.
	Моите деца си вдигнаха къщи във Вавилон
	и аз прекосявам пустини, за да побъбря с тях,
	дочул шумната автомобилна река,
	която пречиства води на прага
	на немощната порта.
	В тясната стаичка говорим за едно и за друго
	като конспиратори
	над напрегнатите и подредени
	часовници, защото
	децата ми работят с пот под езика
	и се прибират пълни с цифри —
	като дърводелци със стърготини —
	нашибани от информация. Тогава,
	ако не съм забравил,
	ако лесно потъна в старите истории,
	ако разтворя за тях вратите на къщата —
	отварят очи и ме тревожат с радостта си.
	Мисля си, че завръщането е възможно,
	защото те живяха, те се родиха
	и бяха отгледани,
	в къщата, която загубихме,
	в голямата стара къща до реката,
	където аз се връщам сега,
	където аз се завръщам винаги,
	щом малко сън премине през очите ми празни.
P$
