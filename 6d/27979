P>
	После си тръгнаха жреците към мястото,
	където се бели лука — Хонакапакойан,
	и се настаниха в къщата на един земеделец на име Мастла —
	бе той пазач на хълма на толтеките.
	Сготвиха после зеленчуци: домати, чушки, млади мамули
	и зелен фасул. За няколко дни си сготвиха.
	И тъй като имаше магей*, помолиха Мастла
	[* Магей — вид кактус. (Б.пр.)]
	и за срок от четири дни той им направи питие от магей
	и те го пречистиха. Бяха открили
	пити на диви пчели и с див мед смесиха питието.
	И отиват към дома на Кепалкоатъл в Тула.
	Отиват и носят всичко, което са приготвили:
	зеленчуци и чушки, и другото.
	Носят също така и питието.
	Пристигнаха, поискаха да говорят с царя,
	но стражите на Кецалкоатъл не им позволиха,
	не ги пуснаха да влязат.
	Два до три пъти им отказаха — не бе позволено.
	Попитаха най-после къде точно е неговият дом.
	Те отговориха и казаха:
	— Там на хълма на жреците, там на хълма на толтеките.
	Чу ги Кецалкоатъл и каза накрая:
	— Да влязат!
	Влязоха, поздравиха го, поднесоха му зеленчуците.
	Когато ги изяде, помолиха го да пие
	и му дадоха питие от магей.
	Той каза:
	— Не, наистина няма да пия. Аз се въздържам.
	То може би е упойващо. То може би е смъртоносно.
	Те казаха:
	— С пръста си поне го опитай. За сила е, младо е.
	Кецалкоатъл го опита от пръста си и му стана добре и каза:
	— Ще пия, дядо мой, ще отпия три пъти.
	И жреците му казаха:
	— И четвърти път ще отпиеш.
	И му казаха, че и пети път ще отпие.
	И казаха на царя после:
	— Това е твоето приношение на боговете.
	И когато той беше пил, казаха на неговите васали:
	— На всеки един пет мерки!
	И ги отпиха, и всички се напиха много.
	И после жреците казаха на Кецалкоатъл:
	— Принце, изпей песен!
	Ето ти песента, която трябва да подемеш!
	И жрецът Перушинена лента му подсказваше песента:
	„Моят дом е от пера, моят дом е от пера на зелен кецал,
	този дом от черни и зелени позлатени пера на закуан*,
	[* Закуан — тропическа птица. (Б.пр.)]
	този дом от червен седеф —
	трябва да го напусна!“
	И когато бе най-весел, каза:
	— Идете и докарайте Кецалпетлат — Скъпоценната Звезда,
	моята сестра, заедно с нея ще продължим
	да пием до забрава!
	Отидоха неговите слуги към хълма Ноноалко,
	където се бе посветила тя на своя бог. Казаха й:
	— Принцесо, господарке знатна, Скъпоценна Звезда, Покаяна,
	дойдохме да те вземем, вика те жрецът Кецалкоатъл.
	До него трябва да бъдеш.
	И тя каза:
	— Добре, да вървим!
	И когато пристигна, седна до Кецалкоатъл.
	Дадоха й после четири мерки,
	още пета от питието, това се казва гуляй.
	И така ги напиха Перушинената лента и Толтекът.
	И започнаха да пеят на сестрата на Кецалкоатъл:
	— Сестро мая, къде отиваш, ти, Скъпоценна Звезда?
	Хайде да пием! Ай, ай, ай!
	И когато се бяха напили,
	никой не каза, че са хора на въздържанието.
	Вече не слизаха да се къпят в обредната река,
	вече не се убождаха с тръни
	и нищо не правеха, когато се показваше зората.
	И когато дойде новият ден,
	се почувствуваха пълни с горест,
	вгорчено се почувствува сърцето им.
	Каза тогава Кецалкоатъл:
	— Ай, колко съм нещастен!
	И обхванат от тъга, създаде тази песен
	и я изпя на излизане.
	„Никой не мисли за мойта съдба в моя дом.
	Тук ще остана. Как тука?
	Тук, и щом още пея, щом мойто тяло от земя е направено.
	Тежък труд и болка са моето наследство.
	Никога, никога няма да възстановя живота си!“
	И пя също друга песен:
	„Тук ме откърми моята майка, която бе със змийска кожа,
	аз бях неин син, но сега не правя нищо, освен да плача.“
	И когато свърши песента си, неговите слуги,
	също изпълнени с печал,
	се скупчиха и заедно запяха тази песен:
	„Той ни обогати в сладкия успех,
	той беше нашият водач, великият Кецалкоатъл!
	Вашите изумруди блестят! Червеният пън се строши
	и плачем всички тука.“
	И когато свършиха своята песен слугите,
	каза им Кецалкоатъл:
	„Деди и слуги мои,
	ще напусна града, ще започна моя път,
	наредете да ми изработят една каменна ракла.“
	И с ловкост му направиха каменна ракла.
	И когато тя беше готова, затвориха в нея Кецалкоатъл.
	И четири дни той стоя в каменната си ракла.
	И си възвърна здравето, и се възстанови на четвъртия ден.
	Каза тогава: — Мои деди, мои слуги, да вървим!
	Затворете всичко, скрийте всичко, което открихме:
	беше богатство, беше веселие, всичко наше
		бе добрина и имот.
	Слугите направиха това.
	Всичко скриха в купела на Кецалкоатъл.
	… Място, което днес се нарича Бряг на водата — Атеклан,
	място на воден мъх — Амоско.
P$
