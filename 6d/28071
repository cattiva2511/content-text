P>
	По-рано, когато си говорех за мене самата, казвах:
	аз съм това, което съм,
	и оставам в моето тяло, в моята възраст
	да се извършва процеса,
	при който семето става дърво,
	а камъка — статуя.
	И може би бе истина. Истина.
	Но, ах, осъмвах покорна като бръшлян,
	опряна на стена подобно на влюбения,
	който се кълне, че е друг.
	И после разпръсвах наоколо
	с твърдостта на дъб
	шумната самота, гостоприемната сянка,
	и давах на странника
	— на острието на паметта му —
	вярното свидетелство на моето сърце.
	За мене това бе понякога отдих,
	понякога порив,
	щастие и ужас, винаги две противоположности,
	готови да се унищожат
	и да съсипят победения по-скоро.
	Всеки час изместваше някого, всеки час
	напусках някоя обител, в която
	ни една лоша свещ не намирах
	и не бе възможно нещо да оставя.
	Завладявах мъжете, коронясвах се с тях,
	за да захвърля плячкосаното далече.
	Ето ме тука на края и все още.
	И с какво лице ще приема смъртта?
P$
