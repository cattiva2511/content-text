	Веднъж гъсеницата се вмъкнала в дупката на Зайо Байо, когато него го нямало. Настанила се в най-отдалеченото, топличко и тъмно кътче и зачакала.
	Върнало се зайчето и видяло нечия следа по земята; понеже не разбрало чия е, извикало силно:
	— Кой се е вмъкнал в моята къща? Гъсеницата отговорила гръмогласно:
	— Аз съм юнак и съм син на юнака над юнаците, владетел на страната НийдеЯняма; аз съм непобедим, мога да смачкам носорога, както и да танцувам върху гърба на слона!
	Зайчето, треперейки от страх, избягало от дупката си и се завайкало: „Какво може да направи едно животинче като мене срещу един такъв звяр, който слага под краката си носорога и слона?“ По пътя си срещнало катерицата:
	— Катеричке дружке, ще ми направиш ли една голяма услуга?
	— Кажи какво има, Зайо Байо?
	— Ела в моята дупка и се опитай да поприказваш със страшния звяр, който се е настанил там.
	Катеричката се съгласила да му помогне и щом стигнали до входа на заиовата дупка, тя извикала силно:
	— Кой се е настанил в дупката на моя приятел Зайо Байо? Гъсеницата събрала пак гръмовития си глас и отговорила:
	— Аз съм юнак и съм син на юнака над юнаците, владетел на страната НийдеЯняма; аз съм непобедим, мога да смачкам носорога, както и да танцувам върху гърба на слона!
	Натъженото зайче тръгнало да търси леопарда, за да го помоли да отиде той да поприказва с животното, което се е настанило в дупката му.
	Леопардът приел на драго сърце да направи тази услуга, но когато пристигнал пред дупката и чул думите на скритата вътре гъсеница, казал жално:
	— Мили Зайо, ако този звяр може да смачка носорога и слона, какво остава за мене? И си тръгнал, като се мъчел да прикрие уплахата си.
	Тогава зайчето отишло да търси носорога:
	— В мойта дупка се е настанил страшен звяр. Ти, който си толкова силен, ела да го прогониш оттам!
	Носорогът, който бил славолюбив, отишъл веднага до дупката на Зайо Байо и извикал, колкото му глас държи:
	— Кой си ти, който си посмял да се настаниш в дома на моя приятел Зайо Байо? Гъсеницата, без много да му мисли, отговорила гръмогласно:
	— Ела ми, ела ми насам, носороже! Аз съм юнак, син на юнака над юнаците, владетел на страната НийдеЯняма. Мога да смачкам всеки носорог, който срещна на пътя си, и да танцувам върху гърба на слона.
	Носорогът, който съвсем не очаквал да чуе такова нещо, снишил гласа си и казал на зайчето:
	— Каза, че може да ме смачка, затова ще бъде по-добре да си вървя.
	И докато носорогът се отдалечавал, зайчето, съвсем отчаяно, се отправило към слона и му рекло:
	— В тебе, браткослоне, мие последната надежда. Ела, моля ти се, да поговориш със страшния звяр, който победи носорога, а сега заплашва, че ще танцува върху твоя гръб.
	Слонът, като погледнал зайчето отвисоко, казал:
	— Зайо Байо, нямам никакво желание някой да танцува върху моя гръб, па бил той и най-силният звяр в цялата гора. Остани си със здраве.
	И се отдалечил тържествено и спокойно, като оставил горкичкото зайче дълбоко наскърбено.
	В този момент оттам минавала една жаба, която, като видяла зайчето тъй натъжено, полюбопитствувала да узнае какво му се е случило.
	— Ако знаеш само… — промълвило зайчето — че в моя дом за нещастие се е настанил един толкова страшен звяр, който успя да победи чакала, леопарда, носорога и слона дори…
	— Я гледай ти! Та кой ли е този юнак?
	— Казва, че е син на най-големия юнак на страната НийдеЯняма.
	— Я гледай, я гледай! Ще ми се да видя това страшно чудовище, което е победило всички зверове.
	И като рекла това, жабата се приближила до входа на дупката и извикала силно:
	— Кой се е настанил в къщата на моя приятел Зайо Байо?
	А гъсеницата отговорила:
	— Това съм аз, най-храбрият от всички юнаци, син на юнака над юнаците на страната НийдеЯняма. Победил съм всички диви зверове, смачкал съм носорога и съм танцувал върху гърба на слона.
	Жабата скочила в дупката, отправила се към ъгъла, от който излизал страшният глас, и казала:
	— Прекрасно! Най-после намерих достоен за мене противник; аз съм не само силна, но съм и голям майстор в скачането.
	Щом гъсеницата я видяла пред себе си, започнала да трепери от страх и със съвсем тъничък гласец пошепнала:
	— Успокой се, жабо, аз съм само една нищожна гъсеница! Тогава жабата я измъкнала навън и я показала на всички животни.
	Цялата история била толкова забавна, че никой не сторил зло на гъсеницата, Жабата дори я взела под свое покровителство.
	Дълго време обитателите на гората се смели от сърце на тази весела случка.
