	Един косач седял до крайпътния ров и си похапвал хлебец.
	Изведнъж от гората изскочил един вълк, приближил се до косача и го попитал:
	— Какво ядеш, човече?
	— Хляб.
	— Дай и аз да опитам.
	Косачът отчупил късче от крайшника и го дал на вълка. Вълкът глътнал хляба, облизал се и рекъл:
	— Вкусна храна имате вие, хората! Де да имах и аз всеки ден такова ядене!
	— Че защо да нямаш! — казал косачът. — Посей си жито и яж, колкото търбухът ти иска.
	— Виж ти! — зарадвал се вълкът. — Слушай, косачо, бъди добър, научи ме как се прави това.
	Започнал косачът да учи вълка.
	— Най-напред ще трябва да се изоре земята…
	— И ще има ли хляб?
	— Какво приказваш! — отвърнал косачът. — Земята ще трябва да се бранува, да се засее…
	— И готово?
	— Не, почакай — рекъл косачът. — През есента ще посееш зърното, то ще прекара зимата в земята, напролет ще поникне ръж, а през лятото…
	— През лятото ще може да се яде!
	— Какво ти ядене! Ръжта ще трябва да се ожъне, да се върже на снопи, да се събере на кръстци, вятърът да я провее, слънцето да я изсуши, тогава…
	— Тогава ще има хляб! — извикал вълкът.
	— Не, няма да има — казал косачът. — Ръжта ще трябва да се пренесе на хармана, да се овършее, да се отвее, да се закара на воденицата, да се смели на брашно…
	— И да се изяде!
	— Ех, вълчище — рекъл косачът, — много си бърз на яденето. Брашното ще трябва да се замеси, тестото — да втаса, да се сложи в пещта…
	— Тогава ще има ли хляб?
	— Да, тогава ще има хляб. Можеш да го ядеш.
	Вълкът въздъхнал и казал:
	— Не, не искам хляб. Той нещо не ми е по вкуса.
	— А защо така? — попитал косачът.
	— Много дълго ще трябва да чакам — отвърнал вълкът. — Я по-добре ме посъветвай как по-бързо да си напълня търбуха!
	Помислил косачът и казал:
	— Добре, иди хей на онова пасбище. Там пасе една стара кобила с жребчето си. Това жребче ще изядеш.
	Зарадвал се вълкът и изтичал на пасбището.
	Гледа — там пасат много коне и между тях се разхожда старата кобила с жребчето. Почакал вълкът, докато кобилата и жребчето се поотдалечат, и извикал:
	— Хей, жребче, човекът ми заповяда да те изям!
	— Тогава яж ме! — рекло жребчето и мигом се мушнало под корема на майка си.
	Разсърдил се вълкът и заревал:
	— Да не мислиш да играеш с мене на криеница!
	И като скочил — право при кобилата. Вълкът — скок, а кобилата — чат! — един ритник. Търколил се вълкът на земята. Полежал, надигнал се и пак — скок! А кобилата — още един ритник! Едва не изпотрошила всички кокали на вълка.
	Замъкнал се вълкът назад при косача.
	— Не — казал, — и жребчето не ми е по вкуса.
	— А защо така? — попитал косачът.
	— Копитата на майка му са много големи и твърди.
	Помислил отново косачът и рекъл:
	— Добре. Върви на ливадата. Там пасе един овен. Неговите копита са по-малки.
	Изтичал вълкът на ливадата. Видял овена и извикал:
	— Слушай, овенко, човекът ми заповяда да те изям!
	— Е, щом човекът е заповядал, няма какво да се прави — отвърнал овенът. — Само, моля те, не ме разкъсвай на парчета, братко вълчо, не ми разваляй кожата. Хайде да направим тъй: ти ще застанеш до плета, ще зяпнеш хубаво, а аз ще се засиля и ще скоча право в гърлото ти.
	Вълкът отишъл до плета, разкрачил нозе, раззинал уста и зачакал.
	А овенът се засилил и — прас! — с рогата вълка по челото.
	Паднал вълкът на земята. Два часа се търкалял в несвяст.
	А овенът, разбира се, не бил глупав, затова и избягал.
	Най-после вълкът се свестил. Отворил очи, обърнал глава надясно, наляво, гледа — няма го овена. Станал вълкът и рекъл:
	— Дали съм го изял или не съм го изял? Навярно съм го изял!…
