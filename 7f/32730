	Имало едно време една бабичка, тя си имала петел. Той бил едноок и кривокрак, но такъв побойник, такъв немирник, какъвто още не бил виждан по света.
	И понеже в двора на бабичката нямало с кого да се бие, петелът скитал все по чуждите дворове. Ще съгледа някое пиле — ще го подгони. На кокошка ще връхлети — и от нея ще се разхвърчи пух и перушина. А срещне ли се с някой петел — тогава вече ще се започне бой по всички петлюви правила.
	Едноокият петлю дразнел всички, но я се опитай да се приближиш до него! За нищо и никакво ще закрещи с всичка сила:
	— Не ме закачай, не ме закачай! Аз не съм от вашия двор. Не съм ваш петел. На бабичката съм.
	И куцук-куцук — примъква се към бабината къща.
	Дотегнал петлю и на самата бабичка. Всеки ден при нея тичат съседки.
	Една вика:
	— Прибери си побойника! Насмалко щеше да изкълве окото на моето коте!
	Друга се оплаква:
	— Твоят петел пропъди квачката ми от полога!
	Трета едва не плаче:
	— Връхлетя твоят кьорчо у нас, разгони пилетата, коритцето с храната им обърна, водата им разля!
	Най-сетне не изтраяла бабичката и казала на петела:
	— Махай се, където знаеш! И сянката ти да не се мярка в моя двор!
	Обидил се петлю.
	— Добре де, ще си отида! Да не мислиш, че не мога да живея без теб?
	Заживял петлю сам. Денем се разхожда по цялото село и събира зърна, нощем спи в една купа сено.
	Веднъж на разсъмване лисицата излязла на лов. Гледа — в полето се издига купа сено, а в сеното — петел. Зарадвала се лисана, хванала петлю и го помъкнала през гората към своята дупка.
	А в това време съседът на бабичката работел на нивата си. Гледа — тича край него една лисица, а в зъбите й — петел. Дигнал съседът един прът и хукнал подир лисана.
	— Пусни петела! — вика. — Пусни петела!
	Тогава хитрият петлю погледнал лисана с едничкото си око и казал:
	— Защо траеш, лисано? Не виждаш ли, че селянинът си пъха носа, дето не трябва. Аз не съм негов петел! На бабичката съм.
	Поискала лисана да се спре и да нахока селянина, но поразмислила и продължила да тича нататък.
	А съседът на бабичката не мирясва:
	— Дай петела, червенушо! Дай го!
	И петлю не млъква:
	— Какво правиш, лисано! Той те навиква, а ти мълчиш! Сигурно се е полакомил за мене, чуждия петел!
	Не се стърпяла лисицата. Обърнала се към съседа на бабичката и почнала да му се кара:
	— Защо ми досаждаш? Защо си пъхаш носа в чужда работа? Та това не е твой петел, а на бабичката! Най-напред си завъди свои кокошки и петли, че после викай срещу нас, честните лисици!
	И лисана тъй се разприказвала, че не могла да млъкне. Най-сетне си спомнила за петлю. Гледа — няма го никакъв.
	А хората на полето се смеят:
	— Ех, какъв петел! Виж го как измами лисицата! Обидила се лисана. И се заклела вече никога да не разговаря с хората. Оттогава, щом види човек, лисана си извръща муцуната и бяга от него.
