P>
#	Знак за равенство

	професионалистите не оставят нищо на случайността
	дилетантите разчитат само на нея
	поезията е по средата
	еднакво неуловима


#	Санчо

	Какво е нужно на поета за да напише стих?
	Време.


#	Врати

	* * *
	много врати
	течение

	* * *
	спънат кикот на прага
	била съм тук


#	Твърдост

	писателството не е работа
	ще го пазя
	тревичка под камъка


#	Крясък

	дъщеря ми рисува
	премълчаното


#	Кратка форма

	каквото мога най ми приляга
	ритнах я — пресъхна
	смирих се — потече


#	Полет

	дъното е обятие


#	Татуировка

	текстът е белег


#	Център

	нечие торнадо се завихря
	някъде горе, някъде там
	a аз съм долу
	при мен


#	Универсален подход за преодоляване на разстоянието между финал и старт

	а сега накъде за кой ли път
	навътре
	е отговорът на въпроси без отговор


#	Начало

	Снежно е, а люляк посадих.
	Напъпил беше другаде
	и с корените го пренесох в градината.
	Още я нямам, но днес е първа пролет!


#	Контрол

	крушите са се разлистили
	без да видя как
	а всеки ден ги гледах


#	Зелен

	това е поема само за Грийн
	и е съвсем кратка
	зелен е той
	зелен
	като утрото в очите
	на красив мъж
	или красива жена
	ако има значение какво е
	щом е зелен


#	Женски истории

	дали тя е жената на моя любим
	или любимата на моя мъж
	е все едно
	когато си другата


#	Кама

	не ме е обичал!
	не ме е обичал!
	не ме е обичал!
	просто е стихотворението
	на омразата


#	Етикет

	грозната не прави любов
	дори и със себе си


#	Бартер

	жена (второ качество) търси мъж (втора употреба)
	до който да изглежда красива и умна


#	Улов

	разбита вълна
	в скута ми


#	Две в едно

	на свети валентин
	в чашата ми
	лед на сърчица


#	Планетата на самотните

	толкова много жени
	толкова много мъже
	и никакво привличане


#	Патерица

	говори ми


#	Приятелство

	любов в клетка


#	Преглътната песен

	аз съм голямо момиче
	не плача
	без очила


#	Преодоляване на тишината

	с отрязан език уча английски


#	Предимствата на възрастта и визията

	сега поне знам защо
	не


#	Компенсации или колко струва любовта

	мъже
	строят Тадж Махал
	в пустинята на сърцето ми


#	Метеоритен дъжд

	сипят се звезди
	в скайп


#	Резонанс

	той ме чете
	чувам обичам те


	Синхрон
	_на сина ми_

	ще бъде трудно, но не забравяй
	че от мен до теб е един флуид
	предизвикателството в изпита по вероятности
	както и в живота
	би могло да е само скоростта
	защото и времето, и разстоянието
	са въпрос на гледна точка


	Защо не можеш да си муз
	_на мъжа ми_

	пиша това стихотворение за теб
	то е повече оправдание
	и по-малко стихотворение
	но трудно е
	с истинските неща


#	Какъв прекрасен спокоен ден

	какъв прекрасен спокоен ден
	сама на компютъра и приятелите
	ми казват обичам те
	по сто начина
	невероятна си
	и усмихни се
	и аз се смея с глас
	защото живота наистина е прекрасен
	обичан
P$
