	Един бедняк сякъл дърва на брега на една река. И изведнъж — дзин! — брадвата изскочила от топоришката и — право във водата!
	И потънала, разбира се.
	Заплакал беднякът от мъка.
	— Ох, тежко` на мен, нещастника! Ах, каква беда за мен, сиромаха! — завайкал се беднякът. — Как ще сека дърва без брадва? Как ще прехранвам семейството си?
	В това време нещо зашумоляло в храстите. Топ-топ, хоп-хоп! — и от гората излязъл един куц старец. Вместо брада той имал бял мъх, вместо мустаци — борови клонки, вместо нос — елова шишарка.
	— Защо плачеш, добри човече? Защо се вайкаш? — го попитал той.
	— Как да не плача? — отвърнал беднякът. — Брадвата ми падна във водата. С какво ще сека сега дърва? Как ще храня децата си?
	— Е, за тая мъка има цяр — рекъл старецът. Съблякъл кожуха си, смъкнал си цървулите и — бух! — в реката.
	Не успял беднякът и да мигне, а старецът вече се измъква из водата. И в ръката му — златна брадва.
	— На` — казал, — вземи. Тая ли е твоята брадва?
	— Не, не е моята — отвърнал беднякът.
	Гмурнал се отново старецът и пак изскочил из водата. Сребърна брадва подава на бедняка.
	— Твоята ли е? — попитал.
	— Не, не е моята — отговорил беднякът.
	За трети път се гмурнал старецът и измъкнал желязна брадва.
	— Ами тая не е ли твоята?
	— Моята е, моята! — завикал беднякът.
	Той грабнал брадвата и поискал да побегне към къщи. Но старецът го спрял.
	— Стой! — казал. — Вземи и тия две брадви. Ти не си алчен — и аз не съм алчен.
	— Е, щом е така — рекъл беднякът, — благодаря ти. Цял живот няма да те забравя.
	И тръгнал към къщи. Три брадви на едно рамо понесъл — златна, сребърна и желязна.
	Чул богатият съсед за щастието на бедняка и такава завист го обзела, че престанал и да спи, и да яде.
	„Ще отида и аз при реката — помислил си той, — може и на мене да ми провърви.“
	Взел той старата си брадва и се запътил към гората.
	Стигнал на същото място. Само веднъж замахнал, брадвата отхвръкнала и — бух! — във водата.
	— Ох, нещастник аз! — завикал богатият. — Ох, сиромах аз!
	В това време нещо зашумоляло в храстите.
	Топ-топ, хоп-хоп! Излязъл от гората един куц старец. Вместо брада имал бял мъх, вместо мустаци — борови клонки, вместо нос — елова шишарка.
	— Кой вика? — попитал старецът. — Кого е сполетяла беда в моята гора?
	— Аз викам — отвърнал богатият. — Мен ме сполетя беда. Сечах дърва и изведнъж — дзин! — брадвата отхвръкна от топоришката и право в реката. Кой ще ми я извади сега?
	— Ами че аз — казал старецът.
	Съблякъл кожуха си, смъкнал си цървулите и — бух! — в реката.
	Не успели кръговете по водата да се разнесат — и старецът изскочил. В ръцете си държи желязна брадва.
	— Твоята ли е? — попитал той богатия.
	— Не, не е моята — отвърнал богатият. — Моята беше по-хубава.
	Гмурнал се старецът пак във водата. После излязъл и подал на богатия сребърна брадва.
	— Ами тая не е ли твоята? — попитал той.
	— И тая не е моята — отговорил богатият. — Моята беше още по-хубава.
	За трети път се гмурнал старецът под водата и извадил златна брадва.
	— Твоята ли е?
	— Моята е, моята! — извикал богатият. — Аз още отдалече я познах. Дай я тук по-скоро.
	Но старецът не дава брадвата.
	— Да не грешиш? — рекъл. — Там, на дъното, има и една елмазна брадва. Да не би тя да е твоята?
	— Ох — казал богатият, — наистина греша. Тая тук много блести на слънцето, та помислих, че тя е елмазната.
	Разтърсил старецът брадата си и влязъл под водата. И златната брадва отнесъл със себе си.
	Влязъл под водата и не се показал повече.
	А богатият и до ден-днешен седи на брега. Чака стареца да му донесе елмазната брадва.
