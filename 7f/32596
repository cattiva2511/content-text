>	Първа глава

	— Здравей, сестричке! Надявах се да те хвана преди края на работния ден! — С тези думи Бен Шоу шумно се втурна в малкия кабинет на Алекса, а сините му очи проблеснаха лукаво.
	Алекса вдигна глава от купчината документи върху бюрото.
	— Здрасти, Бен!
	Брат й се пресегна, сграбчи ръцете й и изправяйки я на крака, я дари с добродушна малко груба прегръдка.
	— Изглеждаш прекрасно — възхитено отстъпи той назад, — направо зашеметяващо! Пред теб дори и кралиците на красотата бледнеят!
	— Нима? — безстрастно го изгледа сестра му. Жизнерадостният темперамент и момчешкият чар многократно бяха помагали на Бен да постигне целите си в живота, но трудно можеха да трогнат Алекса. — Бен, не си струва да ме убеждаваш. Отказвам ти отсега.
	— Не бъди толкова мнителна — обиди се той, но синевата в очите му някак помръкна. — Наминах само да те видя.
	Гласът му действително прозвуча огорчено, но тактиката му спрямо Алекса не успя. Момичето не се почувства ни най-малко виновно.
	— Познавам тези сатанински пламъчета в очите ти, Бенджамин Шоу! Ако отсега се съглася да участвам в номера, който си намислил, по-късно неминуемо ще съжалявам.
	— Какъв номер? — възмути се Бен. — Не идвам при теб с номер, а с план. При това чудесен план…
	— Не разчитай на мен — отказа отново сестра му и погледна часовника. — Но след като вече заговорихме за планове, намислил ли си наистина нещо за довечера? Ако не — в хладилника имам готово пиле по мексикански, а освен това заех най-новата видеокасета с Жан Клод Ван Дам.
	— Предпочитам да гледам филмите на големия екран — намръщи се Бен. Той явно не одобряваше начина на живот на сестра си. — Освен това действително съм запланувал нещо за довечера — нещо, което би те заинтересувало. Един приятел — страхотен симпатяга — зърна снимката ти у мен и коленопреклонно ме помоли да ви запозная…
	— Не излизам с непознати, Бен.
	— Алекса, струва си да се запознаеш с този мъж. Резервирах маса в…
	— Съжалявам.
	— Ами! Изобщо не съжаляваш — отвърна Бен и въздъхна отчаяно. — За бога, не виждаш ли как си се заровила в сивотата на ежедневието!
	— Не ме поучавай, Бен! Слушала съм тази тирада толкова често, че бих отгатнала всяка следваща дума. Считай, че урокът ти е изпят!
	— И всичко това заради Касиди! — избухна той и лицето му внезапно се сгърчи от гняв. — Той е виновен! Той е в дъното на нещата. Тъпкано да му се върне всичко, което ти стори! — Бен някак се състари за миг от преливащата в него омраза. Чарът му излетя яко дим.
	Дори най-невинното напомняне за Райън Касиди — нейната първа и единствена любов — го караше да побеснява.
	Момичето се намръщи и приглади гъстите си къдрави коси:
	— Бен, това беше толкова отдавна, че…
	— Е, да, отдавна беше, но теб все още те боли — процеди брат й. — Минаха вече две години откакто онзи арогантен безсърдечен негодник ти погоди такъв номер, че изцяло загуби вяра в…
	— Стига — уморено го прекъсна Алекса. Нямаше сили да противостои на необуздания му гняв. Прекалено много енергия би изсмукал един разгорещен спор, а дългият работен ден достатъчно я бе изтощил. — Не си струва да разговаряме за Райън Касиди, Бен, особено след като съм изгубила всякакви чувства към него. Романът ни отдавна приключи.
	— Бих искал да ти повярвам, но Касиди наистина разби сърцето ти.
	Тя не го отрече.
	— Сломените сърца се възстановят един ден, Бен. Моето вече е наред.
	Не бе останал и помен от болката, възмущението и несподелените чувства към мъжа, с когото някога се бе надявала да свърже живота си. За съжаление, Райън Касиди не бе оправдал надеждите й за истинска любов. Едва в самия край бе осъзнала, че за него тя не бе нищо повече от обичайна, временна и неангажираща връзка.
	Но това бе вече минало. Беше се сблъскала лице в лице с горчивата истина, излекувала бе нараненото си сърце и бе преболедувала покрусата. О, не, Алекса определено не хранеше вече никакви чувства към Райън Касиди.
	По-иначе стояха нещата при Бен. Времето не бе в състояние да смекчи безмилостната му ненавист към Касиди.
	— Той те пречупи, Алекса! — Устните му бяха здраво стиснати, а очите — подобно на тънки цепки, проблясваха със злоба. — Виждах как се променяш от ден на ден и бях безсилен да ти помогна. Откакто попадна в клопката на онзи негодник, ти вече не си същата.
	— Не ставай глупав, Бен — започна да губи търпение тя. — Твърде много надценяваш Райън Касиди. Скоро ще му припишеш вездесъща мощ. Обидно е да ме сравняваш с някакво хленчещо викторианско девойче, безнадеждно опозорено от местния Дон Жуан.
	— Добре го каза, Касиди наистина е злодей — мрачно кимна Бен, — и ти — невинната му жертва!
	— Каква глупачка бях… — При тази мисъл Алекса с мъка сподави въздишката си. — Не ми напомняй повече за това. Повярвай ми, сега държа здраво юздите на живота си и го живея така, както поискам. Професионално никога не съм се чувствала по-пълноценна.
	В този момент вратата на кабинета широко се отвори и Алекса скочи на крака.
	— Здравейте, доктор Елиндър! — пъргаво се завтече тя да посрещне високата, с посребрени нишки в косата дама. Градската болница бе в непосредствена близост до сградата, в която се намираха както кабинетът на Алекса, така и общата зала по физиотерапия.
	— Имам пациент за теб, Алекса! — Доктор Джудит Елиндър не обичаше да губи време в празни приказки. Едва ли би си направила труда лично да посети младата лекарка, ако случаят търпеше отлагане. Алекса мигновено осъзна сериозността на персоналната й визита.
	— Моля седнете! — покани тя главния детски ортопед-хирург на Вашингтон.
	Бен се изкашля многозначително, напомняйки за себе си.
	— Щастлив съм да се запозная с вас, докторе! — въодушевено възкликна той. — Алекса много ми е говорила за вас.
	Хиляда каратовата му усмивка доказваше, че Бен изживява върховен момент в живота си. Сините му очи искряха от възхищение и уважение, заставяйки иначе мълчаливата и резервирана доктор Елиндър да се впусне в кратък разговор за необичайно поройния дъжд, наводнил столицата наскоро.
	Алекса се изненада от непосредствеността на брат си, макар че от години го бе наблюдавала как усъвършенства умението си да контактува с хора.
	— Знаете ли, че Алекса и аз имаме сестра-близнак? — между другото попита Бен. — Родени сме в един и същи ден преди двадесет и седем години. Докато ние с Алекса сме още волни птички, то Кари — сестра ни — е вече омъжена. Съпругът й е Тайлър Тримейн… — Фамилното име бе споменато с истинско благоговение.
	— Бен! — изчерви се Алекса. Открито афишираното преклонение на брат й към зет им дълбоко я смути.
	— Нали сте чували за фармацевтичните и книжарски вериги „Тримейн“? Едни от най-бързо разрастващите се и печеливши в страната? — гордо се впусна в подробности Бен. — Ами дялът на компанията „Тримейн“ в ръководството на болницата? О, тези Тримейн! Славна фамилия! Съпругът на Кари е на път да унаследи председателското място.
	— Вашата лоялност и преданост към роднините ви са похвални — усмихна се доктор Елиндър.
	Алекса въздъхна при тази иронична забележчица. Време беше да отпрати брат си. Тя стисна ръката му и решително го поведе към вратата.
	— Не бива да злоупотребяваш с търпението на доктор Елиндър, Бен. Благодаря ти, задето намина.
	— Нека се разберем за довечера, сестричке — още веднъж се опита да я убеди Бен.
	— Съжалявам. Не мога да приема — повтори Алекса и затвори вратата под носа му.
	— Брат ви е очарователен младеж. Не знаех, че сте сродени със семейство Тримейн — подхвърли докторката и погледна Алекса, сякаш я виждаше в друга светлина — ефект, който непрекъснато се възпроизвеждаше, веднага щом хората научаваха, че сестра й е омъжена за един от най-богатите наследници в щата. Промяната в поведението им смущаваше Алекса, докато Бен се опиваше от възторг.
	— Трябва да призная, че благодарение на зет ми, Тайлър Тримейн, успях да подхвана собствена практика и да се специализирам в детската физиотерапия. Това беше стара моя мечта, но финансово не можех да я осъществя. Тайлър Тримейн настоя да…
	— Мило дете, не е необходимо да ми обясняваш как е започнала кариерата ти. Радвам се, че си успяла. Винаги съм считала, че притежаваш дарба за работа с деца. Ето защо многократно съм насочвала пациентите си към теб. Предимството на частната практика е, че не си обвързана с болнична база, и след изписването на децата можеш да продължиш да работиш с тях в домашна обстановка. Впрочем, затова съм тук днес…
	Доктор Елиндър подаде на Алекса обемиста папка.
	— Пациентката е деветгодишно момиченце, катастрофирало преди два месеца с мотоциклет.
	Алекса трепна, представила си картината на злополуката.
	— Не е ли било с каска? — тихо попита тя.
	— О, разбира се, било е. Това го е спасило от мозъчна травма. За съжаление, детето е получило сериозно нараняване на гръбначния стълб, а освен това има и многобройни счупвания.
	Алекса стисна писалката и кокалчетата на пръстите й побеляха.
	— Парализа?
	Колежката й мрачно кимна.
	— Първоначално не бяхме в състояние да установим пълния обхват на обездвижването заради счупената тазобедрена кост. Изглежда обаче момичето е парализирано само частично, от коленете надолу. Бедрата му са сковани от удара и последвалото влачене, но не са напълно безчувствени. При усилена физиотерапия биха могли да бъдат раздвижени.
	— Безнадеждна ли е парализата от коленете надолу? — тихо попита Алекса.
	— Все още не знаем. Гръбначният стълб, макар и травмиран, не е увреден фатално и има шанс да се оправи. Но нервните окончания са силно притиснати и функционирането им не се възстановява тъй бързо, както се надявахме. Пълният обхват на пораженията ще разберем едва след месеци. Ето защо момиченцето спешно се нуждае от интензивна физиотерапия. Безсмислено е да споменавам за емоционалната страна на злополуката.
	— Да — кимна Алекса, представяйки си обезумелите родители, страданието на момиченцето, страха и объркването му. А също така и опустошаващите психиката му последствия от преживяния шок.
	— От все сърце се надявам, че ще приемеш пациентката — сериозно продължи доктор Елиндър. — Ти си най-добрият избор за подобен комплициран случай. Но преди да се съгласиш, считам за необходимо да те предупредя за семейното положение на детето. То е доста… нестабилно. — Лекарката млъкна за миг, потри замислено слепоочия и въздъхна тежко. — Защо ли да крия…
	Алекса се взря изненадано в нея. Не бе виждала силната доктор Джудит Елиндър да проявява песимизъм.
	— Наистина ли е безнадеждно? — повторно попита тя.
	— Родителите на пациентката — впрочем, тя се казва Келси — се развели, още когато била бебе. Майката получила попечителство над детето, макар че издръжката идвала от бащата. Той никога не е прекъсвал връзката с дъщеря си. Сега е изключително озлобен спрямо бившата си съпруга, която счита за пряко виновна за злополуката и е решил да заведе дело за прехвърляне на попечителството.
	— Нима на детето не му стигат всички травми и страдания, та допълнително да бъде превърнато в обект на съдебни спорове?
	— Какво да се прави — надигна се доктор Елиндър. — Понастоящем Келси живее при баща си. Беше изписана миналата седмица и той я взе при себе си, тъй като къщата му е достатъчно голяма, за да побере всички необходими уреди за по-нататъшното лечение на детето. — Тук лекарката внезапно се усмихна. — Той е чудесен грижовен баща — светлинка в мрака! Толкова е търпелив, спокоен и разумен. Същинско удоволствие е да попаднеш на подобен мъж. Щастлива бих била, ако всички родители на пациентите ми приличаха на него.
	— Обзалагам се, че показанията ви пред съда ще бъдат в негова полза — усмихна се Алекса.
	Доктор Елиндър смутено отстъпи.
	— Имам известни… резерви спрямо майката наистина. Държеше се твърде истерично с персонала и обвиняваше колегите в какво ли не. Но стига сме говорили, Алекса. Бих искала да знам дали ще поемеш случая и дали би могла незабавно да започнеш работа с момиченцето. То има спешна нужда от теб.
	Алекса бе вече решила. Доктор Елиндър й бе наставник и съветник още откакто се беше дипломирала и постъпила на работа в градската болница преди пет години. Поне половината си пациенти тя дължеше на нейните чудесни препоръки. Ето защо бе немислимо да отклони личната й молба.
	— Естествено, ще поема Келси, доктор Елиндър! Ще й се обадя у дома и ще уредя среща за утре.
	Лекарката се усмихна одобрително.
	— Телефонният номер не е упоменат в указателя, но аз го записах върху папката с изследвания. Желая ти успех, Алекса!
	— При така описаното от вас семейно положение и двете с Келси ще се нуждаем от късмет — пошегува се Алекса.
	— Единствено ти ще се справиш със ситуацията, скъпа. А освен това същинско удоволствие ще ти достави общуването с бащата. Има прекрасно чувство за хумор и оригинално пресъздава заобикалящите го абсурди — достойнство, което ние, медиците, не можем да не оценим.
	Алекса кимна одобрително. Суперлативите, с които колежката й щедро описваше бащата, възбудиха любопитството й.
	— Освен това, той е известна личност — продължи да го превъзнася лекарката. — По професия е карикатурист и се ползва с широка популярност. Аз самата никога не пропускам карикатурите му в централния всекидневник и следя всяко негово самостоятелно издание. Той бе достатъчно любезен да ми даде автограф върху последния си непубликуван още албум. — Доктор Елиндър цялата сияеше. — Казва се Райън Касиди.


	От сутринта небето бе забулено в оловносиви облаци и от време на време ръмеше, както в момента, когато Алекса паркира на няколко метра от дома на Райън Касиди. Впечатляващата със своето великолепие фасада на къщата я възпираше да спре пред парадната врата, внушавайки й чувство на страхопочитание.
	„Оригинално пресъздаване на абсурдите…“ Думите на доктор Елиндър още звучаха в ушите й, когато изкачи величественото парадно стълбище към верандата, украсяваща входа на сградата.
	Осъзнаваше колко абсурдно бе, че именно тя — измежду стотиците физиотерапевти в столицата, бе избрана за случая. Но Алекса едва ли откриваше хумор в номера, който съдбата й бе скроила.
	Мъжът, когото единствено бе обичала в живота си, за когото бе копняла да се омъжи, дори не й бе доверил преди години, че е баща.
	Една любовна история с абсурден обрат и нещастен край — сюжет, достоен за някой от бълващите цинизъм комикси на Касиди.
	Не го беше виждала от две години, откакто приключи бурната им осеммесечна връзка. Фактът, че пътищата им не се бяха кръстосали отново, не беше случаен. Тя съзнателно избягваше местата, които той обичаше да посещава. Нарочно не следеше спорните му от гледна точка на морала, но вечно популярни карикатури в периодичния печат, нито пък купуваше изданията му, появяващи се два пъти годишно и неминуемо превръщащи се в бестселъри на пазара. Продажбите на рисунките му носеха достатъчно пари, за да си позволи подобна огромна къща, с алея отпред и великолепен парк отзад.
	Алекса удари с месинговото чукче по внушителната външна врата. Докато изчакваше да й отворят, хвърли бегъл поглед наоколо. Къщата напомняше разкошен плантаторски дом от някогашния робовладелски Юг, но доктор Елиндър бе споменала, че постройката, макар и в старинен стил, е нова, завършена едва миналата година. Навярно Касиди бе въплътил в нея скритата си слабост към разкоша и разточителството. Резултатът бе претенциозно-помпозната сграда с високи бели колони — полъх от едно безвъзвратно отминало време.
	Алекса очакваше някой лакей в ливрея раболепно да я покани да влезе — подобна картина прекрасно би съответствала на обстановката — когато внезапно самият Райън Касиди се изправи пред нея, в джинси и тъмна фланелка, облечен както едно време, когато обитаваше скромното си градско ателие.
	Дъхът й секна. Не се бе променил — косите му бяха все така пясъчнозлатисти, гъсти и прави, и по-дълги от модната вълна напоследък, а изсеченият му профил съчетаваше мъжествена сила с простота и естественост. Преди години тя с обожание се бе вглеждала в това лице, любувайки се ту на вечно усмихнатите му плътни устни, ту на шоколадовокафявите му очи, обрамчени от тъмни мигли.
	На ръст беше над метър и осемдесет, мускулест, с обветрено от дългите ежедневни кросове лице. Тя си напомни, че не бяха се виждали от две дълги мъчителни години. Не познаваше вече дневното му разписание и навици, а и вкусовете му се бяха се променили. Видно бе. Впрочем, това не я засягаше.
	Позициите им бяха разменени в този момент. Сега тя владееше положението. Беше се подготвила за срещата; събрала бе кураж да се съсредоточи изцяло върху страданието на момиченцето, загърбвайки собствената си болка. Но по изуменото лице на Райън разбра, че не бе очаквал появата й.
	— Алекса! — премигна слисано той като пред видение, готово всеки момент да се стопи в мъглата.
	— Точно така, аз съм Алекса Шоу — бързо, сякаш го срещаше за първи път се представи тя. Това далеч не беше обичайният й маниер на запознаване с близките на пациентите й. Обикновено изричаше името си с усмивка. Гласът й бе винаги любезен, изразяващ съпричастност и готовност за приятелска подкрепа.
	Сега обаче върху лицето й не потрепна усмивка, а очите й го пронизаха, студени като айсберг. И гласът й бе леден.
	— Знам как се казваш — отвърна Райън с тъй познатата и нетърпелива изучаваща нотка.
	Касиди не позволяваше да бъде разиграван, нито пък обичаше да изпада в положението на глупав. Алекса си припомни как тя самата изпадна в подобно положение, когато той реши да се отърве от нея. Тялото й напрегнато се изпъна и устните й презрително се свиха. Изпита удовлетворение от неговото объркване, но тутакси потисна злорадството си.
	— Аз съм физиотерапевтът на вашата дъщеря Келси, препоръчан от доктор Елиндър — поде тя с ледено официален тон. — Позвъних вчера, за да уредя сеанс с пациентката си. Разговарях с някоя си Глория Мартинес.
	— Глория ми спомена за това — опита се да си изясни нещата Райън. — Доктор Елиндър ни насочи към един от най-добрите столични рехабилитатори.
	— И ти не предположи, че това може да съм аз? — изостави официалностите Алекса.
	Райън някак обезпокоено прекара ръка през косите си. Видът му с нищо не подсказваше вечно самоуверения и сдържан Райън Касиди, когото познаваше. Или когото бе считала, че познава.
	— Заповядай, влез! — неловко я покани той.
	Смущението му в известна степен се предаде и на нея. Алекса никога не бе го виждала толкова неспокоен и смутен.
	— Доктор Елиндър спомена, че препоръчаният ни физиотерапевт има частна практика. Мислех, че работиш в градската болница и не очаквах да се срещнем, а и доктор Елиндър ме увери, че ни изпраща изключително добър и деликатен професионалист. Надявам се да не обърнеш внимание на уединението, в което се намираме и…
	Не можеше да повярва — Райън Касиди нервничеше и то заради нея! Той се страхуваше да не би да я засегне с нещо и тя да си отиде. Някога тази роля бе изцяло запазена за нея. Как само се бяха преобърнали нещата! Сега, когато бе изгубил влиянието си над нея, явно бе принуден да уважи личността й.
	Естествено, сега Райън се нуждаеше многократно повече от помощта й, цинично допусна тя. Уменията й му бяха нужни, за да помогне на детето си — същото това дете, за което не си бе направил труд да спомене. В онова мъчително за нея минало, когато му бе доверявала мислите, надеждите и мечтите си, когато бе разчитала на съвместно бъдеще, той дори не бе счел за необходимо да сподели основния и най-съществен факт, а именно, че е баща на малко момиченце на име Келси.
	Келси… Небесносините очи на Алекса замислено се присвиха. Бъдещата й пациентка бе единствено от значение за нея; разбитата й любов отдавна бе погребана.
	Райън спря да пристъпва от крак на крак и рече:
	— Никога не ми е минавало през ум да принизявам професионалните ти достойнства, Алекса. Ще останеш ли? Моля те, поеми Келси като пациент.
	Не можеше да не долови отчаяната надежда в гласа му. Спомни си за всички онези дни, когато бе копняла да чуе подобна молба, но, уви!
	След раздялата им дълго време не бе преставала да вярва, че ще се помирят — тя му прощава и той щастливо я грабва в прегръдките си. По-късно в съзнанието й се загнезди друг вариант. Зажадува да му отмъсти, презрително да отмине молбите му и да си тръгне, хвърляйки в лицето му някоя унищожителна реплика, с която окончателно да го разгроми.
	Сега положението се беше променило и тя можеше да осъществи този сценарий. Райън я умоляваше да остане и тя едва ли можеше да откаже, макар да знаеше, че отказвайки му професионалните си услуги, би го наранила много по-силно, отколкото отхвърляйки любовта му.
	Тя го погледна и отново почувства напрежението му. В един момент очите им се срещнаха.
	— Алекса, разбирам, че след случилото се между нас някога… ти е неприятно да…
	— Неприятно ли? — Целият й свят се бе срутил, когато я изостави. Елементарността на думите му й се стори непростимо обидна. — Приветствам смелостта ти да подценяваш важни неща — повдигна иронично вежди тя. — Не е характерна за теб, но би трябвало да я разработиш в комиксите си. Чувството ти за хумор е деликатно и безобидно колкото водородна бомба.
	Райън отчаяно въздъхна. Някога нетърпението му преминаваше бързо в отчаяние и бяс. Тя го отдаваше на високата му интелигентност и творчески импулси, но после преоцени мнението си. Райън Касиди бе просто разглезен и лесно се гневеше, ако нещата не вървяха според вкуса му.
	В момента Райън беше отчаян и бързо губеше търпение. Навярно би я изпепелил с някое отровно остроумие — а той умееше да уцелва най-уязвимото място. Това обясняваше защо хората, послужили му за мишена, открито хулеха карикатурите му, докато обикновените читатели простодушно се забавляваха. Но Райън не се впусна да я атакува.
	— Алекса, дъщеря ми няма нищо общо със случилото се между нас и ако ти смяташ да си отмъщаваш чрез нея за…
	— Нищо не се е случвало между нас, Райън — студено се усмихна Алекса. — Известно време се виждахме, след което преустановихме срещите си. — Доставяше й удоволствие да омаловажава връзката си с Касиди и да я принизява до някоя банална историйка. — Нима допускаш, че бих могла да откажа лечение на дъщеря ти поради подобна причина?
	Райън я изгледа тъй продължително, че Алекса почувства как страните й бавно се обагрят в червенина.
	Костваше й значително усилие да издържи неговия поглед, но успя.
	— Ако това беше вярно, то не бих се притеснил от отказа ти да ми помогнеш — най-сетне се обади Райън. — Но и двамата знаем, че ни свързваше нещо по-силно от мимолетно увлечение.
	— И двамата ли? — подигравателно се усмихна Алекса. — Ние никога не сме били едно цяло, Райън. Ти имаше свои планове, аз — мои. В действителност нищо не ни свързваше. — Беше разбрала тази печална истина едва след раздялата и все още не можеше да се примири.
	— Престани със словесните игри, Алекса! Знам, че съм те огорчил по начина, по който…
	— Замълчи! Ти не осъзнаваш какво означават чувства и човешко отношение. Вероятно това е причината да просперираш като карикатурист. Твоите арогантни, груби и цинични герои са твърде далеч от действителността.
	— Действителността понякога се оказва много по-груба от представите ни — мрачно я прекъсна той.
	Алекса зърна болка в тъмните му очи и чу накъсаното му нервно дишане. Докато го възприемаше като противник, тя можеше да го напада и да стъпква прокрадващото се в сърцето й чувство на съжаление. Но сега пред нея стоеше един отчаян родител — досущ като останалите обезумели от страх родители на малките й пациенти. Такъв тя го виждаше за пръв път. Дъщеря му беше сериозно пострадала. Катастрофата й бе отнела радостта от игрите и забавите на деветгодишните хлапета. Отчаянието, изписано върху лицето на Райън, й бе твърде познато. Беше се сблъсквала с него в десетки случаи и никога не бе оставала безучастна към него.
	— Интересувам се единствено от здравословното състояние на Келси — рече тя с широко отворени очи, което целеше да докаже, че казва истината. — Прегледах изследванията и картона й и разработих дневен режим с масаж и упражнения.
	— Ще стъпи ли отново на крака? — дрезгаво попита Райън.
	— Да.
	— Нямам предвид патерици и шини. Не искам детето ми да изстрадва всяка своя крачка. Искам тя отново да тича, да кара колело и кънки, да скача на въже… Искам да видя Келси да танцува.
	— Не смея да ти го обещая, Райън. По-добре да помислим как бихме могли да й помогнем. Ще коства време и търпение, но…
	— Време и търпение! — избухна той, имитирайки спокойния й професионален тон. — Ти и твоите колеги медици обичате да жонглирате с изтъркани фрази, защото не сте били приковани на легло или инвалидна количка. Не сте слушали плача на собствените си деца, лишени от любимите им занимания. Не ми пробутвай празни приказки за време и търпение. Няма да ги приема!
	— Тогава престани да крещиш, Райън, и ме заведи при Келси. Нека започнем веднага.


>	Втора глава

	Алекса последва Райън по внушителното, застлано с червен килим стълбище с пищно украсени перила. Фоайето, което прекосиха, конкурираше по размери всекидневната и столовата в жилището й взети заедно. Полилеят бе копие на онези, красели някога Версай. Иронична усмивка се прокрадна по лицето й.
	— Какво ти е толкова весело? — подозрително я изгледа Райън.
	Алекса се смути. Той я водеше с типична господарска походка.
	— Доста претенциозна къща имаш — рече тя, — не се среща често подобно показно великолепие.
	— Винаги ли се отнасяш така безцеремонно с пациентите си?
	— Обикновено съм много по-тактична. Знаеш, че съм роден дипломат, но…
	— Изглежда, този път тактът и дипломацията ти изневеряват.
	— Може и така да е — подхвърли Алекса. Тя едва ли си би позволила подобно поведение, ако разговаряше с бащата на друг свой пациент. — Имението ти ми навява по-особени мисли. Дали не се идентифицираш с образите на Краля Слънце или Ред Бътлър от „Отнесени от вихъра“? Декорът е странна компилация от различни епохи и стилове.
	— Не заслужаваш да ти покажа японската градина тогава. Току-виж си ме обвинила, че се превъплъщавам и в император Хирохито.
	— Нима сам признаваш, че къщата е…
	— Нелепа смесица — подсказа й Касиди. — Разбира се.
	— Но доктор Елиндър спомена, че е новопостроена, довършена едва преди година. Да не би да избиваш комплекси по този начин, или имаш своите мании?
	— В такъв случай бих си намерил някоя зашеметяваща русокоса красавица и бих я разкарвал насам-натам с екстравагантен кабриолет. Помпозните къщи едва ли биха ме привличали. Впрочем, наскоро навърших тридесет и пет години. Не е ли рано да се вманиачвам?
	— Не знам. Домът ти е тъй нетипичен за теб, истинска гротеска…
	— Благодаря за прямотата. Съгласен съм. Прилича на демонстрация на финансови възможности и вкус на новоизпечен парвеню. Наистина е малко смущаващо.
	— Не разбирам… Ти се подиграваш, но явно си дал съгласието си за всичко това.
	— Дадох на дизайнерката свобода на изява и тя се възползва. Намеси се в работата на архитекта, настоявайки за колони, величествено стълбище и подпиращ небесата свод. За първи път видях сградата, когато се преместих да живея в нея. Тогава ме споходиха мисли, сходни на твоите. Осъзнах, че отсега нататък ще обитавам дом, като че ли излязъл от собствените ми карикатури. Някои биха сметнали къщата за своеобразно отмъщение. Къпала ли си се под душ във формата на лебедова шия?
	— Предполагам, че дизайнерката е била поредното ти завоевание, но любовта между вас вероятно се е изпарила при вида на това изумително фоайе.
	— Него успях да преглътна. Но когато зърнах стенописа с африкански ловни сцени в спалнята, приключих с дамата.
	Райън направи кисела физиономия. За нищо на света не желаеше да признае, че художничката, виновна за умопомрачителния кич, беше третата му мащеха — безсърдечно изоставена от любимия му баща, Рон Касиди. За разтуха, след развода нещастната Надин се бе отдала на дизайнерстване. Райън се оказа първият й клиент, а навярно и последният.
	— Охо, декорът съчетава дори континентите! — едва се въздържа от напушилия я смях Алекса.
	Навярно Райън се бе освободил от дизайнерката със същата експедитивност, с която бе зачеркнал и самата нея от живота си. И двете бяха сполетени от съдбата на низвергнати. Ала най-тревожното бе, че защитният й гард спрямо него бе започнал да се смъква. Не биваше да забравя, че Райън умее да се харесва на околните. Този път тя трябваше да устои на чара му.
	Той усети отдръпването й. Видя как синият й поглед се вледени и леката й усмивка се стопи. Остави шегите настрани и се дръж делово, мислено се упрекна той. Крайно време беше да преминат към служебните отношения лекар — родител. Беше за негово, а и за нейно добро. Достатъчни бяха няколко минути, за да се почувства отново привлечен от нея. Ако можеше миналото да бъде забравено…
	Но той бързо се съвзе. Не биваше да си позволява волности, макар трудно да можеше да й устои. Някога страстно се бе привързал към нея и раздялата им му донесе болка, макар от гордост да не го признаваше. Самото определение „болка“ бе твърде слабо да опише отчаянието, което го бе обзело, след като всеки бе поел по своя път преди две години. Беше отворил жестока рана в душата й и страданието, което й бе причинил, бе рикоширало в него самия. Спомни си последвалите мрачни дни, тъгата и самотата, останали след нея. Спомни си безумния гняв, който бе изпитал, задето тъй глупаво бе допуснал да се влюби. Упрекваше и нея, защото го бе довела до ръба на истерията.
	Но независимо, че миналото тегнеше помежду им, Райън не можеше да откъсне очи от нея. Доставяше му удоволствие да се взира във фините й черти, във високите скули, в нежния овал на лицето и красиво оформената уста. Погледът й сякаш отразяваше небесната синева. Гъстите дълги червеникаворуси коси се спускаха като водопад по гърба й и предизвикваха възхищението на мъжете и завистта на жените. Имаше тяло с идеални пропорции, подчертани от прилепнали джинси, тревистозелен корсаж и светло сако. Райън сякаш усещаше съблазнителните й форми под пръстите си. Чудесните гърди, тясната талия, плавно очертания ханш и дългите изваяни бедра, които бе галил до забрава.
	И сега през него премина гореща вълна. Беше го изкушила още в мига, в който за първи път я бе зърнал близо до една бензиностанция. Стоеше до уличната сергия за плодове и зеленчуци, от която и той често пазаруваше. Странно, но не бяха се засичали досега.
	Дъхът му бе секнал от изненада и той я бе наблюдавал отстрани, любувайки се на отмерените й грациозни движения. Тя дори не подозираше, че е обект на нечие възхищение.
	Уж не възнамеряваше и да й се представи, нито пък да я проследи, но в момента, в който тя влезе в колата си и понечи да потегли, без дори да погледне към него, Райън като безмозъчен хлапак се втурна към нея. Не беше сама. До нея седеше друга блондинка, за която по-късно узна, че е сестра й, Кари. Двете момичета го изгледаха недоумяващо, когато почука на стъклото. Вниманието на непознатия явно ги смути. Райън употреби всичкия си чар и остроумие, за да спечели доверието й. Когато най-сетне успя да научи името и телефонния й номер, се почувства на седмото небе. Като младеж, приет с приз в Йейлския университет.
	Следващите осем месеца се оказаха най-щастливите в живота му. Миговете, прекарани заедно, останаха и след раздялата им неповторимо вълнуващи за него.
	Остра болка прониза съзнанието му при спомена за пребледнялото й от мъка лице, когато й бе съобщил решението си да се разделят. Тя не заслужаваше подобна участ. Но и той бе изпаднал в депресивно състояние, завладян от мрачни мисли за безизходица. И макар образът й постоянно да спохождаше мислите му в малките часове на нощта, той никога не й се обади повторно. Така беше живял до днес.
	Гласът й, рязък и студен, го извади от унеса.
	— Защо ме гледаш така?
	Райън бързо извърна поглед.
	— Как? Извинявай — леко развеселено рече той. Да се измъква от конфузни ситуации бе един от основните му таланти. Умееше да излиза от всяко положение, давайки си вид, че нищо не се е случило.
	— Няма нищо — измърмори Алекса. Някога тя би се изчервила и почувствала неудобно от въпроса си. Но не и сега. — Дебнеш като чакал.
	Той се замисли, дали не целеше да го уязви.
	— Чакал ли каза? Харесва ми образността на сравнението ти. Впрочем, в момента работя над карикатура на известен политик със силен уклон към фашистките групировки. Бих могъл да му придам израза на чакал и да го включа като постоянен персонаж в някоя от поредиците си. Следи печата около Четвърти юли! Навярно тогава ще ги публикуват.
	— Шаржовете ти не ме интересуват. Никога не са ми допадали.
	— Мнението ти, между впрочем, съвпада с това на висшите кръгове. Казаха ми, че президентът по-скоро би подал оставка, отколкото да погледне работите ми. Получавал съм заплашителни писма от двете камари на Конгреса, от разни организации на активисти. Това е политиката. Към неприятелите ми спадат и определени артистични, бизнес и религиозни кръгове. Списъкът им постоянно набъбва.
	— И това ти доставя удоволствие, нали? По-добре мразен и мразещ, отколкото конформист, обичан от всички, такава май е философията ти?
	Той устоя на погледа й.
	— По-неангажиращо е — хладно подхвърли Райън. — Не изисква прахосване на чувства. И тъй като ближните ми неминуемо се превръщат в мои врагове, считам за по-честно да не ги залъгвам.
	— Никога не си бил чак толкова откровен към хората. — Ядът в очите й се предаде и на гласа й. — Никога не си имал открити мисли, нито чувства. Ти си най-големият циник, когото познавам.
	— Благодаря! Доста хора биха били поласкани от подобна титла.
	Усмихнат самодоволно, Райън продължи по стълбите.
	Нямаше друг избор, освен да го последва. Бе се подготвила, още когато се съгласи да приеме малката Келси за пациент. Трябваше да потисне враждебните си чувства към бащата и изцяло да се посвети на детето.
	Минаха през високи двойни бели врати, водещи до просторна светла спалня. Очите й удивено пробягаха по стените — всяка боядисана в различен тон — по яркия портокаловооранжев килим и отрупаните с кукли шкафове като в магазин за детски играчки. Огромен дървен куклен дом запълваше един от ъглите, приютявайки още дузина кукли, докато в другия се кипреше дървено конче, шарено като дъгата. Сред тази приказна обстановка рязко се открояваше болнично легло, с трапец и пръстен за повдигане над него. В леглото лежеше момиченце с неравно подрязани до брадичката пясъчноруси коси и големи кафяви очи с цвят на тъмен шоколад. Беше облечено в яркожълто трико, с апликация на еднорог върху гърдите. Дъхът на Алекса секна. Детето поразително приличаше на баща си, макар чертите му да бяха много по-фини и нежни. До леглото стоеше инвалидна количка и напомняше за нещастния обрат в живота на малката Келси Касиди.
	Алекса хвърли поглед към Райън и усети напрежението му.
	— Келси, мила, това е Алекса Шоу, физиотерапевтката, с която ще работите отсега нататък — насили се да прозвучи безгрижно Райън. — Кажи „здравей“, Келс.
	Келси бързо отвърна очи от телевизионния екран.
	— Защо трябваше да се появи точно по средата на филмчето ми, мамо? — недоволно рече тя на жената, седнала до леглото.
	Едва тогава Алекса забеляза дребната, нежна, с модно подстригани мастиленочерни коси брюнетка в огромния син кожен фотьойл. Беше изключително привлекателна, с добре поддържана фигура, плътно подчертана от тесни черни джинси и мек памучен пуловер.
	Значи това беше бившата му съпруга, майката на неговото дете. Изглеждаше около тридесетгодишна. Нервност и нагласа да се отбранява докрай, се долавяха в начина, по който се надигна от мястото си.
	— Защо си още тук, Мелиса? Не спомена ли, че си тръгваш следобед? — Тонът на Райън бе подчертано враждебен.
	— Е, не си тръгнах — със същия тон му отвърна тя. — И какво от това?
	— Тихо! — извика Келси, съвършено имитирайки настръхналия тон на родителите си. — Гледам предаването!
	— Ще запишем остатъка на касета, захарче — обади се Мелиса и натисна някакво копче върху дистанционното управление. — Ще го гледаш по-късно.
	— Искам сега! — нацупи се Келси.
	— Сапунените сериали не са за малки деца. — Райън изгледа Мелиса накриво. — На нейната възраст момиченцата четат или рисуват.
	— Мразя да чета и да рисувам — заяви Келси. — Обичам да гледам телевизия. Не желая да правя друго, нито при мен да стои тази докторка — посочи тя с пръст Алекса.
	Алекса побърза да се намеси.
	— Съжалявам, но трябва да се примириш с присъствието ми за известно време. Хайде да се запознаем, Келси. — И младата лекарка сърдечно се приближи към леглото. После подаде ръка и на следящата я с поглед жена от другата страна на леглото. — Вие ли сте майката на Келси? Приятно ми е да се запознаем.
	Жената я погледна предпазливо, а после стрелна изпитателно навъсения Райън, който неодобрително ги наблюдаваше.
	— Позволете да ви представя — най-сетне пое инициативата той. Една абсолютно невинна фраза, но тонът, с който я произнесе, сякаш ги обвиняваше в престъпна конспирация. — Алекса Шоу, това е Мелиса Михалис, майката на Келси.
	— Наричам се още и Мелиса Касиди — косо го изгледа тя. Очевидно знаеше, че той не одобрява, задето бе запазила фамилното му име. — Понякога е по-практично да използваш името на съпруга си след развода, особено ако имате дете — безгрижно додаде тя.
	— Разбирам — измърмори Алекса. Надяваше се да прозвучи достатъчно безпристрастно, чувствайки се като демилитаризирана зона между две воюващи държави.
	— Тогава защо не използваш фамилното име Уебър, мамо? — изписука Келси. — Нали имаш дете и под това име? — Момиченцето открито изгледа Алекса — една обезоръжаваща комбинация от невинност и жлъч. — Имам братче на име Кайл, но мама не е разведена с баща му, защото никога не се е омъжвала за него. Не е нужно да си женен, за да имаш дете, нали?
	Алекса последователно изгледа каменното лице на Райън, изплашеното на Мелиса, и Келси, която сияеше доволно. Нищо чудно, каза си тя, момиченцето бе попаднало право в целта с привидно спонтанното си подхвърляне. Алекса не се заблуждаваше. Забележките на малката бяха старателно подбрани, така че да постигнат максимален ефект. Учудващо за крехката й възраст.
	Райън веднага се намеси в ролята на загрижен баща.
	— Вярно е, че една жена може да има дете и без брак, но аз твърдо вярвам, че децата са най-щастливи, когато родителите им са свързани в семейство. Разбирам, че телевизията, а и собствената ти майка ти поднасят други примери, но аз смятам, че това не е правилно и ти няма да правиш такива неща, когато пораснеш.
	— Какъв лицемер си, Райън! — сърдито възкликна Мелиса.
	Алекса улови погледа на Келси да се плъзга от единия към другия родител, а после самодоволно да се спира върху телевизионния екран. Едва ли имаше нужда от диплома по детска психология, за да разбере, че детето съзнателно бе засегнало болното място в отношенията между родителите си, за да продължи необезпокоявано да гледа сериала.
	— Хайде да прекратим престрелките и да се хванем на работа — смело се намеси в конфликта тя. — Искам днес Келси да започне с някои по-статични упражнения. Донесла съм уреди с мен. Искаш ли да те закарам до колата, Келси, за да ги вземем?
	— Но навън заваля — едновременно се обадиха Райън и Мелиса.
	Алекса се учуди дали това не беше първото им единодушно становище от години.
	— Само ръми — любезно ги поправи тя, — няма нито светкавици, нито гръмотевици. Следобедът е топъл. А освен това, няколко капки вода няма да ти навредят, нали, Келси? Ти не си лошата вещица от „Магьосника от Оз“, която дъждът топи като захар.
	— Ще настине, ако излезе навън и се измокри — възпротиви се Мелиса.
	— Това е абсурд! Не можеш да изведеш болно дете под дъжда — решително се присъедини и Райън.
	Алекса сви рамене.
	— Тогава ще отида сама. — Тя бавно се запъти към вратата, поглеждайки скрито към Келси. Малката не я разочарова.
	— Искам навън! — изкрещя тя. — Обичам дъжда и няма да се разболея! — Детето се опита да се изправи в леглото. — Вдигнете ме оттук! Излизам!
	Алекса се върна до леглото.
	— Тогава хвани трапеца и опитай максимално да се преместиш към количката — предложи тя. — Нека видим колко сила имаш и какво трябва да направим, за да заякчим мускулите ти.
	Келси се повдигна и се пресегна към трапеца, но в същата минута Райън я грабна на ръце.
	— Ако искаш да седнеш в количката, ще те пренеса, мила. Можеш да се придвижиш по верандата, защото е покрита, но…
	— Навън действително само леко ръми — вмъкна Мелиса. — Мисля, че Келси все пак може да отиде до колата. Колко хубаво ще бъде да си поиграеш в дъжда, нали, скъпа? Спомняш ли си как подскачаше из локвите на детската площадка?
	— Да, да — извика Келси и се вгледа в Алекса. — Как ти беше фамилното име?
	— Шоу, Алекса Шоу — отвърна лекарката.
	Убедена беше, че Келси се готви за поредния номер.
	— Значи, имаш само едно фамилно име? — сладко пропя тя и Алекса кимна деликатно. Резултатът не закъсня. — И аз, като мама, имам две фамилни имена. Понякога съм Келси Касиди, а друг път — Келси Уебър, защото Джак се казва така. Той е таткото на Кайл и живее с нас, и също ми е баща. Днес съм Келси Уебър — със същинско наслаждение съобщи момиченцето. Попадението беше точно. Това не беше невинно детско бърборене. Келси чудесно осъзнаваше въздействието на думите си върху баща й. Болезнена червенини плъзна по лицето на Райън и той бързо наведе очи.
	— Хайде, Алекса или как ти беше името, да отидем към асансьора — изчурулика Келси, задвижвайки колелата на инвалидната количка.
	Алекса обърна гръб на настръхналите родители и я последва в просторното фоайе.
	— Може би ще е по-разумно, ако избегнеш дъжда, Келси — все пак каза тя, когато останаха сами. — Току-виж си се стопила.
	— Гледала съм „Магьосника от Оз“ — дяволито подхвърли момиченцето. — Лошата вещица наистина се стопи!
	— Правилно. А сега ти си в нейното положение. Затова внимавай с водата!
	— Ако кажа на татко какво ми говориш, веднага ще те уволни.
	— Вярвам ти. Тогава майка ти ще реши, че аз съм най-добрият физиотерапевт за теб и родителите ти отново ще се скарат. Видях как ги насъскваше. Да не би да ти харесва постоянно да се дърпат?
	— Когато се карат, ме оставят на мира.
	— И можеш да гледаш телевизия на спокойствие.
	— Да. Знаеш ли, че татко иска да живея при него. Иска да получи попечителство над мен и е направо бесен, че Джак се подхлъзна с мотоциклета и аз, която бях отзад, паднах и се ударих лошо.
	— Така ли? — замислено отвърна Алекса. Детето на Райън беше пострадало по вина на любовника на бившата му съпруга и баща на второто й дете. Към това се прибавяха и изострените отношения между Райън и Мелиса, както и напрегнатото положение в семейството, за което доктор Елиндър й бе споменала.
	— А ти намрази ли Джак? — откровено се заинтересува Алекса.
	Келси я изгледа, искрено изненадана.
	— Не. Той не е виновен. Беше нещастен случай.
	— Джак сигурно се чувства ужасно.
	— Видях го дори да плаче — кимна детето. — Не можах да повярвам! Мама често плаче, но Джак — никога.
	— Ами баща ти?
	— Не плака, но много се натъжи. И е направо бесен — натърти на последната дума момичето.
	— Семейството ти прилича на клокочещ вулкан, мила.
	— Така е. Всички са недоволни, всички се карат… Ако си свикнала на спокойствие, по-добре стой далеч.
	Стигнаха до асансьора и Алекса помогна на детето да влезе с количката.
	— Наистина предпочитам тишината и спокойствието, и считам, че с твоя помощ напрежението между двата лагера ще отслабне. Току-виж, родителите ти сключат примирие.
	Навън дъждът се бе усилил, започваше буря. Алекса въздъхна.
	— Прилича на наводнение. Не можем да излезем.
	— Защо не? От водата ли се боиш, Лоша вещице? — предизвикателно извика Келси.
	— Не. Но ако се измокрим до кости, ще заприличаме на удавени плъхове. — Светкавица проряза небето и изтрещя гръм. — Това решава нещата — отсече Анекса. — Трябва да те върна горе, преди количката да е привлякла мълния и да станеш на въглен.
	— Как могат да се говорят на деца такива ужасни неща? — внезапно се обади Райън зад гърба й.
	— Тя се пошегува — додаде зад него Мелиса. — На Келси й харесва.
	— Разбира се! Има ли нещо по-забавно от електроекзекуцията на дете — саркастично продължи Райън. — Само че аз не желая да слушам подобни шеги за детето си. Ясно ли е?
	Този път предупреждението му беше отправено към нея, а не към бившата му съпруга.
	— Да — кимна Алекса, — макар да считах, че щом човек е склонен да използва недъзи, престъпления и политически скандали за теми на карикатурите си, то би могъл да открие смешното във всичко.
	Райън внезапно се приближи към нея и тя импулсивно се отдръпна. Не се докоснаха, но от близостта му по тялото й полазиха тръпки.
	— Боя се, че няма да се разберем — отсече Райън, очите му мятаха мълнии. — Уважавам мнението на доктор Елиндър, но този път ще й се наложи да ни препоръча друг физиотерапевт. Ще уредя да ти изплатят обезщетение за ангажимента и за днешната визита, но услугите ти тук са нежелани, Алекса.
	Беше майстор на официалните откази. Ето че я бе отрязал за втори път — някога като жена, а сега като професионалист. Тя си пое дълбоко въздух, мъчейки се да не избухне.
	— Услугите й са не само желани, но и задължителни — веднага даде отпор Мелиса. Тя бързо пристъпи към Алекса и я прегърна през рамената. — Няма да позволя да я прогониш! Тя е най-подходящият терапевт за Келси и аз настоявам да остане.
	— Позна, Алекса! — прошепна Келси. Кафявите й очи просветнаха с уважение.
	Алекса не се въздържа и се усмихна. Въпреки лукавството си, Келси си оставаше дете.
	— Предсказанията са моя втора специалност — пошегува се тя.
	— И какво ще се случи сега? — залюбопитства момиченцето.
	— Нека аз да ти обясня — решително се намеси Мелиса и изгледа изпод вежди бившия си съпруг. — Алекса ще остане. Тя е единственият човек из медицинските среди, който не ти се подмаза, Райън. Ти не обичаш такива, нали? Искаш да се отървеш от нея, защото тя се отнесе към мен прилично, а не като към истерична невменяема.
	— Ако хората те считат за истерична, то причината е в поведението ти, Мелиса — студено я прекъсна Райън.
	— Детето ми катастрофира, а болничният персонал ми обърна гръб, защото всички се прекланяха пред великия Райън Касиди. Господин „Художествено дарование“! Господин „Карикатурист Номер Едно“! — повиши тон Мелиса.
	В гласа й действително се долавяха истерични нотки. Алекса си припомни възхитителната характеристика, която доктор Елиндър бе дала за Райън, и твърде резервираната — за бившата му съпруга.
	— Така беше — обърна се Мелиса към Алекса. — Той омая всички, от лекарите до санитарите! Рисуваше им карикатури, подари им албумите си. Можех ли да се конкурирам с него? Даде съвсем ясно да се разбере, че той плаща разноските, а аз бях вечно недоволната — някаква кавгаджийка, с която не бяха длъжни да се съобразяват…
	— Говориш глупости — прекъсна я Райън ядосано. — Отрицателното отношение го дължиш единствено на себе си. Никога не съм търсил благосклонността на персонала. Страхувах се за здравословното състояние на детето. Настоявам да престанеш с тези комедиантски обвинения. Те разстройват Келси.
	Алекса стрелна Келси с очи, но момиченцето не изглеждаше обезпокоено. То попиваше всяка дума, като внимателно преценяваше ситуацията.
	Алекса мигновено предугади развоя на събитията. Дори не се изненада, когато Келси изкрещя с пълен глас:
	— Искам Алекса да остане! Колко си лош, татко! Тя иска да ми помогне, а ти не искаш да оздравея! Ти ме мразиш, както мразиш мама и Алекса! — Сълзи бликнаха от очите й. — Не искам да стоя повече тук! Искам да отида при мама, при Джак и Кайл! Ако не ме пуснеш при тях, връщам се в болницата! Не искам да остана при теб!
	Райън пребледня като платно. Болка измести яда от лицето му. Алекса неволно изпита състрадание към него. Стори й се зашеметен. Мелиса се спусна към детето и го залюля в прегръдките си, нашепвайки му успокоителни слова.
	Това малко момиче бе самият дявол, призна Алекса, смутена и същевременно удивена от майсторските манипулации на Келси. Тя не хранеше илюзии към тази внезапно бликнала благосклонност към нея.
	Райън отстъпи.
	— Мило мое момиче, разбирам колко си разстроена — тихо, с отпаднал глас продума той. — Успокой се, моля те! Не бива да се изнервяш така…
	Дъщеря му беше неговата Ахилесова пета — единственото същество, към което не се отнасяше резервирано и безпристрастно. Алекса все още си спомняше хладната му непричастност към самата нея в кризисни моменти.
	Когато бе пожелавал, й бе позволявал да се приближи до него, а след това — тряс! — бе блъсвал вратата в лицето й, докато накрая скъса окончателно. Дори и най-интимните им преживявания вечно биваха последвани от кавги, чийто неминуем инициатор бе той.
	— Келси, изслушай ме! — помоли Райън.
	Детето незабавно престана да плаче. Сълзите пресъхнаха, хленченето и риданията секнаха. Не се чу дори подсмърчане. Келси вдигна големите си шоколадовокафяви очи към баща си.
	— Скъпа, знаеш колко те обичам и как искам да оздравееш — продължи той. — След като желаеш да се упражняваш с Алекса, имаш съгласието ми.
	— Благодаря ти, татко! — щастливо се усмихна Келси.
	Навярно това е обичайната й тактика, предположи Алекса. Насъскай мама срещу татко, изиграй сценка и получаваш всичко, което пожелаеш. Поведението на Келси сериозно я обезпокои — тя щеше да си има работа с едно контузено, психически и емоционално изтормозено дете, разглезено от околните. Време беше да наложи авторитета си — в случай, че поемеше лечението на малката пациентка в свои ръце.
	— Има нещо, което искам да изясним, преди да се съглася да работя с Келси — издигна твърдо глас Алекса. — Искам да потвърдите официално, че не мога да бъда уволнена преди преустановяване на предприетите от мен процедури.
	— Разумно — одобри Мелиса. — След като Райън ви ненавижда, той винаги може да ви посочи вратата в случай, че нямате правна защита.
	— Договорът трябва да е подписан от трима ви — настоя Алекса. — Не бих желала и Келси да поиска да се отърве някой ден от мен само защото упражненията могат да й се сторят досадни или трудни.
	— Никога не бих го сторила — с ангелско личице запротестира момиченцето.
	— Ще помоля адвоката си да състави утре договора — хладно се обади Райън.
	— Бих искала да започнем още днес. — Алекса демонстрира решителност, която в действителност й липсваше. Но настойчивостта бе от съществено значение при рехабилитация и тя се нуждаеше от такава в случая, за да издържи.
	— Ще те чакаме с Келси в детската стая — махна й Мелиса и забута количката на дъщеря си към асансьора. Алекса ги последва.
	— Минутка, Алекса — закова я гласът на Райън.
	Тя се обърна. Настъпи кратка, неудобна и за двамата, тишина. Райън се изкашля.
	— Мелиса спомена нещо за недоброто ми отношение към теб. Това не е вярно.
	— Няма значение — повдигна рамене Алекса.
	— Но е от значение твоето враждебно отношение към мен. Няма да позволя да настройваш дъщеря ми срещу мен.
	Тя премигна и от изненада дори не успя да се обиди. Докато отчаяно търсеше отговор, Райън поднови словесната си атака.
	— Появата ти днес не е случайна, нали? Помолила си доктор Елиндър да те препоръча и тя се е съгласила, без изобщо да подозира мотивите ти. Виждам, че не си губиш времето. Твърде бързо се съюзи с Мелиса и насъска дъщеря ми.
	— Но защо? — в пълно недоумение изрече Алекса.
	— Защото търсиш отмъщение. Затова.


>	Трета глава

	— Отмъщение? — не повярва на ушите си Алекса.
	— Не изглеждаше щастлива, когато връзката ни… се разпадна преди две години — додаде Райън.
	— И мислиш, че съм злопаметна? Че съм чакала подходящ случай, за да си отмъстя, задето ме изостави така безцеремонно?
	— Не, не си права — бързо реагира той, — нещата стояха по-различно.
	— Разбира се, че съм права, тъй че спести си лицемерието.
	Никакви причини и оправдания не можеха да изличат онзи мрачен ден от паметта й, когато й съобщи, че скъсват. Беше разбил сърцето й. Тяхната връзка не просто се бе саморазпаднала. Това би предполагало бавно отчуждаване и раздяла по взаимно съгласие. В действителност нещата се бяха развили съвсем иначе. Като гръм от ясно небе, без дори да загатне с нещо за намеренията си, Райън Касиди й бе заявил, че не желае повече да се срещат. Беше я използвал, а след това захвърлил като стара непотребна вещ.
	— Чувствам, че ме мразиш — с влудяващо спокойствие продължи Райън. — Показваш го по недвусмислен начин.
	— Грешиш! Независимо какви са чувствата ми към теб, никога не бих използвала детето като оръжие! — Алекса почти се задави от гняв. — Тази тактика би подхождала на теб и на Мелиса. Никога не смесвам професионалните с личните си интереси и няма да изневеря на морала си заради теб.
	Тя цялата трепереше от възмущение. Лицето й пламтеше, пръстите й конвулсивно се свиваха в юмруци. Изпитваше желание да го повали на земята и да го тъпче, тъпче… И друг път я бяха обиждали — както пациентите й, така и родителите на децата, с които се занимаваше. Не беше приятно, но тя го приемаше като задължителен елемент от работата си. Разбираше, че болката и страданието понякога се израждат в необоснован с нищо гняв. Но това, в което Райън я бе обвинил, минаваше всякакви граници.
	— Ако греша по отношение на мотивите ти моля за извинение — рече Райън. Тонът му бе хладен и предизвикателен.
	— Лъжеш се, ако смяташ, че искам да ти отмъстя. Само чудовищният ти егоцентризъм и извратено въображение могат да те накарат да подозираш другите в отмъстителност. Не съм се сещала за теб от последната ни среща.
	Райън я прикова с поглед.
	— Не ти вярвам.
	— Какво?
	— Казах не ти вярвам. Не можеш да ме забравиш, дори да са минали две години.
	— Да не би да си въобразяваш, че съм страдала по теб?! — Алекса си бе възвърнала самообладанието. — Нима е възможно да си толкова себичен?
	— Не съм казал, че си страдала, но съм сигурен, че се мислила за мен.
	Беше прав. Нима можеше да го забрави? Понечи да отрече, но той докосна устните й с върховете на пръстите си.
	— Уверен съм в това, Алекса, защото аз самият мислех за теб. Непрестанно… — тихо добави той. Беше мислил за нея много повече, отколкото го бе желал.
	Вгледа се в нея, потъвайки в прекрасната синева на очите й, поглъщайки меко очертаните контури на устните й. Спомни си премрежените тъмни мигли, сладкия вкус на целувките й. Гърлото му внезапно пресъхна и дишането му се ускори.
	Алекса се отдръпна, объркана от собствената си неконтролируема нервност. Устните й набъбнаха от докосването му. Тръпки избухнаха в тялото й спонтанно, като вулкан. Тя цялата изгаряше от болезнено желание. Допирът на Райън я бе възбудил и възпламенил. И макар някога да се бе опивала от чувствеността, която той разгаряше у нея, сега се ужаси. Осъзна, че мъжествеността му продължаваше да властва над нея.
	— Не ме докосвай, Райън, или ще те ударя! Има граници, които дори богохулници като теб нямат право да прекрачват.
	— Така ли! — светкавично я сграбчи за лактите той. — Какво беше тази лекция за лицемерието? — Ръката му обгърна кръста й, принуждавайки я да се доближи плътно до него. — Аз ли съм единствено виновният в играта?
	— Пусни ме! — опита се да го отблъсне тя. Безуспешно. Ръцете му се сключиха около нея, силни като стоманени вериги, а очите му я хипнотизираха. — Не за това дойдох — едва прошепна тя, когато устните му бавно и неумолимо доближиха нейните.
	— Но го желаеш, нали?
	Горещо, опияняващо чувство я изпълни, когато езикът му умело и сладострастно ги докосна. Светът се завъртя около нея. Тя политна обратно в същия онзи изпепеляващ водовъртеж от усещания, в който преди две години бе затъвала. Раздялата им не бе охладила желанието помежду им. Сластни спомени от съвместните им интимни мигове изплуваха пред очите й и сляха миналото с настоящето, отслабвайки съпротивителните й сили. Тя изстена, когато той се впи в нея и ръцете й бавно се плъзнаха около врата му. Райън я изви към себе си и тя цялата се разтрепери, усещайки твърдото му желание между своите копнеещи бедра. Обзе я сладка топлина и тя политна към него като котва в море от бурни талази.
	Райън усети горещи вълни да обливат тялото му. Дъхът и допирът й го замаяха като силен зашеметяващ опиат, надвиха мислите и действията му. Тя бе тъй крехка, тъй привлекателна в обятията му. Той я зацелува диво, влуден от неустоима страст.
	Нищо не се бе променило от първата им целувка, която сега му се струваше някъде далеч назад във вечността. Тя го предизвикваше и приковаваше по начин, по който никоя жена преди това не бе успявала. Присъствието й го радваше и плашеше, изправяше го пред риск, който се боеше да поеме.
	Животът му бе достатъчно объркан, за да прибави към него и любовната си лудост. Твърде много хора го държаха в ръцете си, готови да съсипят живота му. Алекса би само увеличила броя им. Но тя единствена бе в състояние да взриви почвата под краката му. Признаваше, че никога не бе упражнявала влиянието си над него, но потенциалната заплаха го караше да изтръпва. Той се бе отървал от нея; нямаше друг избор. Инстинктът му за самосъхранение го повеляваше. Последвалите след раздялата им мъка и страдание само затвърдиха усещането, че постъпката му бе разумна. По-добре да изпие болката сега, отколкото по-късно.
	Алекса почувства как силните му горещи ръце настойчиво се плъзгат по тялото й, обхващат гърдите й… Тя цялата се устреми към него. Връхчетата на гърдите й настръхнаха под бавните гальовни движения на ръцете му и изпънаха меката памучна тъкан на фланелката.
	Тялото й се наелектризира. Огън избухна във влажната й плът. Тя познаваше тази напираща, изгаряща нужда, но я бе забравила през последните две години. Две дълги, самотни години, през които тя го бе жадувала, обичала…
	Обичала ли? Ненадейната мисъл я изтръгна от сладостното забвение. Тя не обичаше този мъж! Нямаше право! Веднъж вече бе станала жертва на чара му. Непростимо бе да повтори грешката си. Някога можеше да извини непредпазливостта си с липса на опит. Сега познаваше характера му. Алекса далеч не беше някоя малка наивница, играчка в неговите ръце.
	Тя заблъска раменете му. Усещаше здравите корави мускули изпод дланите си. Жената в нея се събуди повторно, но тя бързо възвърна самоконтрол срещу непрощаващата му мъжественост.
	— Какво искаш да ми докажеш, Райън? — първа го нападна тя. — Че трябва да притежаваш всяка попаднала в обсега ти жена?
	— Категорично не — присмехулно рече той. Но болезнено трепналата струна издаде разразилата се у него буря.
	Бе потресен от бързината, с която целувката бе разбила самообладанието му. Не биваше да я докосва. Фактът, че не бе издържал в присъствието й, подсказваше колко зависим от нея се бе оказал.
	— Стой далеч от мен, Райън!
	Когато го бе срещнала за първи път, тя не познаваше други мъже. Беше доверчива наивница, очакваща голямата, единствена и вечна любов.
	Нямаше защитни прегради и се бе превърнала в лесна плячка за сладкодумния, обигран Райън. След връзката си с него Алекса бе възприела класическото поведение на препатила помъдряла жена.
	Сега предпазливостта се бе превърнала в основна нейна черта, а представата за вечна любов поставяше под съмнение, макар да признаваше, че се срещат изключения като дългогодишния брак на родителите й, а може би и женитбата на сестра й с Тайлър Тримейн.
	Но за себе си Алекса не хранеше подобни очаквания и надежди. Не притежаваше нищо неповторимо, с което да привърже съпруг за цял живот. Мъжът пред нея го бе доказал.
	— Отивам да поработя с Келси — отдръпна се младата жена. — Независимо, че не ми вярваш, аз съм тук единствено заради нея.
	— Искам да ти повярвам — кимна Райън.
	— Спести ми сърцераздирателните нотки в гласа си. Ефектни са, но вече съм гледала представлението ти и няма да участвам в него.
	— Би ли се изяснила?
	Алекса вдигна опърничаво брадичка.
	— Слушала съм вече трагичните ти изповеди за погубеното детство и рано починала ти майка, за вечните ти страхове от раздялата.
	Буца заседна в гърдите му. Беше й доверил неща, които не бе споделил с никого другиго. Нима тя виждаше в изповедите му добре заложена клопка? А може би така беше по-добре. Навремето бе съжалил за откровеността си.
	— Много хора са преживяли в детството си загубата на родител, но не използват страданието, за да манипулират другите или да извинят собственото си некоректно поведение — настървено продължи Алекса, без да осъзнава вътрешния му смут. — Да вземем съпруга на сестра ми. Майка му загинала в автомобилна катастрофа, когато бил едва на пет години.
	— Чух, че Кари се е омъжила за Тайлър Тримейн — побърза да смени темата Райън. — Вдовица с три близнаци да лапне най-представителния ерген в околността — това не се случва всеки ден.
	— Кари не е „лапнала“ Тайлър — изсъска Алекса. — Те се обичат и Тайлър е подал молба да осинови децата й.
	— Радвам се за Кари — изненада я с учтивостта си Райън. — Щастлив съм, че й е провървяло в живота. Предполагам, че брат ти Бен е особено развълнуван от брака — продължи сухо Райън, — като се има предвид преклонението му към парите и общественото положение.
	Тя се намръщи. За съжаление, не можеше да го отрече, но закачливият му тон я жегна.
	— Забранявам ти да обиждаш брат ми.
	— Не исках да го обидя, а само изказах становището си. Нали познавам Бен.
	— Да, познаваш брат ми, сестра ми, родителите ми, приятелите ми. Представих те на всичките си близки, а ти дори не ми спомена за детето си. Ето защо е невъзможно да съм склонила доктор Елиндър да поема Келси. Не знаех, че имаш дъщеря.
	Атаката й бе твърде неочаквана и свари Райън неподготвен.
	— Не предполагах, че връзката ни ще продължи дълго и затова не пожелах да намесвам Келси. А след като отношенията ни се задълбочиха, осъзнах, че трябва да ти кажа, но…
	— Но предпочете да премълчиш.
	— Не бях сигурен — измърмори Райън. — Щеше да прозвучи странно след шестмесечна връзка да изтърся: „О, мила, между другото, имам дете“. Навярно щеше да се усъмниш в дългото ми мълчание и би потърсила някоя скрита причина. Затова предпочетох да запазя тайната.
	— Винаги си водил отделен живот — кисело додаде Алекса.
	— Ти винаги се оплакваше от това.
	— Сега се оплаквам, че живея на една и съща планета с теб.
	Устните му подигравателно се изкривиха.
	— За съжаление, не мога да ти помогна, но обещавам да не се вестявам често пред очите ти.
	— Благодаря — обърна му гръб тя и се отправи към горния етаж. Беше повече от сигурна, че Райън стои и я наблюдава, но Алекса гордо вирна глава и не го удостои с поглед.


	— Добро утро, Келси! — весело поздрави Алекса на прага на детската стая. — Готова ли си да се поупражниш?
	Келси вдигна очи от куклата Барби, която обличаше. Купища кукленски дрехи се валяха върху леглото.
	До нея седеше снажна посивяла жена и й сресваше косите. При вида й жената се сепна и избъбри нещо. Навярно на испански, предположи Алекса.
	— Съжалявам, че ви изплаших — извини се младата лекарка и се представи.
	— Глория Мартинес — усмихна се жената. — Разговаряхте с мен по телефона. Поела съм грижата за Келси, докато се изправи на крака и се върне в училище.
	Келси се намръщи.
	— Няма да се върна в училище, докато не проходя като преди.
	Алекса отиде до леглото и вдигна крака на момиченцето. Беше хладен и неподвижен. Започна да масажира глезена.
	— Колко често ви посещава домашният учител?
	— Прекалено често — оплака се Келси. — Мразя учителите.
	Глория вдигна молитвено очи.
	— От началото на септември е пропъдила четирима учители.
	Келси най-сетне се усмихна.
	— Успях да изплаша първите двама, а третият и четвъртият бяха прогонени от татко и мама. Петата ще пристигне другата седмица.
	— Виждам, че учебната дейност не е на почест тук — отбеляза Алекса и започна да масажира другия крак.
	— Невъзможно е да запазиш интереса си към учебната дейност, след толкова обременяващи съзнанието неща — неочаквано прозвуча гласът на Райън откъм вратата.
	— Здрасти, татко! — обичливо се усмихна Келси. — Нали каза, че ще работиш сутринта и ще се видим чак на обяд?
	Райън се изкашля и погледна скрито към Алекса, която бе особено елегантна днес. Дрехите подчертаваха небесносините й очи. Тя цялата представляваше великолепна гледка — силна, уверена, красива.
	Алекса не обърна внимание на присъствието му и продължи пасивните упражнения. Келси и Глория учудено го изгледаха и Райън усети, че трябва да оправдае присъствието си.
	— Чух звънеца и разбрах, че физиотерапевтката е дошла. Нося договора.
	Той връчи документа на Алекса и тя бързо надраска името си.
	— Ще свидетелстваш ли, Глория? — попита Райън, като предложи писалка на бавачката.
	— И аз искам да подпиша — настоя Келси и баща й позволи да изпише името си Келси Лин Касиди под подписа на Алекса.
	— Жалко, че учителите не се сетиха също да поискат договор — обади се Глория. — Детето щеше да учи, а не да гледа телевизия по цял ден.
	Недоволството на възрастната жена бе очевидно и Алекса се изненада от прямотата й. Семейство Касиди едва ли приветстваха различно от тяхното мнение. Дали бавачката нямаше да последва нещастните учители?
	Едва ли, защото Райън се засмя.
	— Келси не си пилее времето, Глория. Тя играе видеоигри, които подобряват зрителните умения, логическото мислене и бързите реакции.
	Макар и да разговаряше с бавачката, Райън внимателно следеше реакцията на Алекса.
	— Прав ли съм, Алекса?
	Необходимо й беше усилие, за да запази лицето си безизразно.
	— Нима целодневните игри могат да компенсират училището?
	Обясненията му звучаха абсурдно и той знаеше това.
	— Все ще намерим някой подходящ учител за Келси. Нужно е малко време.
	— Никога няма да откриеш някого, когото двамата с Мелиса едновременно да одобрите — мрачно се обади Глория. — Независимо кой се появи — единият от вас взима неговата страна, а другият се обявява против. И ангелите ще изкарате черни.
	— Точно това направиха с Алекса — жизнерадостно и информира Келси. — Мама я хареса, а татко я намрази. Но въпреки това тя е тук.
	— Не я мразя — стисна зъби Райън.
	— Обзалагам се, че тя те мрази — изчурулика Келси. — Нали, Алекса?
	— Не отговаряй — намеси се Глория. — Не им позволявай да те въвлекат в споровете си, защото ще затънеш в тях като в тресавище. Знам го от собствен опит. Познавам семейството от близо четиридесет години. Майката на Райън, Изабела, беше моя братовчедка. Бяхме много близки. Когато почина, Райън беше едва десетгодишен.
	— Глория, разкажи ми как татко избягал и се скрил след погребението на баба Изабела — горещо помоли Келси. — В онази ужасна гробница от другата страна на гробището, а когато се стъмнило всички тръгнали да го търсят…
	— Стига, Келси! — прекъсна я Райън разярено.
	Лицето му потъмня от нахлулата кръв. Алекса го изгледа любопитно. Той самият й бе разказал този спомен преди две години и тя бе плакала при мисълта за нещастното осиротяло момче.
	След раздялата им, разочарована и обезверена, тя често се бе питала дали не е затрогвал с историята си всяко ново завоевание. Коя влюбена жена не би го дарила със съчувствена прегръдка? Самата тя не бе устояла на бликналата жал и това ги бе отвело право в спалнята. Тя бързо възпря нахлулия спомен и се върна към настоящето.
	— Видя ли някакви духове или вампири в гробището, татенце? — весело продължи Келси.
	— Приключихме с тази тема — отсече Райън с изненадващо твърд глас.
	— Но аз искам…
	Алекса побърза да предотврати спора.
	— Хайде на работа! Искам да хванеш трапеца, Келси. Покажи ми силата си.
	Келси разпери ръце и сграбчи трапеца. Райън замря.
	— Келси, мила, вни…
	— Вън! — заповяда Глория. — Нямаме нужда от теб. Остави момичето да си върши спокойно работата.
	Райън обаче не помръдна, вперил очи в дъщеря си. Следеше всяко нейно движение безмълвно, но внимателно, със затаен дъх. Едва когато Алекса предложи почивка, той най-сетне се обади:
	— Бих искал да ти покажа гимнастическите уреди, закупени за Келси, Алекса.
	Младата жена неохотно го последва във фоайето. Очите й несъзнателно пробягаха по гърба му. Джинсите очертаваха стегнатите му мускули и дългите бедра по особено сексапилен начин. Отпред те му стояха превъзходно. Изпод меката удобна риза напираха широките му рамене и гърди. Алекса мъчително преглътна. Не биваше да остава насаме с него, особено когато всяка фибра от тялото й настръхваше в присъствието му.
	— Келси е смело момиче — опита се да скрие смущението си тя. Тишината помежду им я плашеше. — Ако продължава в този дух, би постигнала значителен напредък.
	— Звучи като обичайните лекарски увъртания, сервирани на разтревожени родители.
	Тя стисна обидено зъби.
	— Чудесно. Отсега нататък няма да споделям впечатленията от пациентката ми с теб, а ще докладвам на главния лекар.
	— Не желая това, но мразя да те слушам как говориш за Келси като за останалите ти пациенти. Келси е по-особен случай.
	— Всичките ми пациенти са особени случаи.
	— Виж, не искам да спорим — започна Райън, но бързо млъкна.
	В действителност точно това искаше — спорът укрепваше враждебната преграда помежду им. Вчерашната им целувка, кратка, но тъй страстна, не му даваше покой. Беше се въртял цяла нощ в леглото и най-сетне се бе предал, безцелно бродейки из заспалата къща.
	През тази дълга безсънна нощ той упорито се самозалъгваше, че единствено сексуалният глад го кара да мисли за Алекса. След катастрофата с Келси бе прекъснал интимния си живот, който и без друго бе водил нередовно и без желание. Но той не можеше дълго да се самозалъгва. Единствено Алекса оказваше подобно въздействие върху него. Тя единствена разбуждаше противно на волята му мъжа у него, само тя предизвикваше сладостни чувства. Той настървено желаеше да я отпрати и едновременно с това отчаяно копнееше да посегне към нея, да я прегърне…
	Преди време й бе показал вратата. Сега тя се бе върнала, изпълвайки призрачно дните и нощите му. Тази сутрин не бе успял да положи нито щрих върху листа хартия, не бе написал нито една сатирична забележка. Неизменният сарказъм, преливащ в карикатурите му, си бе отишъл. Беше очаквал появата й с всеки свой нерв.
	Това беше едва първият ден от престоя й. Нещата не биваха да продължат в този дух.
	Той отвори вратата в края на коридора и я покани да влезе. Алекса изненадано се озърна. Интериорът наоколо наподобяваше екзотична пещера. Стаята обаче бе претъпкана с уреди, необходими за лечебна физкултура.
	— Не исках да изпратя детето си в Института по рехабилитация — отбеляза Райън. — Стига му близо тримесечният престой в болницата.
	— Там тя ще е сред деца, спазвайки определена лечебна и учебна програма. Тук е изолирана и страхотно разглезвана.
	— Наговорила си се с Мелиса! Знаех си! Вие двете искате да затворите Келси в института и затова сте готови на всичко — изсъска Райън.
	— Споделям становището на Мелиса, но не съм се наговорила с нея! — ядоса се Алекса. — Та нали едва вчера се запознахме! Не може да не осъзнаваш убийствения ефект, който домашната изолация оказва върху Келси, но явно се чувстваш гузен, задето си завел дело за прехвърляне на попечителството?
	— Отказвам да слушам подобни налудничави приказки в собствения си дом! Нямам намерение да търпя присъствието ти повече тук! Уволнена си!
	Алекса скръсти ръце и го прикова с хладен поглед.
	— Не можеш да ме уволниш. Имам договор.


>	Четвърта глава

	Райън опита да озапти нервите си. Понякога снизходителната подигравка улучваше по-точно целта.
	— Договорите биват лесно разтрогвани, особено ако са съставени от собствения ми адвокат.
	— Не ме интересува какви юридически клопки си ми поставил в договора, Райън. Ще положа усилия да бъде спазен.
	— Да не би да се каниш да ме дадеш под съд, ако го наруша?
	— Не ми ли вярваш?
	— Не!
	Той втренчено я изгледа. Беше вбесяващо упорита и самонадеяна. Но същевременно бе тъй красива, тъй привлекателна! Гореща вълна от желание разтресе тялото му, но той бързо дойде на себе си. Искаше я, следователно трябваше да се отърве от нея.
	— Не можеш да ме осъдиш — заплашително повтори той.
	— Разбира се, че мога. Взимам професионалната си отговорност винаги присърце и искам да предпазя лекарските си взаимоотношения с Келси от външна намеса.
	— Нима се готвиш да наемеш адвокат и да пръскаш пари и време за дело, което неминуемо ще загубиш?
	В себе си обаче Райън знаеше, че няма да позволи да стигнат до съда. Част от личността му се възхищаваше от упорството, с което тя бранеше интересите на пациента си. Щеше да отстъпи, но с удоволствие искаше да я поизмъчи.
	— Ако някой изгуби делото, то това ще си ти! Достатъчно е да спомена една дума на сестра си Кари и цялата компания Тримейн ще застане зад гърба ми. Най-добрите адвокати ще са на моя страна, Райън. Ще спечеля, можеш да ми вярваш!
	Вътрешно тя се сепна. Изнудваше го досущ като Бен, но обстоятелствата го изискваха и Райън не знаеше, че не възнамерява да въвлича зет си в битката.
	— Със семейство Тримейн ли ме заплашваш? — вбеси се той. Борбата се водеше между тях двамата. Не беше очаквал появата на съюзници.
	— Защо не? Семейство Тримейн са силно оръжие — звънна развълнуван зарадван глас от другия ъгъл.
	Алекса и Райън се обърнаха едновременно и видяха Мелиса да бута количката с любопитната Келси в стаята.
	Райън едва успя да преглътне хрипа, задавил гърлото му. Търпението и самоконтролът му висяха на косъм.
	— Е, най-сетне се случи! — сияеше Мелиса. — Райън Касиди се сблъска с някого, когото не успя да подкупи или прекрачи. Дамата произхожда от Тримейновия род и разчита на финансовата мощ на роднините си, а те лесно могат да купят стотина като теб.
	— Картината е ясна, Мелиса. — Алекса се почувства дяволски неудобно от злорадството на бившата му съпруга.
	— Не можеш да уволниш Алекса, татко — изписука Келси. — Нали аз и Глория се подписахме под договора?
	— Помня го много добре, сладурче — стисна устни Райън. — Моля за извинение, но ме чака работа.
	Той напусна стаята и се отправи към кабинета си. Оттеглянето му не означаваше отбой. Странно как бившите му съпруга и приятелка се бяха съюзили против него. Двете бяха твърде различни — Мелиса обичаше да манипулира хората и често преиграваше, докато Алекса бе сърдечна, компетентна и пряма.
	Спря се навреме. Мислите му отново се бяха отправили към нея. Изглежда се бе поучила от Мелиса и се опитваше да приложи на практика драматичните заплахи. Как се бе сетила да го сплашва със зет си Тримейн?
	— Значи познавате онези влиятелни хора? — заинтересува се Мелиса. — Или блъфирахте?
	Алекса неохотно разказа за женитбата на Кари с Тайлър Тримейн. Спомена и за обичта, с която Тайлър бе дарил доведените три близнаци — Дилан, Емили и Франклин.
	— Нима сестра ви има трима близнаци! — възхити се Мелиса. — Келси, представи си трима като Кайл в къщи!
	— Кайл се държи понякога идиотски у дома, но много ми липсва — рече Келси.
	— Кайл е луд по Келси, а тя се отнася към него като втора майчица — обясни Мелиса. Лицето й застина. — Ако можех да изпратя Келси в Детския рехабилитационен център, то братчето й можеше да идва на свиждане. Щях да го водя всеки ден.
	— Защо не я посети тук? — заинтересува се Алекса. От светкавичните погледи между Келси и Мелиса осъзна, че бе улучила болното място.
	— Татко забрани на Кайл да пристъпва прага на къщата — обади се Келси.
	— Райън не желае да допусне кракът на Джак или Кайл да стъпи в пределите на негова собственост — повиши глас Мелиса. — Би ни дал под съд за незаконно пребиваване на частна територия, ако доведа момченцето си тук. — Тя бързо изтри насълзените си очи. — Сега обаче нещата се промениха. Вие ще ни помогнете нали, Алекса?
	— Боя се, че цялата компания Тримейн ще е безсилна да застави Райън да приеме нежелани гости в дома си. — Алекса безуспешно се опита да се концентрира върху процедурите.
	— Но навярно ще успеем да измислим някой план, за да вмъкнем Кайл в къщата.
	Мелиса и Келси с очакване се взряха в Алекса. Младата лекарка с мъка сподави въздишката си. Глория Мартинес се оказа права. Беше попаднала в тресавище и с всяка следваща дума затъваше все по-дълбоко и по-дълбоко.


	Към обяд Алекса приключи със сеанса на Келси. Време беше да побърза към клиниката, където я очакваха другите малки пациенти.
	Мелиса настойчиво я изпрати до колата.
	— Знам, че планът ни ще успее — оптимистично се усмихна тя. — Благодаря ви, задето намерихте начин да съберете Келси и Кайл.
	Стомахът й се сви при мисълта за „плана“. Беше позволила на Мелиса и Келси да я въвлекат в бойкота срещу Райън, а най-лошото бе, че спонтанно бе станала инициаторка на номера, който се готвеха да му скроят. Ето какво се получаваше, когато си прекарала детството си с хитрец като Бен.
	— Считам, че добрите семейни взаимоотношения играят съществена роля за бързото възстановяване на болния — отбеляза Алекса.
	Осъзнаваше, че думите й повече прилягаха за популярно медицинско списание. Това ли обяснение щеше да даде на Райън, ако планът им се провалеше?
	— Зная — побърза да се съгласи Мелиса. — Ето защо винаги водех Кайл в болницата, когато Райън отсъстваше. Той е единствено дете и не разбира чувствата между брат и сестра. Отношенията с доведените му сестри са били направо плачевни.
	— Райън е имал доведени сестри?! — изненада се Алекса. — Знам, че се е боял от доведения си брат.
	— Знаели сте, че Райън имал доведен брат? — подозрително се спря Мелиса.
	Алекса пламна. Щеше да допусне непростима грешка, ако издаде истинските си взаимоотношения с Райън.
	— Глория спомена за това — побърза да отклони вниманието от себе си тя. — Разкажете ми за доведените сестри.
	— Имал е три — от третия брак на баща си — започна да обяснява Мелиса. — Най-невероятното е, че татко Рон впоследствие избягал с една от тях!
	Алекса зяпна от удивление. Тази страница от живота на Райън й бе непозната. Беше й разказвал за жестоката безчувствена жена, която баща му бе довел в къщи година след трагичната кончина на майка му. Заедно с мащехата дошъл и синът й психопат, чиито постоянни занимания се превърнали побоищата, лъжите, кражбите. Когато баща му най-сетне се развел, Райън вече бил излязъл от детската възраст. Скоро след това се сдобил с поредната мащеха. Той обаче не й бе споменал, че баща му има четвърти брак — с дъщерята на третата си съпруга?!
	Мелиса с удовлетворение следеше шокираното лице на Алекса.
	— Сама виждате, че Райън няма право да ме упреква, че родих момченцето си извънбрачно. Аз бих се омъжила за Джак на минутата, ако можех.
	Алекса сравни собственото си семейно положение с това на Райън. Имаше любещи родители, брат й и сестра й бяха едновременно приятели и роднини. Обзе я съжаление към него. Кой би могъл да обвини Райън задето премълчава тези моменти от биографията си?
	Двете жени се спряха до колата на Алекса.
	— Джак Уебър е единственият мъж, когото съм обичала — продължи Мелиса. — Но той пази горчиви спомени от развода с първата си съпруга и не желае отново да рискува. Въпреки това щяхме да се оженим миналата година, ако не бе загубил работата си. Единственото място, което впоследствие си намери, беше работник в закусвалня. След това се случи злополуката с Келси. Джак постоянно се самообвинява за нещастието, Райън също го счита за виновен. — Мелиса се разплака. — Не зная какво да правя. Всичко се разпада. Сега Райън е решил да си върне Келси чрез съда.
	— Не бива да се страхувате — утешително я прегърна Алекса. — В тези случаи съдът обикновено решава в полза на майката.
	— Грижила съм се винаги сама за Келси — продължи да плаче Мелиса. — Тя беше четиримесечно бебе, когато се разведох с Райън. Той идваше да я вижда всеки четвъртък и неделя, а след като навърши три години, започна да я извежда и в събота. Не е пропуснал нито едно посещение досега. — Мелиса се спря и се намръщи. — С изключение на няколко месеца преди две години — продължи тя. — Навярно Райън е преживял бурна любовна история, защото отложи няколко съботни срещи с Келси. Започна да я посещава веднъж месечно в събота вечер или неделя следобед.
	Алекса слушаше притихнала. Спомни си онези загадъчни съботни вечери и неделни следобеди, когато Райън внезапно отменяше някой план или отказваше да се види с нея. Не й даваше никакви обяснения и тя подозираше намесата на друга жена. Искаше да бъде с него през цялото време, да знае всяка негова стъпка и ход.
	Беше го ревнувала и задушавала със собственическите си чувства. Защо не й бе казал, че има дете? Тогава тя би разбрала. А може би се е страхувал? Толкова ли себична е изглеждала в очите му?
	— Както и да е — сбърчи чело Мелиса, — мисля, че любовният му роман приключил след известно време, защото Райън поднови обичайните си свиждания с Келси. Дано онази жена го е изоставила и накарала да страда, но доколкото го познавам, това е невъзможно. Той няма сърце.
	— Колко злоба се е натрупала между вас с Райън — тихо отбеляза Алекса.
	— Вярно е. Не мислете, че между нас е имало някога страст и изпепеляващи чувства. — Мелиса поклати глава. — За съжаление, не беше така. Срещнахме се случайно. И двамата преживявахме лош миг от живота си. Нищо не ни свързваше, дори не се харесвахме много. Беше една от онези незначителни връзки, които бързо се забравят, ако не бяхме се оказали невнимателни — един-единствен път.
	— Келси? — въпросително промърмори Алекса.
	— Райън настояваше да се оженим, макар да не се обичахме. Когато забременях, той първоначално ме обвини, че съм го сторила нарочно, за да го уловя. Искаше да вземе Келси под свое попечителство, но не му провървя. Този път обаче може и да успее.
	— Прекарали сте толкова много самотни часове в грижи за детето си, Мелиса — опита се да я успокои Алекса. — Не разбирам защо Райън би желал да ви отнеме Келси.
	— Адвокатът му би се позовал на несигурното ми семейно положение — горчиво обясни Мелиса. — Живея извънбрачно с мъж, от когото също имам дете. Налага се да работя като сервитьорка, защото Джак не може да ме издържа. И двамата едва свързваме двата края, докато Райън забогатя. Освен това той има непоклатим коз против мен. Съпругата му. Това накланя везните в негова полза.
	— Съпругата му!? — на Алекса й секна дъхът.
	— Райън се готви да се жени — още по-силно се разплака Мелиса. — Новата му жена ще стои в къщи, за да гледа детето и домакинството. При това положение нямам изгледи да спечеля делото.
	Райън се канеше да се жени! Земята се завъртя пред очите й. Новината я потресе. Горещи и ледени едновременно вълни заляха тялото й, гърлото й пресъхна; тя се задушаваше. Спомни си как миналия ден я бе завъртял в обятията си и я бе целунал, и как самата тя бе отговорила на тази измамна целувка.
	Яростта я разтресе и изведнъж тя се изпълни с решителност. Никога по-рано не бе жадувала за отмъщение!
	— Мелиса, няма да загубите дъщеря си — обеща Алекса тъй твърдо, че другата жена спря да плаче и я изгледа с плаха надежда. — Ще сторя всичко възможно, за да запазите Келси. Нещата ще се оправят. Разчитайте на мен.


	— Дий, дий, конче! — развика се тригодишният Франклин на дървеното конче в стаята на Келси.
	За кой ли пореден път Алекса помогна на племенника си да се покатери върху него. Но озовал се отгоре, Франклин бързо губеше интерес. Кончето нито бягаше, нито цвилеше и на момченцето му доскучаваше.
	— Искам долу — захленчи то, — Франки не иска конче!
	— Почакай, сега идвам — обади се Алекса от другия ъгъл, където едва удържаше племенницата си Емили да не разбие кукления дом.
	— Доста е шумно днес тук — изведнъж се обади Райън от прага на детската стая. — Къде е Келси?
	Алекса си заповяда да запази спокойствие. Не беше лесно. През цялото време тя подпомагаше и съдействаше на план, който Райън изобщо не би одобрил. При това противникът й изглеждаше особено силен и внушителен тази сутрин. Беше облечен в черни джинси и черна риза, липсваха само черната качулка и дългите кучешки зъби, за да придобие заплашителния облик на Дракула.
	— Келси разхожда Дилан в количката си — дръзко излъга тя. Детето върху коленете на Келси бе собственото й братче Кайл, в ролята на Дилан, третия близнак. Мелиса ги придружаваше из техните обиколки.
	Райън се усмихна нищо неподозиращ.
	— Келси ми спомена, че ще доведеш племенниците си днес. Гореше от желание да види тримата близнаци. Дълбоко се впечатли, когато й казах, че и самата ти си близначка.
	— Навремето наричаше Бен, Кари и мен голямото котило — горчиво му припомни Алекса и нервно погледна към вратата, молейки се Келси и Мелиса да се забавят с лъжливия Дилан.
	— Шегувал съм се и ти го знаеш, Алекса.
	— Имаш таланта да се присмиваш на всичко — продължи тя. В тона й нямаше капка възхищение. — И това ти носи пари.
	— Вярно е — отвърна той. — Шегувам се с всичко и ми плащат.
	Колкото повече се увличаше по някого или по нещо, толкова по-непочтително и саркастично ставаше поведението му. Райън винаги бе считал това за най-ценната си дарба. Но сега, загледан в зоркото недоверчиво лице на Алекса, се запита дали това негово цинично отношение не бе и най-голямата му грешка. Дали то не му бе коствало прекалено много.
	Някога тя го бе гледала с любещите си топли небесносини очи. Болка проряза сърцето му. Опита се да забрави спомена, както го бе правил и преди. Но откакто Алекса се бе появила повторно в живота му, той не бе вече в състояние да контролира съзнанието и чувствата си. Тя едва ли щеше да разбере нетърпението му, с което бе очаквал появата й тази сутрин. Беше се разхождал напред-назад из кабинета, с вид на лунатик.
	Осъзна, че я гледа занесено. Тя беше концентрирала вниманието си върху малката Емили. Той можеше да напусне стаята и тя нямаше да забележи.
	Но Райън не беше в състояние дори да помръдне. Подтикът да остане с нея взимаше връх.
	— Навремето спомена, че майка ти също е имала сестра близначка — опита се да продължи разговора той — и че жените в семейството ти са раждали винаги по две или три деца едновременно. Навярно това се унаследява у вас. Бях очарован.
	— Мисля, че беше ужасе`н. — Не беше време да обсъжда генетичното възпроизводство с него. Трябваше да го накара да напусне стаята. Веднага.
	— Долу! — обади се Франклин.
	Но преди Алекса да го грабне, момченцето падна на пода.
	— Какъв юнак — възхити се Райън. — Дори не заплака. Келси на неговата възраст би вдигнала врява до небесата. Та значи това са децата на Кари? Помня ги като бебета, но…
	— Доста време мина оттогава — побърза да го прекъсне Алекса. — Те много се измениха, пораснаха.
	Тя обаче се съмняваше дали Райън би повярвал, че разхождащият се с Келси „Дилан“ за две години бе променил и цвета на косите, и очите, и лицето си.
	Беше се надявала, че след вчерашната им кавга Райън ще страни от нея. Само така планът й с посещението на тримата близнаци би успял. Съвместната гледка на Франклин, Емили и Кайл би събудила подозрение. Емили и Франклин бяха светли, руси и със сини очи. А Кайл приличаше на майка си Мелиса — дребничък, мургав, с тъмни косички и очи като маслинки.
	Макар планът й да изглеждаше плиткоумен, струваше си усилията. Лицето на Келси грейна от радост при вида на Кайл; обичта между тях бе очевидна.
	А Райън да забраняваше на тези деца да се срещат! Алекса възмутено го стрелна с очи. Нервността обаче все повече я обсебваше. Райън трябваше да се върне в кабинета, преди Келси и Кайл да се появят. С кавга, навярно, най-лесно би го прогонила. И тъй като явно се дразнеше от заплахите й със семейство Тримейн, реши да ги пусне в ход.
	— Споменах на зет си Тайлър за сключения договор. Той обеща да използва всички средства, за да ме защити.
	С каква лекота лъжеше, помисли си тя. Разговорът й с Тайлър не се бе състоял.
	— Не възнамерявам да те съдя, Алекса. И ти го знаеш — скръсти ръце Райън.
	Откога бе станал тъй разумен? Пак се опита да го подразни.
	— Боиш се да не би семейство Тримейн да изхвърлят албумите ти от книжарниците си?
	Той се изпъна. Не желаеше да трови атмосферата между тях, но тя очевидно се заяждаше с него. Защо? Взря се в пламналите й страни, в предизвикателните небесносини очи. Любопитството му се разбуди.
	— Не биха си го позволили. Добри карикатуристи не се срещат под път и над път — сухо отвърна той.
	— Има ги навсякъде — тросна се Алекса.
	— Дий, конче, дий! — изпищя Франклин. Емили се присъедини към желанието му:
	— И аз искам отгоре!
	Райън и Алекса автоматически се втурнаха към кончето. Той грабна Франклин, а тя вдигна Емили. Двете деца бързо се озоваха върху кончето, а Алекса и Райън се намериха в непосредствена близост. Той се надвеси над нея — висок, мургав, тъй смущаващо мъжествен и страстен.
	За момент тя почувства сърцето си да спира. После то се разтуптя развълнувано и всеки нов удар отекваше в ушите й. С мъка се застави да диша нормално. Той беше тъй невероятно близо до нея, че чувстваше топлината му, която я замайваше. Съзнанието й се бунтуваше, мислите й бягаха хаотично и се блъскаха като парченца в калейдоскоп.
	Райън сведе поглед, очите му се спряха на съблазнителните й устни и миналото нахлу в главата му. Спомни си всеки любовен миг, топлината на отворените й устни, еротичната игра на езика й. Спомни си дългите сладострастни часове в леглото, целувките и по тялото му, пръстите му, вплетени в гъстите й коси, докато устните им не се сливаха упойващо и страстта избухваше с жар, неизпитана преди и след Алекса.
	Той инстинктивно посегна и сложи длани върху раменете й. Беше топла и силна, и въпреки това тъй беззащитна и мека, че Райън не се въздържа и леко погали тила й с дългите си пръсти.
	— Не искам да враждуваме помежду си…
	— Но го правим — прошепна тя.
	Този нежен шепот го прониза сладостно. Възбудата му пламна, дишането му се учести в отчаян опит да издържи пред този глас и омайни устни. Но жаждата да я докосне, да я почувства все по-близо до себе си, набираше застрашителна мощ.
	Алекса се взря в него с небесносините си очи. Видя глада и настойчивостта в зениците му и разбра. Тялото й настръхна от напрежението, избуяло помежду им. Коленете й се разтрепериха, почувства се слаба, зави й се свят. Омраза нахлу в мислите й — към себе си, заради податливостта си към него, заради надмощието му…
	Изскубна се от ръцете му, отдръпна се към другата страна на кончето, тъй че децата застанаха помежду им — защитна бариера пред собствените й предателски импулси. За миг Келси и Кайл изчезнаха от съзнанието й, както и мисията й тук. Забрави за всичко друго, освен болката и гнева, които този мъж пробуждаше в нея.
	— Нямаш ли друга работа, освен да се мъкнеш след мен?
	— Ти също не работиш — посочи й той. — Всъщност, пациентката ти гледа децата. Е, разбирам те — усмихна се Райън накриво. — Тези две хлапета са истински фурии. Не знам как би се справила с трето.
	— Никой не се интересува от мнението ти, Райън.
	— Опитваш се да ме изхвърлиш от стаята на дъщеря ми, от собствената ми къща? — Той я изгледа изпитателно. — Какво целиш с провокациите си, Алекса?
	— Няма ли да се барикадираш в кабинета най-сетне? След като не разбираш от намеци, трябва да ти го кажа открито: остави ме на мира!
	— Не ме обичаш, нали? — иронизира я той, подновявайки старата игра на котка и мишка.
	— Не се превземай, Райън. Изобщо не те харесвам.
	Франклин избра точно този момент да слезе от дървената играчка, вкопчи се в Райън и се свлече по него като по жива стълба. Райън му благодари мислено за намесата. Резките думи на Алекса ехтяха в ушите му и той не успя бързо да отреагира. Опита се да помогне на извиващото се в ръцете му дете да стъпи на земята, като се възползва от краткото затишие.
	— Ела с мен! — задърпа го Франклин към вратата.
	— Сигурно иска да открием братчето му — реши Райън. — Нека му помогна…
	— Не! — изкрещя Алекса. — Не трябва!
	Щеше да я сполети същинска беда, ако той се сблъскаше с фалшивия Дилан. Достатъчно бе един поглед, за да разбере, че малкият е одрал кожата на Мелиса.
	— Франклин ще остане тук, за да… го наблюдавам.
	— Не ми доверяваш племенника си? — обиди се той.
	Неговата несхватливост бе същински божи дар за нея.
	— Позна. Ще се отегчиш и ще го зарежеш. Току-виж детето пострада. Може да се катурне през парапета или да падне в басейна, или…
	— Едва ли бих забравил, че съм поел грижата за хлапето.
	— Защо не? Как забрави да ми съобщиш за бащинството си?
	— Изобщо не съм забравил да ти спомена за Келси!
	— Правилно! Нарочно я скри от мен.
	— Ела с Франклин! — издигна хлапето гласче, за да заглуши виковете на възрастните.
	Райън и Алекса спонтанно се разсмяха от заповедния тон на малкия диктатор. Погледите им се срещнаха, изпълнени с топлина.
	Райън отново усети земята да се люшка под краката му, ушите му забучаха. Той видя любовта, с която тя дари племенника си и някаква дълбоко стаена струна звънна у него. Спомни си, че някога в очите й гореше същата любов към него. Някога, когато го бе обичала, когато двамата се бяха обичали.
	— Алекса… — Отчаяно жадуваше да преустановят враждата помежду си.
	Тя разбра и се изплаши. Едно-единствено нещо не смееше да стори в този момент и то бе да прекрати спора. Време беше да вкара тежката артилерия. Изгледа го изпод вежди, а топлината в погледа й отлетя.
	— Кажи ми, Райън, нали не си забравил да съобщиш за Келси на годеницата си? Или си решил да го премълчиш и пред нея?


>	Пета глава

	— Годеницата ми? — невярващо повтори Райън.
	— Чух, че се жениш.
	Болката я прободе почти физически, но тя смело преглътна.
	— И кой ти каза?
	Да спомене Мелиса би било глупаво от нейна страна. Та нали той вече я бе обвинил, че съзаклятничи с нея.
	— Ами… Глория — отвърна очи тя.
	— За кого, според нея, ще се женя?
	Самият той бе любопитен да узнае. Откъде ли бавачката бе извлякла тези заключения?
	— Не попитах — отвърна Алекса. — Но ако знаех името на избраницата ти, непременно бих й поднесла съжаленията си.
	— Съжаленията задето ще се омъжи за мен? — Райън стисна устни, а тъмните му очи опасно заблестяха. — Е, в книжарницата можеш да намериш някоя съчувствена картичка с надпис „Скърбя за избора ви на съпруг“.
	— И с това ли намери да се гавриш, Райън? Търсиш смешното дори в изневярата и…
	— Немалко хора виждат само черната същност на живота — прекъсна я той. Почувства се хванат натясно. — Защо да не представя безсмислието на живота от хумористична гледна точка?
	— Не говоря за карикатурите ти, а за личността ти. Използваш иронията, за да се дистанцираш.
	— А ти прибягваш към гнева, за да ме отблъснеш. Добре се постара да ме вбесиш тази сутрин. Не разбирам защо.
	— Искаш да заровим томахавките и станем приятели? Това ли си решил да ми пробуташ? — Алекса скръсти ръце.
	— Нищо не се опитвам да ти пробутам. Просто исках…
	— Това ти е редовният номер, нали? — Гласът й се извисяваше с обвинителния тон на прокурор. — Ти си един от онези опасни хора, лишени от чувства. Навремето аз и ти се сближихме прекалено много, а това застраши спокойствието ти. Ето защо ме захвърли и се разтича след други момичета. Дори сега, като сгоден, в навечерието на сватбата ти, се готвиш да мамиш.
	— Не мамя никого…
	— Все още не, но го желаеш! — Очите й мятаха огън и жупел. — Видях как ме гледаше тази сутрин. Познавам те. Бяхме осем месеца непрекъснато заедно и разпознавам всяка твоя мимика или жест.
	— И аз познавам твоите, миличка — намигна й Райън. Обзе го старото отчаяние. Думите вечно издигаха стена между тях — както някога, така и сега. Те или говореха прекалено много, или прекалено малко, или попадаха на най-неподходящите теми. Райън усети силно желание да я притисне към себе си и да се потопят в безсловесност.
	— Лъжеш! — Арогантността му я влудяваше.
	— Спорът ни е абсурден! — ядоса се Райън. — Дори излишен, защото не съм сго…
	— Долу, долу! Искам долу! — настойчиво изписка Емили.
	Райън автоматично пое момиченцето и го сложи на земята.
	— Готово, малка госпожице — усмихна се той и се обърна към Алекса. — Напомня ми на Келси като хлапе. И тя обичаше да се катери, да скача, да тича. Не се свърташе на едно място.
	Усмивката рязко помръкна и лицето му пребледня.
	Сега той мислеше за днешната, парализирана Келси, осъзна Алекса. Състраданието изтри яда й. С мъка се въздържа да не го погали. Тя винаги бе улавяла и отреагирвала на настроенията и нуждите му. За съжаление го правеше дори сега. Райън Касиди я дърпаше за конците, също както цигуларят дърпа струните на цигулка.
	— Келси ще може ли отново да тича? — Той не сваляше очи от Емили и Франклин. Лекотата, с която тичаха наоколо, болезнено контрастираше с измъчените опити на дъщеря му да премести тялото си от креватчето в инвалидната количка. — Какво ще стане, ако се окаже парализирана за цял живот?
	— Тогава ще се наложи да приеме положението си и да продължи да живее — тихо отвърна Алекса. — Краката не са най-важното у Келси. Животът не е само тичане и подскоци. Дори с патерици или бастун тя има всички шансове да се реализира, освен ако не й внушат, че е излишна.
	— Предполагам, че това е обичайната ти реч пред родителите — мрачно и обезкуражено отбеляза Райън.
	— Не. Вярвам във всяка дума. Психическото осакатяване на едно дете е много по-страшно от физическото. Вашите непрестанни боричкания с Мелиса подстрекават Келси съзнателно да раздухва враждата помежду ви. Прави го за своя собствена изгода, а това би се отразило много зле върху бъдещето й.
	— Удряш ми нож в гърба? — избухна Райън. — Намесваш се в отношенията ми с Мелиса уж, че се грижиш за Келси.
	— Действително съм загрижена за бъдещето й. Интересува ме цялостното й благосъстояние, а не само мускулите и нервите на краката й.
	— Аз не го ли правя?
	— А защо не допускаш братчето й в къщата си? Защо заплашваш майка й със съд? Нима това не се отразява върху психиката на дъщеря ти?
	— Желая доброто на Келси.
	— Желаеш изгодното за теб. Ти си себичен до крайност. Дали постъпките ти са от полза или в ущърб на другите, не те интересува.
	Обидата бе като плесница.
	— Несправедлива си.
	Тя пое дълбоко въздух и продължи. Вече нищо не можеше да я спре.
	— Изпитала съм го на гърба си. Преустановихме връзката ни уж за общото благо. Това не беше най-доброто за мен, но ти не пожела да ме изслушаш. Изгони ме от живота си под претекст, че мога да намеря щастието си другаде. Така набързо се отърси от чувството за вина, от болката, която ми причини. А аз те обичах толкова много… — Тя млъкна, стъписана от излиянията си. Как можа да го каже? Не искаше да повярва, че го е сторила. — Това е минало и е без значение — изплашена, заекна Алекса.
	Райън мълчеше. Думите й се мятаха в съзнанието му. Внезапно се видя през нейните очи. Изплувалият образ не му хареса. Постъпките, които някога му се бяха стрували логични, сега изглеждаха жестоки и безсърдечни.
	— Не съм такъв арогантен, нечестен егоист.
	— О, сигурна съм, че при добро желание би заприличал и на ангел, но съм готова да се обзаложа, че нямаш приятели.
	Той бързо прехвърли образите на познатите си наум. Тя беше права — нямаше близки хора. Никой не би могъл да повлияе на решенията му — нито баща му, нито Глория. Колкото до Мелиса, мнението й не важеше, тъй като я считаше предубедена и отмъстителна.
	Но когато Алекса Шоу го обвиняваше в егоистично отношение към Келси, не можеше да остане спокоен. Тя винаги беше в състояние да пробие преградата между него и себе си, да приспи бдителността му и взриви безразличието, с което се бе обградил от детството си насам. Единствено Алекса имаше ключ към сърцето му, единствено тя го бе обичала честно и всеотдайно. Именно затова се бе опитал да я прогони.
	Трябваше да го стори! Някога бе считал жаждата за любов, както и необходимостта да дарява любов за грешка, донесла му загуба, болка и затръшнати врати. Беше твърдо решен да не се поддава повече на чувствата си. Готов беше да отхвърли дори преданата обич на Алекса. Вътрешно всичко в него се бе бунтувало против тази постъпка, но циникът у него бе надделял. Трябваше да се отърве от нея. Признаваше единствено любовта към детето си, гордееше се, че е добър, грижовен баща. А сега Алекса го отричаше.
	— Ревнуваш Келси от Кайл — безмилостно продължаваше да напада тя. — В него виждаш предимството, което Мелиса има в борбата ви за нея. Но момченцето е самостоятелна личност и дъщеря ти го обича. Никакви кукли и играчки няма да запълнят липсата му в живота й.
	Възможно ли бе тя да е права? Спомни си причините, поради които бе забранил на Мелиса да води сина си у дома. Пречупени през призмата на Алекса, те изглеждаха себични. Не желаеше дори да чуе за братчето, което се бе вгнездило в сърцето на дъщеря му. То представляваше един свят, чиито врати бяха заключени за него.
	— Никога не бих допуснал жестокост спрямо детето си — най-сетне продума той.
	— Може би не го правиш нарочно. Все още не е късно да поправиш стореното зло. Можеш да…
	Дъхът й секна по средата на изречението. На вратата се бе появила сияещата Мелиса.
	— Ето ни и нас!
	Алекса замръзна. Мелиса пребледня като платно.
	— О, Райън… не знаех… Току-що дойдох да видя Келси.
	Но независимо от старанието да си придаде невинен израз, Мелиса се оказа слаба актриса. Беше олицетворение на виновност.
	Райън на мига схвана нечестната игра. Прекоси бърза стаята, излезе в коридора и след минута се завърна с Келси в количката. Кайл, в ролята на Дилан, щастливо се мъдреше в скута й и дъвчеше бисквита.
	С изплашени очи Келси оглеждаше ту майка си, ту Алекса, като най-сетне се насили да се усмихне.
	— Здравей, татко! Запознай се с Дилан, племенника на Алекса.
	Райън изгледа момченцето, а после премести очи върху Емили и Франклин, замерващи се в ъгъла с плюшени играчки.
	— Хей, деца — провикна се той, — къде е братчето ви Дилан?
	Емили изпусна мечето.
	— Къде е Дилан? — изписука тя.
	— Дилан го няма — напомни й Франклин и се ухили. — Дилан спи у дома.
	Близначетата изпищяха и се заляха в смях.
	— Странно. Децата сякаш не познават собствения си брат — небрежно подхвърли Райън.
	— Защото са малки. Същински глупачета — бързо поясни Келси.
	— Не изглеждат глупави, дори са доста умни за възрастта си. Хайде да отгатна! — Райън положи ръка върху тъмните косици на момченцето. — Този Дилан всъщност не е Дилан и не им е брат.
	— Грешиш, татко — настоя Келси.
	Райън се натъжи от това упорство. Стана му мъчно задето тя лъжеше, независимо, че истината бе излязла наяве. А най-лошото бе, че той самият я бе тласнал към лъжата. Вдигна очи към Мелиса, която бе грабнала момченцето си на ръце.
	Този път Мелиса бе невинна. Хрумна му, че прекалено често бе обвинявал бившата си съпруга за щяло и нещяло. Беше му се превърнало в навик. Някъде през годините той бе изгубил чувството си за вина и бе натоварил други с него.
	Само писъците на Емили и Франклин звънтяха из стаята. Райън се взря в упорито вирнатото носле на дъщеря си.
	— Това е Кайл, Келси — тихо продума той. — Разбирам, че ти е мъчно за него и си искала да го видиш. Съжалявам, че те накарах да лъжеш. Не бях прав да ти забраня да се срещаш с брат си. Мелиса, можеш да водиш сина си всеки ден. Смести свижданията на децата между часовете по терапия и учене.
	Мелиса бе видимо объркана, не можеше да отвори уста.
	— Благодаря ти, татенце! — ликуващо извика Келси и разпери ръце за прегръдка. — Ти си върхът!
	— Благодаря, Райън — несигурно се обади и Мелиса. — Какво те накара да промениш решението си?
	— Алекса ми посочи някои доводи, за които не се бях сетил. — Тъмният му поглед се впи в Алекса.
	— Бих искала да знам как е успяла. Ти не обичаш да се вслушваш в чужди съвети.
	Алекса се стресна. Мелиса явно искаше да изясни нещата. Тя бързо хвърли поглед към часа.
	— Обещах да закарам Емили и Франклин при майка им. Ще се върна скоро за съкратена процедура, а от утре ще продължим с пълно натоварване. Нали, Келси?
	— Добре — щастливо се съгласи момичето.
	Алекса грабна двамата близнаци и избяга от стаята.
	Беше стигнала вече грандиозното холивудско стълбище, когато гласът на Райън я закова на място:
	— Алекса, бих искал да поговорим!
	Тя го видя да слиза към нея.
	— Келси и майка й останаха в стаята. Бих искал заедно да откараме Емили и Франклин у дома.
	— Не, Райън. Уговорила съм си среща с Кари в близката сладкарница. Ще оставя хлапетата и ще побързам да се върна.
	Алекса здраво стисна извиващите се дечица в прегръдките си. Не искаше да остава насаме с Райън. Бяха прекарали прекалено дълго време заедно тази сутрин и резултатът бе пълен емоционален хаос. Чувстваше се уязвима и лесно ранима. Отстъпката на Райън, както и последвалата радостна сцена я бяха разтърсили до дъното на душата й. Трябваше да възвърне хладнокръвието си.
	— Бих искал да поговорим за Келси — настоя Райън, прибягващ към единственото средство, с което можеше да я спре. За съжаление, прониза го мъчително подозрение. Алекса се отнасяше с подчертана сериозност към пациентите и професионалните си задължения. Тя би могла да обърне гръб на Райън — любовника, но никога не би пренебрегнала Райън — родителя.
	Наистина ли той искаше да поговори за Келси или се опитваше да я увлече в поредната измама? Този път изиграната щеше да е годеницата му. Но сутринта тя бе успяла да го придума и помогна на Келси. Може би трябваше да го изслуша. Но от друга страна…
	Алекса нямаше време да си разясни нещата. Външната врата внезапно се отвори и Глория се появи, придружена от висока, идеално сложена червенокоса жена.
	— Виж, Райън, кой ни е дошъл на гости! Желае да обсъдите сватбените планове. — Глория лъчезарно се обърна към червенокосата. — Ще обядваш ли с нас, Джуди?
	— Разбира се, ще остана тук през целия ден. Вероятно ще остана и за вечеря.
	— Аз… Аз трябва да си ходя — втурна се към колата Алекса. Лицето й гореше от нахлулата кръв и тя с облекчение почувства свежия октомврийски ветрец върху кожата си.
	Беше се сблъскала с годеницата на Райън. Бе дошла да обсъдят сватбените планове! Тя се разтресе от болка и ревност. Опита се да възпре бликналите сълзи и да преглътне заседналата в гърлото й буца.
	Отвори вратата на колата, вкара Франклин и Емили и сложи предпазните им колани. Ужаси се колко малко й оставаше да не заплаче.
	Сълзите й бяха ответна реакция от сутринта, опита се да се убеди тя. Те нищо не означаваха. Нямаха нищо общо с предстоящата сватба на Райън.
	Срещата с годеницата не й бе повлияла. Не, тя просто се вълнуваше от успешното разрешение на проблема Келси-Кайл. Естествено, това обясняваше изострените й чувства. Отдавна бе приключила с Райън Касиди, напомни си тя. Не спадаше към жените, тъгуващи вечно по любимия мъж.
	— Алекса! — извика Райън.
	Тя го видя да бърза към нея. Обзе я паника. Не беше в състояние да разговарят. Може и да го бе заличила от живота си, но сега… очи в очи с него… Трябваше да се махне!
	— Ще поговорим за Келси друг път. Нямам време.
	Скочи в колата и запали. Хвърли поглед в страничното огледало и го видя — сам на алеята, с ръце в джобовете, взиращ се след нея. Остана там, докато колата й не излезе зад ъгъла.


>	Шеста глава

	Ярките светлини на магазинчето останаха зад гърба й, когато Алекса прекоси близкия паркинг и се отправи към блока. Нощта беше приятна за разходка. Имаше пълнолуние, звезди бяха обсипали небето и приятен ветрец рошеше косата й. Беше в странно настроение тази вечер. Чувстваше се неспокойна, самотна и тъжна. Проследи светлинки на самолет в тъмното небе. Обикновено се наслаждаваше на самотните си вечери, четеше или гледаше видео, но днес изпитваше нужда от компания или каквато да е дейност. Обади се на няколко познати, но удари на камък. Нямаше с кого да сподели свободната вечер.
	Дори Кари и Бен бяха заети. Алекса се радваше на щастието на сестра си, но посещенията им й липсваха. Телефонният секретар на Бен я информира, че е излязъл.
	— Нямам никакъв личен живот — изтръгна се от нея въздишка.
	Някога бе имала приятели и развлечения, но след несполучливата си връзка с Райън се бе оттеглила в уединение. Отхвърляше всички предложения за срещи и никой ухажор не бе в състояние да запълни нарасналата в живота й празнота. Не желаеше друг любовник, нито пък искаше да се влюби повторно. За нея любовта се бе превърнала в опасност, в потенциален риск.
	Беше загърбила молбите на родителите си, настоятелните покани на Бен за запознанства. Наместо това бе съсредоточила цялото си внимание в кариерата си, създавайки си име на един от най-добрите физиотерапевти.
	През изминалите две години тя се бе задоволявала с това. Но тази вечер животът й се стори ограничен и нетърпимо еднообразен. Ако не се махнеше от апартамента, щеше буквално да задраска по стените. Макар двете списания и бутилката минерална вода да не бяха от жизнена необходимост, то разходката й бе безкрайно нужна.
	Алекса със съжаление наближаваше блока, когато фаровете на кола я осветиха отзад. Тя автоматично се отдръпна, но колата потегли редом с нея.
	— Да не си полудяла? — раздразнено се чу глас.
	Веднага го позна — Райън Касиди! Сърцето й запърха.
	— Какво, по дяволите, правиш на улицата посред нощ? — още повече се ядоса той.
	— Часът е само девет и трябваше да напазарувам от магазина — опита се да прозвучи безгрижно тя.
	Усети погледът му да пробягва по черния й клин, по шарените джогинг чорапки, червената фланелка — спомен от студентските години и здравите маратонки. Съжали, задето дрехите й изглеждаха тъй практични. Защо не си бе сложила нещо по-женствено? Смелите мисли я ужасиха. Та Райън Касиди се канеше да се жени! Нямаше право да го съблазнява.
	— Имаш кола — скара й се Райън. — Абсолютна глупост е да се разхождаш из този квартал посред нощ сама. Опасно е.
	— Можех да взема колата, но кражбите им зачестиха. По-добре беше да отида пеша.
	Тя стрелна изпод вежди излезлия сякаш из някой научнофантастичен филм Корвет 1963. Райън колекционираше американски коли, а тъй като и зет й Тайлър бе техен почитател, Алекса разбираше от тях.
	— Рискуваш, като караш този музеен експонат — предупреди го тя. — Какво изобщо търсиш тук? Къде е годеницата ти? Как се казваше… Джуди?
	Тя му обърна гръб и тръгна по улицата.
	— Качвай се — грубо заповяда Райън. — Хайде, Алекса, веднага!
	Упорството я завладя.
	— Не, благодаря. По-скоро бих се сблъскала с някой тип, отколкото да седна до теб.
	Тя ускори ход, съзнателно игнорирайки присъствието му. Райън паркира черния корвет до блока и я последва по стълбите, стискайки олющена пластмасова папка под мишница.
	— Защо продължаваш да живееш в този квартал? Той запада и става опасен!
	— Защото тук ми е добре — рязко отвърна Алекса. — Никой не те е молил да напускаш двореца си и да дойдеш при бедните.
	Стигнаха апартамента й. Райън стоеше зад нея в същите черни джинси и риза от сутринта. Изглеждаше гъвкав и мускулест, смугъл и опасен.
	— Изчезвай, Райън — с нисък глас се обади Алекса. Пръстите й трепереха и не успяваше да вкара ключа в ключалката.
	Райън взе ключа от ръцете й и отключи.
	— Не се женя, Алекса. — Той отвори вратата и бързо влезе, преди да му попречи.
	Тя пусна торбата с покупките на пода.
	— Чух го със собствените си уши. Глория съобщи, че Джуди е пристигнала да обсъдите сватбените планове. Забрави ли, че се срещнах с годеницата ти сутринта?
	— Предположих, че няма да ми повярваш, затова ти донесох доказателство. — Райън се усмихна мрачно, като разтвори папката и извади няколко листа.
	Алекса разпозна хартията, върху която Райън обикновено нахвърляше първоначалните си предложения за карикатури.
	— С Джуди обсъдихме сватбата на двама наши герои — обясни Райън. — Ако се беше забавила с минутка, щях да те запозная с авторката на „И напред, и назад“. Един популярен комикс. Погледай тези скици. Лесно ще разпознаеш героите на Джуди. Те са твърде различни от моите.
	Тя стрелна рисунките и бързо отмести очи. Ако Райън се окажеше прав, то връзката му с Джуди бе доказано професионална и той наистина не възнамеряваше да се жени за нея. В такъв случай Алекса трябваше да се справи с мъжкото му присъствие в хола й.
	Това нямаше да е добре дошло за нея, особено при емоционалния хаос, в който се намираше.
	— Скиците не ме интересуват — престори се тя.
	Райън впи очи в нея и горещи талази близнаха страните й. Той остави рисунките върху масичката.
	— Когато срещнах Джуди преди време, решихме да си сътрудничим за някой комикс. Миналия месец тя заговори за своя второстепенна героиня, която предложи да омъжи за мой герой.
	Тя мълчеше. Нито усмивка, нито пламъче в очите й. Той въздъхна.
	— Да се върнем към Джуди. Решихме да разработим сюжета на нашата история, като всеки от нас развие поотделно характера на героя си. Едва в последното издание те трябва да се срещнат и оженят. И двамата ще представим близки версии, но от различна гледна точка. Ето — подаде й той лист, — ето ти нашите младоженец и младоженка.
	Алекса разпозна героите от двата комикса, както и подписите на Джуди Голд и Райън Касиди най-отдолу. Тя вдигна очи към Райън и погледите им се сляха.
	— Освен това, Джуди е семейна и майка на две деца.
	— Радвам се за нея — с фалшива лекота измърмори Алекса. — Щастлив брак, деца, успешна кариера — малко жени могат да се похвалят с това. Но то не ме касае.
	Предизвикателни искри блеснаха в очите му.
	— Каза, че не възнамеряваш да крадеш чужди мъже. Е, добре, в живота ми няма друга жена. Очевидно не си доразбрала изказванията на Глория за сватбата.
	— Всъщност, не от Глория научих за женитбата ти — бързо го прекъсна Алекса.
	— Дочула си случайни думи и си направила прибързани заключения.
	— Не, не подслушвам на вратите ви. Казаха ми, че се жениш.
	— Ревнуваш ли? — Райън изглеждаше особено доволен.
	— Аз ли? — издайнически се изчерви Алекса. — Не.
	— Няма нищо. Успокой се — топло се усмихна той.
	Застана плътно пред нея, тъй близко, че тя усети топлината и жизнеността на тялото му, настойчивото желание, което се излъчваше от него. Хиляди сладострастни спомени се разбудиха у нея, както и образите им, вплетени един в друг.
	В самозащита тя трябваше да побърза и да издигне барикада между тях — било отстъпвайки, било с атака. Предпочете второто.
	— Знаеш ли от кого научих за мнимата ти женитба?
	— Има ли значение? — Райън докосна лицето й.
	Тя не помръдна. Допирът на дланта му пареше страната й. Когато пръстите му се плъзнаха по тила, тя с мъка потисна въздишката си. Крайно време беше да дойде на себе си.
	Алекса се изскубна и го изгледа упорито.
	— Мелиса ми каза.
	Със задоволство видя как очите му се присвиват, а устните се изкривяват. Беше успяла. Събра сили за предстоящата схватка, предвкусвайки победата.
	— Мелиса вярва, че се каниш да се ожениш, за да се сдобиеш със съпруга домакиня. Така ще спечелиш делото за попечителство над Келси.
	Той сбърчи чело.
	— Типичен неин начин на мислене. Истеричка!
	— По-скоро изплашена до смърт майка, чийто богат бивш съпруг не щади връзки и средства, за да й отнеме детето.
	Очакваше той да избухне.
	Наместо това Райън замълча.
	— Няма ли да избухнеш?
	— Като вулкан? — невесело се засмя той. — Едва ли.
	— Предпочиташ да се разтовариш върху страниците на комиксите ти, макар да имаш лесно възбудим нрав.
	— Така е. Ти действително ми действаш възбуждащо.
	Очите му бяха вперени в някаква точка зад нея.
	— През всичките тези години се опитвах да приспя чувствата си и добре се справях. И тогава те срещнах — едно невинно момиче, тъй оптимистично, емоционално и страстно, едно топло и любещо същество, което разбуди чувствата дълбоко в мен. Бе повече, отколкото можех да понеса. Не бях на себе си и затова те прогоних.
	— Заряза ме, защото ти бях омръзнала — напомни му тя. — Искаше да бъдеш свободен.
	— Така говорех, но лъжех, Алекса. Измамих себе си и теб. Не успях да те заменя с никоя друга.
	— Спри, Райън! Пресата гъмжеше от твои фотографии с разни жени.
	— Признавам, че се срещах с жени, но малко попадаха в леглото ми. На практика живеех като отшелник.
	Тя гневно се изсмя.
	— А кой отшелник би се появил в обществото с пищната платиненоруса хубавица Сторм? Не отричай фактите, тъй като брат ми те е срещнал с нея на коктейл.
	— Ако Бен, вместо да ме пробожда с поглед, ме беше заговорил, то щях да го запозная със Сторм — бившата ми доведена сестра. Чувствата ми към нея са определено братски, а не плътски.
	Любопитството й взе връх.
	— Тя ли е последната съпруга на баща ти?
	— Нима знаеш? — Райън се намръщи. — Не. Баща ми се ожени за Съмър. И двете са дъщери на Надин — предпоследната ми мащеха. Бях на двадесет години, когато татко доведе Надин. Сторм беше на тринадесет, а Съмър — на дванадесет. Можех ли да предположа, че баща ми би се увлякъл и избягал с момиче, което е отгледал от дете? Бедната Надин! Не знаеше какво да стори — ту се готвеше да убива, ту се канеше да се самоубива. Ужасно беше.
	— Защо навремето не си ми споменавал за това? — замислено рече Алекса.
	— Не можех. Ти бе тъй сладка и невинна. Не би разбрала. Скандалът с баща ми и Съмър само утвърди циника в мен. Престанах да се доверявам.
	— Дори и на мен?
	— Ще прозвучи нелепо и нечестно, но тогава отчасти обвинявах теб за болката, която историята с баща ми ми причини. Бях закоравял от години, а ти проби кората и ме застави да се почувствам уязвим. Намразих се, задето отново започнах да изпитвам гняв и любов. Напомняше ми беззащитното ми детство, а аз исках да забравя. Освен това имах Келси. Чувствах се виновен, задето криех от теб и задето започнах да пропускам свиждане след свиждане, за да бъда с теб. А когато взимах Келси на разходка, тя непрестанно бъбреше за бебето Кайл, за Джак и Мелиса. Усетих отчуждението й. Губех детето си. Какво можех да сторя? — Той вдигна рамене и продължи: — Следвайки прославените традиции на семейство Касиди, успях само да влоша нещата. Скъсах с теб — с единствения човек, който някога ме е обичал.
	— Не, Райън — яростно се намеси Алекса, — няма да ме излъжеш този път. Историята ти може отчасти да е вярна, но какво ще кажеш за приятелката ти дизайнер?
	— Това беше Надин — третата съпруга на баща ми и майка на Съмър. Тя отскоро навлезе в този бизнес и с мъка си намира клиенти.
	Тя започна да разбира и се изплаши. Да разбереш означаваше да простиш. Беше издигнала непристъпни защитни стени около сърцето си, а в основите им бе заложила представите си за Райън като мошеник и циник.
	— Защо ми разказваш всичко това?
	И тогава прояснението дойде като светкавица. Страстната им целувка във фоайето, горещите погледа…
	— Пресметнал си всеки ход, за да ме вкараш отново в леглото си? — Какво друго можеше да желае от нея?
	— Мила…
	— Мила? — не повярва на ушите си тя. Кога за последен път я бе нарекъл „мила“? Впрочем, не беше ли това първият? Това доказваше нещата.
	— Права съм! — възмути се Алекса. — Всички белези са налице — уж случайната визита, желанието ти да се покажеш потърпевш с „искрените“ признания за семейството ти, дори и въздържаността спрямо Мелиса. Дойде, за да правиш секс и усилено се стараеш да го получиш.
	— Толкова елементарен ли ти изглеждам? — изпъшка Райън. — Липсваш ми, Алекса. Не разбирах колко много съм имал нужда от теб, докато не се завърна в живота ми.
	— Нима? — повдигна вежди тя.
	Откритото й недоверие го порази. Още по-зле понасяше цинизма й — тъй несвойствен за доверчивата влюбена жена, която бе познавал.
	— Не е само това, Алекса. Тогава аз бях самото отрицание. Не исках да призная какъв безсмислен, празен живот водя без теб. Ядях, спях, работех, общувах с хора, но не изпитвах удовлетворение. Бях абсолютно безчувствен. Ти беше единственият човек, който ме съживяваше. Чрез теб аз живеех, а не съществувах, усещах радост, гняв и болка. Именно това не успях да понеса, Алекса. Откакто почина майка ми…
	— Престани! — уморено въздъхна тя. — Винаги съм се трогвала от тъжни истории и ти винаги си се възползвал от това.
	— Така ли мислиш? — стресна се Райън. — Напротив, никога не съм обсъждал личния си живот с друг. Ти си единствената, на която се доверих. Дойдох, за да те помоля да се върнеш, Алекса.
	Тъмните му очи блестяха решително, напрежението личеше в стойката му и се излъчваше от цялото му тяло. Сърцето й заблъска лудо, а коленете й внезапно омекнаха. Мразеше се, задето той все още имаше власт над нея.
	Спомни си сълзите, които бе проляла след раздялата им преди две години, мъката, задето го бе изгубила. Спомни си нощите, когато тялото й изстрадваше празнината, оставено след него. Но той не се бе завърнал. Остави я да се справи сама и нито веднъж не се обади. А сега се появяваше, молейки я да се върне.
	— Искаш да се върна, така ли? — подигра се тя. — Пристигаш с танцова стъпка, след като те нямаше цели две години и искаш да се върна при теб? — Гневът й нарастваше. — И как очакваш да реагирам на изявлението ти? Да припадна от възторг в прегръдките ти?
	— Надявах се, че и ти ще ме пожелаеш отново.
	— Какво нахалство! След като ме изхвърли!
	— Знам — мрачно призна той.
	Спомни си нощта, когато я изгони, спомни си пребледнялото й шокирано лице. Спомни си колебанието дали действително постъпваше правилно, спомни си как бе потиснал инстинкта си да я грабне в обятията си и да поправи стореното зло.
	Би могъл и сега да го направи, с надежда и решителност, помисли той.
	— Алекса, бих искал да се помирим. Бих искал да излича причинената болка, да наваксаме пропуснатите години.
	— И да не би да смяташ, че съм те чакала търпеливо цели две години?
	— Нима съм закъснял? Друг мъж ли има в живота ти?
	Райън явно не бе допускал тази възможност и сляпата му увереност само възпламени още повече нейния гняв. Гордостта й изискваше да го потвърди.
	— Отдавна приключихме с теб, Райън. Разбира се, че имам приятел. Мислиш, че мога да линея години по теб? — Естествено, не го бе сторила, но никой друг не бе запълнил мислите и мечтите й.
	— Кой е той? — сподавено попита той.
	— Искаш да узнаеш името му? — задъха се Алекса. Беше попаднала в собствената си клопка. Не можеше да се сети дори за един-единствен човек.
	— Защо не отговаряш? — настоя Райън.
	— Нямаш право да ме питаш. Нито веднъж не ме потърси през тези две години. Сега не само възобнови интереса си към мен, но започна да развиваш частно-собственически чувства. — Гордостта я застави да срещне погледа му. — Трябва да съм идиотка, за да продължа да ти вярвам.
	Обвинението беше сурово. От нейна гледна точка тя постъпваше мъдро. Болката премина като светкавица през тялото му. Колко пъти бе говорил едно, а мислил друго, а накрая правил трето? Беше възприел този метод на самозащита още в самотното си детство. Сега той вече не му вършеше работа.
	— Животът ми беше безсмислен без теб, Алекса.
	Ръцете му се плъзнаха по раменете й. Сърцето й рязко подскочи. Беше допуснала основна грешка, като му позволи да се доближи до нея. Суровата му мъжественост я приковаваше и развихряше старите сладостни спомени.
	— Върви си! — разтрепери се тя и сложи ръка на гърдите му, за да го отблъсне.
	Но някак забрави да го стори. Топлината му я замая. Тя вдишваше опияняващия аромат на мъжката кожа и цялото й тяло отвърна на допира. Връхчетата на гърдите й настръхнаха, зажаднели за неговата ласка.
	Близостта й му повлия по подобно разтърсващ начин. Те бяха тъй близо, докосваха се и той се устреми към по-интимен контакт. Бавно и сладостно започна да гали ръцете й по цялата им дължина.
	— Не желая да си вървя — прошепна той — и ти не желаеш да ме отпратиш.
	Устните му заиграха по чувствителната извивка на шията й.
	Кълбовидни мълнии сякаш забушуваха у нея със страховита сила. Тя потрепери от страст. Клепачите й изпърхаха и се затвориха под милувките на устните му. Осъзна, че тялото й се притиска към неговото в бавен сладострастен ритъм, независимо от опасенията й. Внезапно чувственото надмощие на Райън започна да губи заплашителността си, тъй като Алекса усети собственото му твърдо желание и разбра, че тя го е предизвикала. Силата на въздействието й я порази. Райън я желаеше. Не можеше да се съмнява в това.
	И тогава големите му ръце се хлъзнаха под фланелката й, дланите му минаха по голата й плът, а пръстите му погалиха деликатната линия на гръбначния й стълб. Дъхът й секна, когато той стигна до тънката памучна преграда на сутиена й и бързо разтвори закопчалката.
	Тя се повдигна на пръсти и се притисна плътно към него. Нуждаеше се от топлината на твърдата му гръд, копнееше за силната прегръдка на ръцете му. Устните им се срещнаха и жадно се сляха, езикът му се промуши в топлата влага на нейната уста, а тя му отвърна. Глухо стенание се изтръгна от Райън, когато, завладян от целувката им, я задълбочи със зашеметяваща интимност. Усети тръпнещия отговор на тялото й, предизвикателно притиснато към неговото, почувства сладостното удоволствие, с което гърдите й се докоснаха в него.
	Някъде дълбоко в съзнанието й се прокрадна мисълта да спре и да се отдръпне, но обзелото я вълнение бе всепоглъщащо и неустоимо. Райън бе първият й и единствен любовник и любовта й към него бе най-силното и разтърсващо чувство в живота й. Споделеното с него легло бе най-дивното и шеметно удоволствие, което някога бе изпитвала, и сега тялото й отново се стремеше към него.
	— Кажи ми да остана, Алекса — задъха се той. Ръцете му поеха натежалите й голи гърди, палците му милваха връхчетата им и те настръхнаха.
	Обля я гореща вълна. Трябваше да му откаже, а не бе в сила да го направи.
	— Искаш да останеш с мен? През нощта? — замаяно се чу да пита тя.
	— Да, да… — задъха се той.
	Тръпки я полазиха. Тялото й поглъщаше стоманената твърд на гърдите и краката му. Усещаше възбудата му да преминава и пулсира във вътрешността й. Наистина ли не можеха де си го позволят още веднъж? Да го направят един-единствен път?
	Райън отлепи устни и се взря дълбоко в очите й.
	— Не знам — прошепна тя, сякаш в отговор на собствените си въпроси.
	Отмести ръцете му и се отдръпна.
	— Просто не знам.
	— Дай ми шанс да те убедя. — Той взе ръката й и пръстите им се преплетоха.
	— Да ти дам пореден шанс да ме съблазниш? Поне този път да се придържаме към истината, Райън.
	Но не изскубна ръката си.
	— Ако се придържаме към истината, трябва да признаеш, че не те прелъстявам. Отдавна загърбихме това.
	Той стъпваше сякаш върху жарава, страстта му граничеше с насилие. Тя му позволяваше да я държи за ръка, но Райън искаше много повече. Искаше да усети как се притиска гола към него, искаше да чуе виковете й в екстаз.
	Не можеше да го отпрати.
	— Моля те, Алекса, моля те…


>	Седма глава

	Ръцете им се свързаха, дългите им пръсти се преплетоха. Райън беше прав. Това не беше прелъстяване на неопитна девица от ловък хитрец. Този път тя доброволно се включваше в играта.
	Беше в примката на парадокса. Винаги бе твърдяла, че сексът без любов не я вълнува. Но сега изгаряше от страст към мъж, когото не претендираше да обича. Подтикът да се отдаде на това шокиращо моментно опиянение бе прекалено голям.
	Райън я привлече към себе си, приюти гърба й към гърдите си и сключи ръце около кръста й.
	— За какво мислиш?
	Зъбите му ухапаха раковината на ухото й, а ръцете му погалиха гърдите й през меката фланелена материя. Разкопчаният сутиен се плъзна по кожата й и напомни за предишния интимен миг.
	— За нищо не мисля… — Тя се облегна на него, а клепачите й се затвориха, натежали от страст. Следвайки собствения им импулс, ръцете й покриха неговите и ги притиснаха към гърдите й. Положи глава на рамото му.
	Никога по-рано не бе изпитвала дивото желание да се отдаде някому на мига. Всичко изглеждаше тъй естествено и неизбежно. Райън Касиди винаги успяваше да разгори копнежа в иначе въздържаното й, добре контролирано тяло. Той бе единственият мъж, когото би могла да допусне до себе си.
	Тя се обърна, взела решение. Искаше го, но този път нямаше да му подари себе си. Преди време му бе дала тяло, сърце и душа, и въпреки това той безцеремонно си бе отишъл. Този път щеше да запази сърцето и душата си. Тази нощ щеше да отдаде единствено плътта си.
	— Искам да бъда честна към теб, Райън. Искам да се любим, но аз… не те обичам.
	Той трепна. Думите мъчително отекнаха в главата му, но не можеше да им повярва. Независимо какво казваше, тя щеше да го увери в любовта си след това. Райън беше сигурен. Само трябваше да изчака.
	— Ще приема това, което доброволно ми дадеш, Алекса.
	Признанието му я развълнува и внезапно й се зави свят — той беше готов да приеме решението й?! Алекса не беше вече момиченцето, изплакало очите си по отхвърлената любов. Тя бе разцъфтяла в жена, чиято дума тежеше.
	Прокара ръка по твърдата му мускулеста гръд и се притисна към мъжественото му тяло. Опиваше се от докосването им и неговия безотказен отговор. Тих звук се изтръгна от гърлото й. Райън я взе в обятията си и понесе към спалнята. Тя го прегърна през врата и притвори очи. Жадуваше да изпита жестоката сладостна болка от съприкосновението. Този път щеше да живее единствено и само за мига.
	Потърка буза в брадичката му и пламна от стържещия допир на едва наболата му брада.
	— Само тази нощ, Райън. Без минало, без бъдеще…
	Спалнята тънеше в полумрак, но никой от двамата не пожела да включат лампата. Райън положи краката й на земята, досами леглото и я притисна в обятията си.
	— Искам те — промърмори той и я погледна с помътнели от страст очи.
	Бързо свали фланелката и сутиена й, и ги хвърли на пода. Жаркият му поглед се спусна към закръглената белота на гърдите й, ръцете му опипаха женствените й форми.
	Алекса попиваше топлината му и потъваше в сладостна забрава. Когато Райън я разсъблече върху леглото, тя се остави покорна и безволева на ласките му.
	— Помня кога купихме това легло — пошушна той, хвърляйки бърз поглед върху двойното легло с метална рамка и жълто-син сатен. — В деня след първата ни нощ в малкото ти креватче.
	— Не мигнахме в онази нощ — кротко се усмихна тя. — Детското легло ми беше отдавна отесняло. Как ли успяхме да се поберем в него тогава?
	— Леглото не беше виновно, задето не заспахме. Имахме да вършим къде по-важни неща.
	Райън разкопча ризата си и я метна на рамката. След това се облегна на лакът.
	Алекса плъзна поглед по загорелите му яки гърди с меки косъмчета.
	— Онази нощ ти не ми даде покой — прелъстително прошепна тя.
	— Нито пък ти. — Той нежно обходи настръхналите й розови гърди първо с пръст, а после с устни. — Ти разби представите ми за срамежлива неопитна девственица. Беше тъй страстна, тъй секси…
	Гласът му утихна, когато езикът му близна разцъфналите пъпки. Разтреперано, тя притисна главата му към себе си и се потопи във вълшебния водовъртеж от ласки. Неописуемо приятна болка разтърси тялото й в мига, в който той впи влажни устни във връхчето на гръдта й и леко го засмука. Тя изстена от удоволствие.
	— И все още си такава, Алекса — изхриптя Райън, — отзивчива, страстна… Ти си най-сладката, най-честната жена, с която…
	— Какви комплименти! — прекъсна го тя и се изви сладострастно.
	Зениците му се разшириха от възбуда. Тя пламна под изпепеляващия му поглед.
	— Не ти вярвам, Райън. Думите и делата ти се разминават.
	— Престани!
	Тя не го отблъскваше физически, а се дистанцираше духовно. Той изтръпна.
	— Знам какво се опитваш да направиш, но няма да ти позволя. Не можеш да ме изгониш от живота си и да играеш хладнокръвния циник. Тази нощ нищо няма да ни раздели. Сега сме заедно и между нас няма невидими стени.
	— Това ще ни бъде за първи път — подразни го Алекса.
	— Преди се дистанцирах аз — кимна Райън — и затова разбирам накъде биеш.
	Той яростно се впи в нея и я зашемети с целувки. Пръстите му се спуснаха надолу и закръжаха около пъпа й. Тя затвори очи и потрепери в очакване, когато той премина на извивката към ханша й, а после леко и възбуждащо докосна нежната интимност между бедрата й. Ноктите й одраскаха раменете му.
	— Райън, не издържам повече — измъчено посегна към катарамата на колана му тя. — Ела!
	— Да, мила, идвам.
	Миналото се повтаряше. Сетивата й се изостриха до краен предел. Звуците, изтръгнали се от гърлата им… Телата, допълващи се едно друго… Вкусът му, докосването до него… Мъжкият му аромат на сапун, одеколон и пот…
	Само веднъж, само още веднъж изгаряше да изпита с него насладата.
	Напрежението й прерасна почти във физическа болка. Всичко у нея крещеше да се освободи. Огънят изгаряше най-интимната й същност и Алекса разтвори бедра, за да го обгърне и приюти.
	Откровеното й желание развихри нова възбуждаща вълна у Райън. Бързо се освободи от останалите дрехи и легна върху нея. Тя го посрещна трепетно и двамата потънаха в дълга сладка прегръдка — гърди до гърди, корем до корем, слабини до слабини.
	— Чудесно е, че отново сме заедно. — Райън плъзна ръка между бедрата й, погали копринената им вътрешност, после пламналата мекота на женската й същност.
	Тя изстена, отдавайки се на мощното завладяващо усещане, времето и разумът изчезнаха под талазите блаженство. Страстта й избухна с горещия пламък на всепомитаща стихия.
	Дълго след това вълничките отзвучаваха в нея. Алекса скри лицето си и здраво стисна очи. Райън продължаваше да милва косите й. Експлозията бе настъпила тъй бързо! Той едва я бе докоснал и тя бе избухнала. Тялото й още веднъж доказа силното му сексуално надмощие, което тя желаеше да скрие дори от себе си.
	— Алекса? — тихо прошепна Райън.
	Тя отвори очи. Видя пулсиращото в плътта му напрежение, усети как железният му самоконтрол ще рухне след миг.
	— Искаш ли, Алекса?
	Тя му бе безкрайно благодарна за този кратък въпрос. Кимна с глава и той посегна към захвърлените на пода джинси, като извади малко пликче от джоба. Лицето й стана пурпурно. Та значи той се бе приготвил предварително?
	— Толкова ли беше сигурен, че…
	— Недей! — прекъсна я той и я покри с тялото си. — За бога, недей отново!
	После бавно и изкусно я облада, навлизайки в нея с възбуждащо любовен шепот, нежен и вълнуващ. Тишината експлодира в тях.
	Тя се разтърси от силата на потентността му и двамата за миг замряха, предвкусвайки върховно блаженство. Тя здраво го обгърна с ръце и бедра, притискайки го възможно най-плътно до себе си.
	— Тъй дълго мечтах за това — прошепна Алекса, сякаш бълнуваше.
	— Да, любима. Най-сетне сме заедно…
	Залюлян от приютяващата го топлина, той вкусваше съвършенството на мига. Как бе живял без нея? Никога повече нямаше да я пусне да си върви. Това беше последната му мисъл, преди отново да потънат заедно в кипящия водовъртеж от страст.
	Еротичният ритъм се задълбочаваше, забързваше, напрежението неописуемо нарастваше, докато навиващата се спирала се скъса. Яростни вълни на диво удовлетворение ги заляха, когато през телата им преминаха конвулсиите на общия екстаз.
	Останаха прегърнати, потънали в блажен покой. Райън пръв наруши тишината.
	— Често съм се смял на фрази като „Това е животът“.
	— Наистина тривиално. Предполагам с това си си навлякъл доста врагове.
	— Естествено.
	— Май ти харесва да имаш врагове.
	— Не-е-е — целуна косите й той. — Дано да не си спечеля враг в твое лице. Действаш ми тъй силно, не бих искал отново да те загубя.
	Устните й лекичко се усмихнаха, но очите й останаха затворени. Чувстваше се толкова спокойна, доволна, отпусната. Мечтаеше да заспи в прегръдките му.
	— Сега съжалявам, че съм се присмивал на подобни изрази — продължи Райън. — Благодарение на съприкосновението ми с теб започнах да разбирам подобни спонтанни изблици. Да, наистина усещам, че живея…
	— О, стига! — Тя игриво му затвори устата. — Без сладникави баналности, моля! Почитателите ти ще се шокират. Обещавам ти да запазя пълно мълчание относно моментното ти сантиментално настроение.
	— Алекса, не се шегувам — обиди се той. Лекомисленото й настроение дълбоко го засегна.
	Беше сериозен, честен и влюбен. Държанието й бе в пълен контраст. Бездушна, иронична и напълно независима от него. Прозрението го прониза.
	— Любима, опитвам се да ти обясня колко много те…
	— Нищо не ми обяснявай, Райън — бързо го прекъсна тя и вдигна клепачи. — Няма нужда от обяснения между нас.
	— Няма нужда ли? Но, Алекса, ние най-сетне сме отново заедно.
	— Не, не сме! — Тя беше категорична.
	Очите му се присвиха.
	— Ние току-що правихме любов. Още сме в леглото.
	— Това ли наричаш „заедно“? — отдръпна се от него тя и омота чаршафа около себе си. Гола се чувстваше беззащитна.
	— Да… — Райън се пресегна и плъзна властно ръка по голия й гръб. — Този път…
	— Този път беше веднъж завинаги. Край, Райън. — Тя изскочи от леглото и нахлузи захвърлената върху стола нощница. — Друг път няма да има.
	— Чуваш ли се какво говориш? — Той започна бавно да проумява, но всичко в него се съпротивляваше да й повярва.
	Алекса с досада преглътна. Райън обикновено пропускаше покрай ушите си неща, които не му се нравеха. Предпочиташе да се потопи в измисления свят на героите си, чиито съдби и характери успешно направляваше. Явно не можеше да приеме, че собствената му съдба се изплъзва изпод контрола му. А също така и нейната.
	Налагаше се да му изясни нещата докрай и едва ли щеше да е приятно.
	— Това, което казвам, е, че правихме секс тази нощ. Чудесен секс, но нищо повече. Друго няма да последва.
	— Чудесен секс, така ли? — изгърмя той и изруга.
	Тя хвърли бегъл поглед към него. Райън седеше в леглото изправен — гол и мъжествен. Самата гледка я замая. Но заплашителните пламъчета в очите му я заставиха да вземе предпазни мерки.
	— Никога не е имало друго между нас. За съжаление, не го осъзнах по-рано.
	— По дяволите, Алекса, знаеш, че не е вярно! Ти ме обичаше. Все още ме обичаш. Тази нощ го призна.
	— Тази нощ доказа, че си подхождаме интимно. Но това не означава, че ще възобновим срещите си.
	— Млъкни! — Той скочи от кревата и се надвеси над нея — силен, категоричен, истински мъж. — Ще възобновим срещите си — подигравателно имитира тона й той. — При това още много пъти.
	За доказателство той собственически спусна ръка по гърдите, стомаха и бедрата й.
	Алекса преглътна. Нещата можеха да вземат лош обрат. Но тя не се огъваше лесно.
	— Бях честна с теб, Райън. Не ти ли казах, че не те обичам? Това беше секс.
	— Това е любов! — гневно я поправи той. — Случилото се между нас не беше скок в леглото.
	— Знам ли? Ти си единственият, с когото съм била. Как да направя разлика?
	Моментално осъзна, че е допуснала грешка. Райън триумфално се изсмя.
	— Ами другият? Не сте ли правили любов? Току-що сама го призна. Бях първият ти любовник и продължавам да съм единствен. Тази информация неизменно доказва становището ми, любима. Ти ме обичаш.
	Той се опита да я поеме в обятията си, но тя се изплъзна.
	— Тази информация изяснява, че съм твърде избирателна към партньорите си. Или че номерът ти преди две години ми отне доверието в мъжете.
	Лицето му се смекчи.
	— Мила, знам, че дълбоко те засегнах…
	— Няма значение — отстъпи крачка тя. — Просто ти обяснявам, че тази нощ не е израз на обич към теб. Е, моментна слабост. Моментно надмощие на хормони. Нека спрем дотук.
	— Искаш да ме накажеш ли? — изскърца със зъби Райън. — Бях глупак, сладка моя, но това не е начинът да ми го върнеш.
	— Не те наказвам.
	— Тогава какво правиш? — Гласът му се сниши. — Отмъщение ли търсиш?
	— Не — изчерви се тя и отклони очи. Руменината й разбуди подозренията му.
	— Прав ли съм, Алекса?
	— Не. И престани да ме измъчваш.
	Самата дума „отмъщение“ я караше да настръхне. Боеше се Райън да не направи връзка между събитието преди две години и последвалите буйства на Бен. Очевидно любовникът й все още не се беше досетил за причината на злополуките и нещастията, изсипали се върху му. На дъното на всички номера стоеше Бен.
	— Сбърках, задето легнах с теб, Райън.
	— Не, любима. Ти ме обичаш. Действията ти бяха спонтанни, естествени. Но отказът ти сега, хитруванията… — Райън поклати объркано глава. — Грешиш, Алекса. Това не си ти.
	— О, тези сърцераздирателни философии не ти подхождат — върна му го тя. — Може би сме се променили? Сега ти си доверчивият влюбен със звезди в очите, а аз — лукавата змия.
	— Не е възможна толкова голяма промяна. Освен това зная, че не си в състояние да спиш с един, а да обичаш друг.
	Беше прав, трябваше да го признае. За съжаление, съгласно цирка, който тази вечер разиграваше, беше сторила именно невъзможното. Нещата започнаха да се оплитат. Внезапно се почувства слаба физически и психически изтощена, на ръба на сълзите.
	— Изчезвай, Райън — заповяда тя. — Обличай се и се махай от тук!
	С облекчение и лека изненада видя да се подчинява. Загърби спалнята, за да не гледа как събира дрехите си от пода и се облича.
	След малко той влезе във всекидневната напълно облечен. Нещо първично женско трепна у нея при вида му.
	— Преди да си тръгна, искам да те попитам нещо — твърдо заяви той.
	— Не разчитай на отговор — размърда се от неудобство тя.
	Убедена беше, че въпросът му нямаше да й се понрави.
	— Приятелят ти действително ли съществува?
	— Естествено — измърмори несигурно Алекса. Гордостта й не биваше да пострада след пламенното й отдаване тази нощ.
	— И не се сещаш за името му?
	Хубавото му лице не криеше присмеха. Сега я беше хванал натясно: беше измислила съперник, за да възбуди ревността му или примитивното дивашко достойнство. Трябваше да внимава.
	— Не желая — рязко отвърна тя. — Да не би да ти дължа разяснения?
	— Не, разбира се. Вече достатъчно ми каза. — Наведе се и я целуна по челото. — Имаш нужда от време и спокойствие, любима. Сега те оставям. Ще се видим утре сутринта.
	И широко усмихнат, Райън се запъти към вратата.
	Самодоволната му физиономия нетърпимо граничеше с арогантност. Алекса избухна като клечка кибрит. Какво си въобразяваше той! Кратка креватна среща и изминалите две години са заличени?
	— Името му е Натаниъл. Казва се Натаниъл Тримейн.
	Гневният й предизвикателен глас го накара да застине.
	Тя не познаваше кой знае колко ергени и името на девера на Кари й хрумна първо. По време на беглите им срещи Натаниъл бе направил обичайните си, почти задължителни опити да я свали. Беше я развеселил и толкова.
	— Натаниъл Тримейн? — Райън втрещено се обърна към нея с ръка върху дръжката на вратата. — Шегуваш ли се?
	— Приятелят ми се казва Натаниъл Тримейн — натърти тя. — Той е брат на Тайлър и изпълнителен директор на компанията, и…
	— И е пълен идиот — довърши вместо нея Райън. — Познавам Натаниъл Тримейн. Той не е твоят тип.
	— А ти да не би да си?
	— Натаниъл Тримейн е смахнат. Един разглезен плейбой, който се затруднява да произнесе две смислени изречения. Семейството му измисли длъжност в компанията, за да му намерят занимание. Той подхожда на доведените ми сестри, но не и на теб.
	— Така-а-а… — Алекса скръсти ръце. За съжаление, казаното от Райън беше вярно. Не очакваше да е тъй добре осведомен за младия Тримейн. — Ти имаш едно мнение за Натаниъл, аз — друго. Компанията му ми допада и връзката ни се развива прекрасно.
	— Обади му се — отсече Райън.
	— Какво?
	— Обади му се по телефона! Веднага! Това не би те затруднило, ако отношенията ви действително процъфтяват.
	— Не ми ли вярваш?
	— Не. Обади му се и докажи, че си права.
	— Разбира се. Ще го направя. Само да намеря номера му.
	— Не го ли знаеш? — подразни я Райън.
	— Няма нужда. Натаниъл редовно ми се обажда.
	Стомахът й се сви на кълбо. Алекса гордо пристъпи в спалнята и разтвори телефонния указател. Райън стоеше на прага и я наблюдаваше насмешливо. От сърце се надяваше номерът на Натаниъл да липсва, но не й провървя. Защо го правеше, запита се мрачно Алекса, докато набираше цифрите. Не дължеше на Райън Касиди нито доказателства, нито обяснение. Трябваше да го изхвърли през вратата, безцеремонно и без извинение.
	Чу многобройните иззвънявания на отсрещната страна. Когато се включи телефонният секретар, тя облекчено въздъхна. Фиксирайки Райън с поглед, тя остави на Натаниъл съобщение:
	— Здравей, Натаниъл. Исках да ти кажа…
	Райън подигравателно изгледа тавана. Тя се намръщи.
	— Исках да ти кажа, че с удоволствие бих се срещнала утре с теб. Хайде да вечеряме заедно! Аз каня. Довиждане… скъпи.
	Тя върна слушалката. Ръката й трепереше, а сърцето й подскачаше като след крос.
	— Видя ли? — победоносно се усмихна тя.
	— Забрави да съобщиш името и номера си — лаконично отвърна Райън.
	— Нямаше нужда. Той познава гласа ми.
	Алекса запази сериозното си изражение, но вътрешно се разсмя. Не само бе измамила Райън Касиди, но анонимното съобщение би приковало Натаниъл Тримейн към телефона. Не беше лош завършек на вечерта.
	— Късно е — многозначително посочи будилника тя.
	— И вероятно си уморена.
	— Така е.
	— Аз ли те изтощих тази вечер, скъпа? — Гласът му я подразни, но у него звънна нежна нотка.
	Тя сбърчи чело. Номерът с Натаниъл успя, но Райън продължаваше да се държи нахално и господарски.
	— Друг път няма да се повтори — отсече Алекса. — Само тази нощ и точка.
	— Ти го казваш. — Погледът му се отправи към разхвърляното легло, запазило спомена за слетите им тела. — Искаш ли да те завия?
	— Лека нощ, Райън. — Тя реши да си спести унижението и да не отговори.
	— Лека нощ, Алекса — най-сетне промълви той, но не помръдна. — Няма ли да ме изпратиш?
	— Знаеш вратата.
	— Вярно. Но няма ли да заключиш след мен?
	Алекса въздъхна нетърпеливо.
	— Като загрижен баща си.
	— Чувствата ми далеч не са бащински. Впрочем, как е баща ти? — Райън сложи ръка на раменете й.
	Алекса се отдръпна.
	— Баща ми и майка ми са в Германия. Като полковник във военновъздушните сили…
	— Не съм забравил какъв е баща ти — тихо й напомни Райън. — Помня всяка твоя дума, Алекса.
	— И аз помня всеки твой отговор, Райън! И всичко недоизказано между нас. Затова помирителната ти мисия няма да успее.
	— Това не е каприз, Алекса. Трябва да се сдобрим. — Райън внезапно се обърна и я притисна към себе си.


>	Осма глава

	Алекса извика от изненада, но закъсня. Устните на Райън се доближиха до нейните в гореща целувка. Тя забрави да се отскубне и да избяга. Страстна вълна плисна между тях.
	Обгърна врата му, погали широките му рамене и въздъхна — предаде се. Когато той най-сетне откъсна устни, двамата изглеждаха зашеметени, останали без дъх.
	— Заклех се да не те моля — откъсна се от Райън, — но добрите ми намерения се провалиха. Аз не само те моля, умолявам те… Алекса, нека прекарам нощта при теб.
	За малко да извика „Да“, но се изплаши. Защо да не го остави тази нощ? Само веднъж. Коварни размишления я връхлетяха отново. Мислите й неизбежно водеха към леглото.
	— Не! — почти истерично го отблъсна тя. Да поднови физическата си връзка с Райън Касиди означаваше да се опропасти съзнателно. Този път нещата й бяха ясни. — Не, Райън. Не те обичам. — Трябваше непрекъснато да си напомня, че не го обича. Не можеше да се отдаде на телесното си влечение към мъж, когото не обичаше. — Любовта се гради върху взаимно доверие, а аз не ти вярвам. И как бих могла, Райън? Ако не беше случайната катастрофа на Келси, никога нямаше да се сетиш за мен. Щеше доволно да продължиш да живееш…
	— Не бях доволен! Чувствах се самотен, объркан, без цел и посока. Не можех да продължа да живея по този начин. Любима, щях да се завърна при теб дори да не беше злополуката с Келси. Може би щеше да ми отнеме повече време, но…
	— Каква хубава приказка, но аз не ти вярвам. — Гласът й не търпеше възражение. Наивната Алекса бе пораснала и бе станала реалист.
	— Трябва, мила, повярвай ми. Аз… те обичам!
	Страстното му изявление я слиса.
	— За първи път ми го казваш.
	Тя си спомни как бе копняла да чуе тези слова от него. Някога, във времето, когато го обичаше. Каква жалка приумица на съдбата да ги чуе сега, когато вече нищо не означаваха за нея. Доплака й се.
	Райън се размърда неспокойно.
	— Предполагах, че го знаеш. Не всичко се казва гласно.
	Вълнението му разби равновесието й. Настроението й се мяташе между тъга и гняв.
	— Не ти вярвам.
	— Трябва да те накарам, но как?
	Райън с мъка се преборваше с мъчителното чувство на загуба. Когато беше се озовал в апартамента й, бе сигурен, че нещата помежду им ще се оправят. Беше успял да я вкара в леглото, но не я беше спечелил обратно.
	— Няма да се откажа — настоя Райън. — Казваш, че не ме обичаш, но ме желаеш, Алекса.
	Безсмислено бе да го отрича. Но тя нямаше да бърка повече любовта със секс.
	— Не, Райън. Не съм съгласна.
	Дълго се взираха един в друг.
	— Бих могъл да ти покажа колко лесно ще се съгласиш. Бих могъл да те грабна на ръце и да те отнеса в спалнята. И ти няма да се възпротивиш.
	Тя замълча. И двамата знаеха, че е прав.
	— Но милейди каза „не“ — тежко въздъхна той. — Навярно трябва да се примиря с това.
	Алекса не успя да се съвземе от изненадата. Той изскочи навън и я остави сама, зашеметена в празния коридор. Тя постоя, а после тихо затвори вратата и заключи.
	Нима Райън бе отстъпил? Изглеждаше невероятно. Постъпката му не съвпадаше с представите й за мъжа, диктуващ както сюжета на комиксите си, така и развоя на сърдечните си връзки.
	Не разбираше какво става нито с нея, нито с него. Как тогава да вмести новия му образ в съзнанието си? Жадуваше да поговори със сестра си и не се изненада, когато Кари позвъни след половин час. Връзката помежду им бе открай време силна. Не за първи път мислите им бяха в една и съща посока.
	— Вярно ли е, Алекса? — невярващо попита Кари.
	— Кое?
	Макар да живееха в пълна емоционална хармония една с друга, никога не се беше стигало до взаимно разчитане на мисли. Сърцето й подскочи. Как да обясни случилото се тази нощ, след като самата тя не намираше отговор? Обясненията обаче й бяха спестени.
	— Току-що се обади Натаниъл Тримейн, за да се похвали с някакво съобщение, което уж си му оставила по телефона. Предложение да вечеряте заедно. Тръбеше, че най-сетне те пипнал. Точно така се изрази — възкликна отвратено Кари. — Алекса, знам, че според Бен подобна връзка би имала своите предимства, но моля те, кажи, че не е вярно.
	— Не бой се, Кари. Натаниъл е празноглав плейбой. Не тая каквито и да е чувства към него.
	— Ами съобщението? Твърди, че макар и да не си съобщила името си, те е познал.
	— Заблуден егоцентричен нещастник! Само да посмее да ми позвъни!
	Кари се изкикоти.
	— И аз казах на Тайлър, че брат му смесва фантазиите с реалността. Ти и Натаниъл Тримейн! Звучи също толкова абсурдно, колкото сдобряване ти с Райън Касиди.
	— Невъзможно е — съгласи се Алекса. Разговорът със сестра й й помогна. Веднага се изпълни с категоричност и сила. — Дори немислимо.
	Щеше да допусне непростима глупост, ако поднови и задълбочи отношенията си с Райън Касиди. При това сърцето й не желаеше повече да рискува.


	— Късмет, мила! — приветства я Глория още на прага. Изглеждаше раздразнена и сърдита.
	Алекса настръхна. Още когато се събуди сутринта, започна да се опасява от новата среща с Райън. Дали щеше да отстоява твърдението си за внезапно избликналата любов към нея? Или щеше да й обърне гръб? Беше се подготвила и за двата случая. Но не очакваше Райън да разпространи новината. Ако Глория бе научила…
	— Защо ми желаете късмет? — попита сдържано Алекса.
	— Всички са във войнствено настроение. Мелиса се изсипа по средата на закуската и доведе сина си. А Райън се бе вкиснал, тъй като снощи някой надраскал неприлични надписи върху колата му.
	— Коя кола? — бързо я прекъсна Алекса. Сети се за черния корвет, модел 1963, паркиран пред блока й.
	— Черната. Снощи излезе с нея и някакви хулигани й видели сметката.
	— Много ли е зле?
	— Доста. Ще се наложи да я пребоядиса. Казах му да не се ядосва. Преди две години пък му бяха сипали захар в резервоара на друг стар експонат и съсипаха мотора.
	Алекса мигновено си припомни победоносното изражение на Бен, когато навремето й разказа за някакъв успешен номер с пакет захар. Сети се за думите му, че бездушно чудовище като Райън Касиди напълно заслужава материално наказание. Двете сестри се бяха ужасили от постъпката му, а след това изплашили от възможните последствия. Ако го заловяха, Бен щеше да отговаря пред Закона за дребно хулиганство и щеше да заплати значително обезщетение. Дали брат й не ги беше проследил в тъмнината? Изглеждаше невъзможно. Ако Бен бе обезобразил колата, то новината щеше вече да стигне до ушите й. Бен не би пропуснал да се похвали.
	— Както и да е — поднови разказа си Глория, — момченцето на Мелиса не престана да пищи. Райън направи неуместна забележка да му донесем запушалки за ушите или да извикаме пожарната. Мелиса избухна. А после, в разгара на разправията, се появи новият учител. Келси веднага подучи Кайл да го замери с бурканче течно желе и то естествено се разтече върху ризата и панталоните на човека. Райън и Мелиса се скараха на Келси и тя им дръпна покривката. Чаши, чинии, закуски и кафе — всичко се изтърси на земята.
	— Учителят сигурно си плю на петите?
	— А как иначе? Това не е дом, а лудница.
	— Къде са сега?
	— Мелиса си тръгна с Кайл, Райън се затвори в кабинета, а дъщеря му се цупи в стаята си. Трябваше да ви предупредя. Сигурна ли сте, че оставате?
	— Да.
	— Чудесно! — засия Глория. — Тази къща се нуждае от здрав разум и твърда ръка. Емоциите се излишни.
	— Райън не изглежда твърде емоционален. Толкова е спокоен, дори равнодушен.
	Такъв го бе възприемала цели две години, до внезапните жарки излияния през изтеклата нощ.
	— Това е образът, който си изгради — въздъхна Глория. — Ако го опознаете, ще откриете, че е маска за пред хората. Райън не е безсърдечен. Нали в жилите му тече ирландска и испанска кръв?
	Алекса кимна неуверено.
	— Прадядо ни емигрирал от Испания и се заселил със семейството си в Маями — гордо обясни Глория. — Там Изабела срещнала Роналд Касиди и се оженили по любов. След като тя трагично почина, Рон превъртя. Нищо не напомняше за човека, когото познавахме и обичахме. Последваха серия от женитби. Занемари възпитанието на сина си и дори се ожесточи към него. Бедният Райън! Какво чувствително момче беше и какъв закоравял циник стана. Ами Мелиса? Изобщо не му подхождаше. Майка й е сръбкиня, а бащата — хърватин. Сякаш носи в себе си гражданската война.
	— Описвате Келси като продукт на международно клокочещо котле. Не вярвам народността да предопределя поведението.
	Макар че би било удобно да обвини някой прадядо за лекомислените си снощни действия.
	— Говорите като стопроцентова американка — отбеляза Глория.
	Алекса се отправи към детската стая. Още щом прекрачи, покрай главата й профуча кукла Барби. Тя побърза да се сниши и играчката удари стената.
	— Кайл едва ли щеше да пропусне целта — вдигна куклата Алекса. — Чувам, че от пръв път улучил учителя с бурканче желе.
	Келси я стрелна изпод вежди.
	— Мога да продължа да те замерям — предупреди я момичето и бръкна в голям сандък с играчки под леглото. След миг изгуби равновесие и се катурна на земята.
	Издаде сърцераздирателен писък — от яд, реши Алекса. Леглото беше прекалено ниско, а килимът под него — прекалено дебел, за да се удари. Наранена бе гордостта й.
	— Мразя те! — изкрещя момичето. — Махай се от къщата!
	Виковете й накараха Райън и Глория да дотърчат. Бавачката хвърли един поглед, прекръсти се и се измъкна. Райън вдигна беснеещото дете и го върна в кревата, като старателно избягваше размахваните под носа му юмруци.
	— Мразя те, татко! — изкрещя Келси. — Мразя и мама, и Глория, и Алекса, и…
	— Келси, успокой се! — строго я смъмри баща й.
	Тя млъкна по средата на тирадата и го изгледа свирепо.
	— Ще правя каквото искам! Няма да те слушам! Мразя и теб, и мама, и…
	— А кого обичаш? — обади се Алекса.
	Ироничният й глас контрастираше с гневните изблици на детето. Беше концентрирала изцяло вниманието си върху момиченцето, съзнателно пренебрегвайки мъжа до него. Нямаше друг избор. Сърцето й лудо бе запърхало, още щом го видя. Тъмни сенки подчертаха умората му, както и наболата брада. Бе по-мъжествен отвсякога. В съзнанието й се втурна спомена от целувките и ласките на преплетените им тела. За миг настоящето изчезна и тя отново се потопи в разгорещената атмосфера на снощната им среща.
	Келси млъкна и презрително я изгледа. Внезапна тишина обгърна стаята и я изтръгна от еротичния сън.
	— Обичам Кайл — след кратък размисъл обяви детето.
	— Едва ли ще можеш да играеш с него, ако останеш на легло.
	Чу как Райън шумно въздъхна. Болка и гняв се бореха в очите му, но не отрони дума.
	Тя се насили да го загърби. Не беше лесно. Мислите й лепнеха по него като железни стърготини по магнит.
	Шоколадовокафявите очи на Келси пробягаха от Алекса към баща й, но след като не получи подкрепата му, отново поде:
	— Няма да остана на легло! Ще се оправя, ще открадна Кайл и ще избягаме. Ще съжалявате!
	— Желанието за отмъщение понякога е много силен мотив — отбеляза Алекса. — Разбираш ли?
	— Не!
	— Означава, че щом желаеш да се измъкнеш от кревата, ще трябва да продължим упражненията. Веднага.
	Тя се обърна към Райън, но погледът й се плъзна зад него по оранжевата стена.
	— Извинявай, Райън, но имаме работа.
	Беше унизително да признае неспособността да извършва задълженията си в негово присъствие, но интересът на малката пациентка го диктуваше.
	— Ще избягам, когато оздравея — злобно изрече Келси. — Никой няма да ме спре, дори и ти… Райън!
	Обидата плисна в лицето му. Райън отвори уста, но размисли и незабавно напусна къщата.
	— Райън, а? — загледа се в детето Алекса. — Изглежда, че не понасяш баща си. — Тя бавно започна да потупва и масажира левия крак на момичето.
	— Той ми се скара на закуска. Предпочитам Джак за баща.
	— Джак никога ли не се сърди?
	— Не ми е викал — измърмори Келси.
	— И затова днес си Келси Уебър. Познах ли?
	— Да. Оох! — изпищя детето. — Боли!
	— Мускулът ти реагира — развълнува се Алекса. — Това е чудесен признак. Отокът спада, а напрежението около прешлените намалява. Това отпуска мускулите. Схващаш ли, Келси?
	— Не — зарази се от ентусиазма й момичето. — За добро ли е?
	— Категорично да. Усещаш ли? — Тя щипна палеца на детето.
	Момичето облещи зарадвано очи.
	— Да! Не ме боли, но чувствам пръстите ти.
	— А сега?
	Алекса последователно подразни петата, глезена, прасеца и коляното й. Всеки път Келси ликуващо изпискваше. Подобни бяха резултатите и с другия й крак.
	— Прекрасно! Усещанията ти се възвръщат, а следователно и движенията ти напълно ще се възстановят.
	Алекса я пое в прегръдките си.
	— Ще се наложи да поработим допълнително, но си струва.
	— Усещам отново краката си! — разплака се от радост Келси. — Ще ходя отново. Няма да остана инвалид. Това ме вбесяваше.
	— И навярно натъжаваше — добави физиотерапевтката и премина към упражнения с другия крак.
	Келси кимна в знак на съгласие.
	— Понякога се вбесявам и от мама, и от татко. Иска ми се да избягам.
	— Искаш ли да се съберат? — заинтересува се Алекса. — Много деца мечтаят разведените им родители да се оженят отново.
	— Не помня родителите си женени. Била съм бебе, когато са се развели. Те не се обичат — замислено добави момичето. — Не мога да си ги представя заедно. Не искам да се оженят отново, но бих желала да престанат да се карат.
	Алекса кимна съчувствено.
	— Бих искала мама да се омъжи за Джак.
	— Ами баща ти? — настоя Алекса и се засрами.
	Разговорите с пациентите се препоръчваха за отвличане на вниманието им, но не беше в реда на нещата да изнудва Келси за лична информация.
	Но вместо да смени темата, се чу да пита:
	— Искаш ли татко ти да се ожени?
	— За кого? — на свой ред попита Келси.
	— Нямах никого конкретно предвид — обля се в руменина Алекса. — Хайде да отидем във физкултурната зала.
	Келси обаче не пожела да изостави започнатия разговор.
	— Не познавам нито една подходяща негова приятелка. Но мама казва…
	— Премести се в количката — бързо я прекъсна Алекса.
	Не желаеше да слуша за мама, нито пък искаше да говори повече за татко. През останалата сутрин решително изтри Райън от паметта си.
	Малко след дванадесет часа повери Келси на грижите на Глория, отклони поканата за обяд и побърза към колата. Не бягаше от Райън, залъга се тя. Не се криеше от него. Но когато той внезапно се материализира пред нея, тя се почувства като уловена в примка.
	Слънцето блестеше през червено-оранжевите листа на дърветата и хвърляше топли отблясъци върху джинсите и якето му. Алекса плътно се загърна в дебелата си синя жилетка — един по-скоро защитен жест срещу мъжа до нея.
	— Келси удивително напредва — първа го заговори тя. — Ще ти изпратя подробен доклад в края на седмицата, но нещата определено изглеждат обнадеждаващи.
	Вятърът развя кичур коса пред лицето й. Райън нежно го отмести. Алекса потръпна.
	— Исках да ти благодаря, задето остана с Келси след сутрешната крамола.
	— Присъствала съм и на по-лоши разправии.
	— Често ли ти се налага да работиш със сприхави глезльовци?
	Тя учудено разтвори очи. Предния ден я бе обвинил в злонамереност спрямо любимата му дъщеря. Сега сам признаваше, че е разглезена.
	— Келси е умно и смело момиче, и понякога е много сладка — дипломатично защити пациентката си тя. Налагаше се обаче и доза реализъм в преценката й. — За съжаление, от време на време се сблъсква с проблеми, нямащи нищо общо с катастрофата и нараняването й.
	— Разбирам. Най-сетне започнах да го проумявам — обезсърчено въздъхна Райън. — Отдавна нещо в мен ми подсказваше, че Келси се опитва да се налага и нечестно ни манипулира, но отказвах да го призная, тъй като това означаваше, че съм допуснал основни грешки във възпитанието й. След школата на татко Рон исках да бъда идеалния баща за детето си. Исках то да се чувства обичано и защитено, да знае, че винаги може да се облегне на мен.
	— Сигурна съм, че Келси го знае — тихо отбеляза Алекса. — Но е крайно време да се помирите с Мелиса. Твърде много свобода на действие сте дали на момиченцето си. Тя не желае да ви гледа как се карате, но с готовност ви насъсква, след като й позволявате.
	— Лесно е да се каже. Мелиса го използва…
	Многозначителният й поглед прекъсна обвинението му. Райън се усмихна неловко.
	— Изглежда, че е по-лесно да стоваря вината върху Мелиса.
	— Райън, Мелиса обича Келси. И Келси е привързана към нея.
	— Само че Мелиса не съвпада с представите ми за добра майка — възпротиви се той. — В нея няма нито намек от търпеливостта, нежността и кротостта на моята майка. Мелиса е избухлива, изпада в крайности…
	— И тя сигурно пази някоя не твърде ласкателна характеристика за теб — прекъсна го Алекса. — И двамата виждате единствено отрицателните си черти и нямате добра дума един за друг. Нима в Мелиса няма нищо добро?
	— Все още не съм го открил. Но разбирам какво искаш да ми кажеш. Би ли поговорила по същия начин и с нея?
	— Разбира се, но само при условие, че ми обещаеш да не завеждаш дело против нея. Ако Мелиса не беше тъй изплашена, че ще загуби Келси, тя би могла да се държи по-приятелски, разумно…
	Райън дълго не отрони дума. Погледът му бе зареян безцелно в пространството, а върху лицето му последователно се изписаха мислите му — първоначално враждебни, после спокойни и най-сетне насмешливи.
	— Е, добре. Мелиса сериозно се скара на Келси, задето накара Кайл да замери учителя с желе. Това беше твърде неочаквано за мен. По-скоро предполагах, че ще застане на нейна страна, тъй като и аз й направих забележка.
	— Следователно, бихте могли да намерите общ език във възпитанието.
	Райън се вгледа в нея със замислени тъмни очи. Беше застанал пред вратата на колата и бе препречил пътя й за бягство. Тя занервничи. Някакъв ореол на интимност витаеше около тях и все повече ги сближаваше.
	— Съгласен съм — тихо и решително отсече най-сетне Райън. — Кажи на Мелиса, че няма да подавам иск за отнемане на попечителството й над Келси.
	Тя премигна невярващо. Беше засегнала темата по-скоро, за да изпита на реакцията му. Не беше и сънувала, че може да се съгласи. Беше слисана и зашеметена: той я бе послушал и приел съвета й!
	Професионалното й ежедневие гъмжеше от случаи, в които тя и пациентите й сплотяваха сили и задружно работеха, докато усилията им не се увенчаеха с успех. Но с Райън подобна взаимност бе постигала единствено в леглото. За първи път, независимо от осеммесечната им връзка преди две години, водеха тъй задълбочен, макар и кратък разговор. Бяха се закачали, дразнили, шегували и спорили, но никога не се бяха чувствали напълно близки. Алекса едва сега го осъзна.
	И изведнъж се почувства несигурна пред този нов Райън Касиди. Старият измамник, злоупотребил с доверието й, внезапно се оказа по-приемлив и познат.
	— По-добре ще е ти да съобщиш на Мелиса добрата новина — устоя на погледа му Алекса. Налагаше се да възвърне емоционалното си равновесие. — Иначе Мелиса не би повярвала.
	— Тя и така няма да повярва. Би го сметнала за номер или измама, за опит да й замажа очите и да я нападна в гръб.
	— Поговори с нея сериозно, като загрижен баща. Забрави самодоволната си физиономия.
	— Ах, как добре ме познаваш — ухили се Райън и върху лицето му тутакси се появи описаното от нея изражение.
	— Не, Райън, не те познавам — поклати Алекса глава.
	Кой беше истинският Райън Касиди и съществуваше ли той изобщо измежду множеството роли, които играеше?
	Тя бързо хвърли поглед върху часовника си.
	— Съжалявам, но трябва да побързам. Закъснявам, а ме чакат пациенти в Детския институт по рехабилитация.
	— Няма нужда да бягаш, Алекса. Не се страхувай от мен.
	Тя се настани бързо зад волана.
	— Не бягам — упорито настоя тя — и със сигурност не изпитвам страх от теб.
	— Докажи го — предизвика я той. — Каня те на вечеря довечера.
	Зави й се свят. Райън й определяше среща! Предварително обмисленото решение да излезе с него й се стори по-лошо предателство и от спонтанното й физическо отдаване снощи. Едно гмуркане в непознати води, което Алекса не можеше да си позволи.
	— Съжалявам, но имам други планове.
	— А тъй наречените ти планове свързани ли са с тъй наречения ти приятел Натаниъл Тримейн?
	Самодоволното му нахално изражение отново се появи. И следа не бе останала от замисления, загрижен човек, с когото бе разговаряла преди минути. Алекса се намръщи.
	— Плановете ми определено не са свързани с теб — отсече тя.
	Вдигна стъклото на страничния прозорец, запали двигателя и потегли, преди още Райън да се опита да отговори или да промени решението й.


>	Девета глава

	— Тайлър, я виж този снежнобял Форд мустанг! Какъв красавец! Модел ’65 — ликуващият глас на Бен се извиси над тълпата, дошла да посети изложбата на класически американски спортни коли.
	— Тайлър има вече този модел в колекцията си — обади се Кари Шоу-Тримейн. Ръката й бе вплетена в тази на съпруга й и двамата се усмихваха на угодническия ентусиазъм на Бен.
	— Да, но не е снежнобял. Човече, виждаш ли онзи понтиак ей там? Невероятен е.
	— Не знаех, че брат ти си пада по стари спортни коли — отбеляза Натаниъл Тримейн.
	— Изобщо не го интересуват — обади се Алекса. — Но след като Тайлър ги обича, и Бен ги заобичва.
	— Не разбирам — обърка се Натаниъл.
	Алекса въздъхна отегчено.
	— Бен иска да спечели приятелството на Тайлър — търпеливо заобяснява тя, но не поясни защо.
	Така или иначе, Натаниъл не можеше да смести две смислени мисли в главата си. Натаниъл се усмихна и пое ръката й, но Алекса бързо я изтегли и я пъхна в джоба си. Той се опита да я прегърне през рамената, но тя веднага намести ръчната си чанта между тях.
	— Пак ме отблъскваш — весело изкоментира поведението й той. — Няма нужда да се държиш толкова хладно, след като си възбудила интереса ми.
	Алекса въздъхна:
	— А как да ти го охладя, Натаниъл?
	— Заклевам се, и понятие нямах, че ще се появи тук тази вечер — сериозно й прошепна Кари. — Поканихме Бен на изложбата и не знаехме, че ще домъкне и Натаниъл. Дори се учудих, че ти прояви желание да ни придружиш.
	— Скучаех и исках да се разведря. Изложбата на стари коли ми допадна като идея. Но ако знаех, че Бен се кани да ме сватосва, щях да остана у дома пред телевизора. — Алекса направи кисела гримаса. — Натаниъл е такъв досадник!
	Сега тя вече съжаляваше за съобщението, оставено по телефонния му секретар. Защо бе позволила на Райън да я вкара в тази каша?
	— Досадник е, но е добър по душа — изтъкна Кари. — Безобиден е, ако не го вземеш насериозно.
	— Едва ли. Ох, ето го, пак идва. — Алекса се усмихна миловидно на присъединилия се отново към тях Натаниъл. Той интимно я хвана под ръка.
	— Алекса, действително ли ти се гледат тези бракми! Хайде да зарежем брат ми и близнаците, и да изчезнем. Искаш ли да ти покажа какво разбирам аз под приятно прекарване? — Натаниъл многозначително й намигна.
	— Не, благодаря — отскубна се Алекса. — И тук ми е добре.
	— След като тъй смяташ, бебчо… — Натаниъл я дари с най-ослепителната си усмивка.
	Алекса и Кари се спогледаха и едва не се изкикотиха гласно. Сякаш боговете я наказваха за опашатата лъжа, която бе сервирала на Райън относно несъществуващата й връзка. За изкупление трябваше да прекара цяла вечер в компанията на Натаниъл Тримейн.
	Защо не отиде на вечеря с Райън? Вълнуващо пламъче пробяга из тялото й и тя веднага го потисна. Беше отклонила поканата му по разни причини: трябваше да се държи по-далеч от него. А това означаваше и да го изхвърли от мислите си. Естествено поради това се бе съгласила да излезе с Кари, Тайлър и Бен тази вечер. Ако беше останала у дома, щеше да се отдаде на спомена за ненадейното му посещение през миналата нощ. И навярно щеше тайно да се надява той да се появи отново.
	Дори не можеше да понесе подобна мисъл. Отчаяно се обърна да поднови разговора с Натаниъл, но той реши, че най-сетне се е предала на очарованието му.
	— Татко, виж! — звънна детско гласче от другата страна на изложбата. — Алекса! Хайде да отидем при нея!
	— Изглежда, че някоя от малките ти пациентки те забеляза — усмихна се Кари. — Позна ли гласа?
	Сърцето й сякаш падна в петите й. Гласчето принадлежеше на Келси Касиди. А това означаваше, че и Райън е тук. Тя се вкамени. Приличаше на заслепена от автомобилните фарове сърна, зашеметено очакваща сблъсъка.
	Миг по-късно Райън се появи с Келси в инвалидната количка, лице в лице с компанията Шоу-Тримейн. Алекса чу как сестра й шумно възкликна, видя как брат й пребледнява, а Тайлър настръхва. Зет й беше в течение на антипатията на близнаците към Райън Касиди и бе чувал за захарната вендета на Бен.
	Само Натаниъл не разбра. Сляп за напрежението и враждебността между роднините му и новодошлия, той с усмивка поздрави Райън и сърдечно се здрависа с него.
	— Райън Касиди! — възторжено възкликна той. — Вие сте любимият ми карикатурист. И на всичко отгоре си падате и по стари коли! Как сте, приятелю?
	Райън му стисна ръка, но не сваляше поглед от Алекса. Първоначалната му радост от срещата се бе изпарила при вида на Натаниъл Тримейн до нея. Не можеше да повярва на очите си. Снощи бе готов да заложи цялата си колекция от коли, че връзката й с Натаниъл е измислена. Но ето че сега ги срещаше двамата, заобиколени с членовете на семействата им. Ревността му бе непозната до този момент, но сега го връхлетя с неподозирана мощ.
	Тя дори се бе нагласила за срещата, кисело отбеляза Райън. Беше облякла дълъг червено-черен пуловер и къса черна плисирана пола. Черни чорапи подчертаваха съвършенството на дългите й стройни крака. Тя бе тъй хубава, но беше с друг.
	Райън внезапно осъзна, че не е в състояние да поддържа необходимия за случая учтив разговор. Последва кратка неудобна пауза, прекъсната от Тайлър, който превключи на обичайния си делови образ на бизнесмен и му направи няколко комплимента за публикациите.
	Райън успя да му отговори подобаващо, но сестрите и брата Шоу не отрониха дума. Леденият блясък в очите на Кари и Бен бе по-смразяващ от който и да е враждебен поглед на Мелиса. Колкото до Алекса, тя бе извърнала глава.
	— Алекса, това ли са сестра ти и брат ти близнаци? — залюбопитства Келси и посочи с пръст русите, синеоки Бен и Кари. — Приличате си.
	— Да — кимна Алекса, а гласът й потрепери нервно. — Запознайте се. Това е Келси Касиди.
	— Здрасти — поздрави ги Келси.
	Розовата рокличка и скромното изражение я правеха да изглежда особено сладка.
	— Хей, Райън, не знаех, че имаш дъщеря — жизнерадостно избоботи Натаниъл.
	— Каква новина! — изскърца със зъби Кари.
	— Защо си в количка, сладурче? — клекна Натаниъл до Келси.
	— Паднах от мотор и се ударих лошо — информира го Келси. — Известно време лежах в болницата, но после татко ме взе при него и Алекса е моята физиотерапевтка.
	Разговорът повторно секна и никой не се опита да го поднови. Алекса почувства как всички очи се отправиха към нея. Шокът и неодобрението, изписани върху лицата на Бен и Кари й тежаха като воденични камъни.
	Тайлър се отнесе по-снизходително към откритието.
	— Не си ни споменала, че дъщерята на Райън Касиди е твоя пациентка. Навярно ти се е изплъзнало от паметта?
	— Татко има същата кола — похвали се Келси в желанието си да привлече отново вниманието към себе си. — Само че неговата е черна, а не червена като онзи Корвет ’63 ей там. Някакви хулигани я одраскали снощи от горе до долу.
	Тайлър веднага застана нащрек.
	— Обезобразили са колата ви? — Той незабелязано изгледа Бен, който продължаваше да се мръщи. — Как е станало това?
	Алекса и Кари си размениха ужасени погледи. Прекалено рисковано бе да се зачекне подобен проблем с Райън, особено в присъствието на Бен.
	Райън описа щетите, причинени на черния му корвет. Пропусна да спомене мястото на произшествието и Алекса облекчено си отдъхна.
	Тайлър изрази съчувствието си, но Бен се ухили злорадо.
	— С какво ли си го заслужил този път, Касиди? — отровно подхвърли той. — Май нямаш късмет с колекцията си от коли? Първо онзи модел ’64 със захар в двигателя, а сега още един с надраскани ругатни.
	Кари и Тайлър настръхнаха. Алекса изпадна в паника. Един поглед към войнственото лице на Бен бе достатъчен за Райън да се досети кой стоеше в основата на произшествията.
	— Спомена за модела ’64 година — меко се заинтересува Райън. — Много малко хора знаят за повредата му, а още по-малко — за причината.
	— Келси, искаш ли да отидем на бара? — приповдигнато предложи Алекса. — Сигурна съм, че не би отказала нещо разхладително. Бен, защо не дойдеш с нас?
	Това не беше покана, а заповед. Трябваше да измъкне Бен от въпросите на Райън Касиди.
	— Колко мъдро, Алекса — изгледа я Райън. — Можеш да вземеш Келси. Аз ще се присъединя по-късно. — Бе олицетворение на спокойствие и самоконтрола. — Но първо бих искал да поговоря с Бен.
	— Искам сладолед, пуканки и захарен памук — извика Келси.
	— Дадено, малката. Идвам с вас — възползва се Натаниъл. — Хайде, Алекса, води ни.
	Алекса не помръдна. Можеше ли да остави Бен и Райън насаме, щом в погледите им се четеше предизвикателство на войнстващи племенни вождове? Наложи се Натаниъл да поеме нещата в свои ръце. Той обърна количката на Келси и я придвижи към бара.
	Тя нямаше друг избор. В края на краищата Бен и Райън бяха възрастни хора. Освен това, Кари и Тайлър оставаха с тях и щяха да се погрижат за културния изход на разпрата.
	— Тук по` ми харесва, отколкото при онези глупави стари коли — радостно обяви Келси и разтвори опаковката на огромния шоколад, който Натаниъл й купи от бара.
	— Права си — съгласи се Натаниъл, облизвайки сладоледа си. Двамата се разбираха чудесно и бъбренето не секваше. — А, ето го татко ти — възкликна Натаниъл.
	Алекса извърна глава като ударена. С бързи крачки Райън стигна до тях.
	— Готова ли си за тръгване, Келси?
	Момиченцето притисна пакетчето пуканки, чашката сладолед, газирана вода и шоколада до гърдите си.
	— Все още не съм свършило с яденето — запротестира тя.
	— Можеш да изядеш всичко това по пътя — обеща баща й.
	Алекса нервно отбеляза, че той нито веднъж не я погледна. Едва сега осъзна, че бе свикнала с постоянното му внимание през изминалите дни. Беше готова да се закълне, че не подклажда интереса му към нея, но сега…
	Не можеше да свали очи от него. Бе по-привлекателен и мъжествен от всякога. Но вече не я забелязваше.
	— Какво си говорихте с Бен? — измърмори тя. Почувства силата на тъмния му поглед, прикован върху нея. Страните й пламнаха. Господ да й е на помощ! Тя харесваше вниманието му и го желаеше. Беше готова на всякаква глупост, за да го получи. Полудяла ли беше, та му зададе този въпрос?
	— Защо не попиташ него? — загадъчно отвърна Райън.
	Тя преглътна. Не знаеше какво да му каже. Не разбираше дали бе научил истината.
	— Късно е вече. Хайде, Келси, сбогувай се! — Той бутна инвалидната количка пред себе си и Келси високо им пожела лека нощ.
	Инстинктивно Алекса изтича след тях.
	— Райън, почакай!
	Той спря. Устните му бяха здраво стиснати. Не пророни дума, изчаквайки я първа да заговори.
	— Така ли си тръгваш? Без да ми кажеш нищо?
	— Много неща бих ти казал, но… — Той погледна надолу към Келси. — Дъщеря ми е с мен. Искам да я заведа у дома.
	— А после… да съставиш нова стратегия? — опита се да прозвучи уверено и хладнокръвно Алекса. Но същевременно разбираше, че се бе провалила.
	— Лека нощ, Алекса — пожела Райън и си тръгна с Келси.
	Гледаше ги как се смесват с тълпата.
	Втълпяваше ли си или последните му думи действително бяха прозвучали като сбогуване? Сега той знаеше за постъпките на Бен и не желаеше да има каквото и да било общо с нея. А може би се замисляше за отмъщение? Стоеше загрижена, а Натаниъл продължаваше да я занимава с достойнствата на различните марки бира. Така ги завариха Кари, Тайлър и Бен.
	— Най-сетне разбрах! Келси е пациентката с малкото братче и воюващите родители, нали? — възкликна Кари. — Завела си Франклин и Емили у Райън, за да помогнеш на Келси да види брат си.
	— Аз пък само намекнах за захарта и Касиди взе, че се досети за всичко — навъси се Бен. — Веднага схвана и за гълъбите, които му бях пуснал вътре в къщата, и за стотиците пици, които му изпратих да плати, за фалшивите телефонни обаждания от негово име. Публикувах телефонния му номер в разни порнографски и хомосексуални списания. Интересно колко гейове са му позвънили.
	— Та ти си само за политическа кариера, Бен — възхитено се провикна Натаниъл. — Бива те за мръсни номера и игрички.
	— А може да е за затвора — кисело се обади Тайлър. — Касиди беше бесен и не го виня.
	— Не може да опандизи Бен — изплашено се намеси Кари. — Нали престъпленията имат срок на давност?
	— Това ще изясни адвоката му, който категорично няма да е свързан с компанията Тримейн — процеди Тайлър.
	— Не можем да изоставим брат ни — почти се разплака Кари. — Бенджи, не се бой! Ще направим всичко възможно да…
	— Не му давай напразни обещания, Кари — отсече Тайлър. — Бенджи е пълнолетен и напълно отговаря за постъпките си. Хайде, сбогувай се. Тръгваме.
	— Не — извика Кари и обезумяла впи очи в Алекса.
	Алекса почувства как стомахът й се свива. Отчаянието на сестра й беше и нейна болка. Опита се да заглади нещата.
	— Тайлър, нима не разбираш? Това не е изпитание за вярност.
	— И добре че не е — изхили се Натаниъл, — иначе Тайлър щеше да изгуби. Кари, Алекса и Бен са заедно от двадесет и седем години, а Кари е госпожа Тримейн само от една. Кръвта вода не става.
	Тайлър протегна ръка към съпругата си.
	— Прибираме се, Кари.
	Тя не помръдна.
	Алекса понижи глас и прошепна на брат си и сестра си:
	— Спокойно. Няма смисъл да изпадаме в паника.
	— Без паника ли? — извика Кари. — Алекса, та Райън беше направо луд! Теб те нямаше, когато той говори с Бен. Изплаших се да не би да го удуши на място. Райън има високопоставени приятели. Без помощта на семейство Тримейн, Бен е загубен.
	— Почакай — прекъсна я Алекса. — Райън не е канибал.
	Разговорът й се стори прекалено познат и й напомни оплакванията на Мелиса. Мелиса бе сгрешила в преценките си. Защо и Кари да не греши?
	— Да не би да си се поддала отново на чара му? — изграчи Бен. — Алекса, как можеш да му вярваш?
	— Съжалявам, Бен. Оценявам предаността ти към мен, но мисля, че преигра. Отдавна трябваше да го кажа — тихо рече тя.
	— Охоо, задават се буреносни облаци — прекъсна спора им Натаниъл. — Тайлър се качва в колата и не изглежда щастлив.
	Кари моментално се обърна и изтича след съпруга си, без да се двоуми.
	— Как само ще се скарат довечера — злорадо предсказа Натаниъл. — Ще има земетресение от десета степен по скалата на Рихтер.
	— Не. Ще се опитам да оправя нещата — разстрои се Бен и побягна след Кари и зет си. — Аз съм виновният.
	— Бен май на всичко е готов, за да си запази топлото си място в компанията — цинично отбеляза Натаниъл. — Той цени фамилното ни име повече от мен самия.
	— Бен се тревожи не толкова за положението си в компания Тримейн, колкото за Кари, както за мен, когато скъсахме с Райън. — Алекса въздъхна безпомощно. — Кашата започна оттогава. Ето че Тайлър и Кари се карат, Бен загази… Трябва да оправя сама нещата. Никой друг, освен мен, не може да го стори.
	— Каниш се да паднеш на колене и просиш милост от Касиди? Препоръчвам ти да се появиш само по жартиери и чорапи. Току-виж изгладиш противоречията помежду ви.
	Лицето й пламна.
	— Отвратителен си, Натаниъл!
	— Пошегувах се, де. Искаш ли да те закарам у дома?
	— След като семейството ми ме изостави, нямам друг избор, освен да приема.
	— Но при едно условие, бебчо, само ако излезеш с мен утре вечер.
	— Добре — преглътна нетърпеливата си въздишка Алекса. Нямаше намерение да спази обещанието си. Трябваше час по-скоро да се махне.
	Но когато потеглиха, вместо своите координати, обясни на Натаниъл пътя към дома на Райън. Знаеше, че се налага да поговорят още същата вечер. Щастието на Кари и Бен зависеше от това.
	Нервите й се бяха изопнали до скъсване. Макар и да беше предприела мисията заради брат си и сестра си, съвсем други мисли й минаваха през главата. Цяла гама от минали разговори с Райън, спорове и сцени на нежност се изнизваха пред очите й.
	Съпоставяйки спомените си, истината бавно изплува пред нея. Ако преди две години се бяха държали по същия открит и честен начин както сега, то едва ли биха се разделили. Но тогава се бе чувствала несигурна, а той бе опитал да избегне обвързването. Доверието им един към друг не беше пълно. Райън грижливо бе пазил тайните си от нея, а тя не бе знаела как да защити любовта си.
	А сега… Припомни си как студено се бе сбогувал тази вечер, как се бе измъкнал с Келси, скривайки се зад обичайната непробиваема защитна преграда. Преди две години му бе позволила да я изхвърли. Този път нямаше да се повтори.
	„Как можеш да му вярваш?“ Въпросът на Бен продължаваше да звъни в ушите й. Едва сега осъзнаваше, че действително му има доверие. Райън й бе доказал, че може да е справедлив към Мелиса и да постави интересите на Келси над своите желания. Доверяваше се на дадената от него дума и беше сигурна, че ще я спази.
	Но след като му се доверяваше, то следваше ли, че го обича?
	— Изобщо не ме слушаш — оплака се Натаниъл. — Поливаш ентусиазма ми със студена вода. Разбирам да се държиш резервирано, но ти прекали.
	Гласът му я изтръгна от мислите й.
	— Съжалявам, Натаниъл — разкая се Алекса, — какво каза?
	— Няма смисъл — измърмори Натаниъл. — Започвам да подозирам, че всъщност не се перчиш. Просто не съм ти интересен. Имаш друг, нали? Някого, в когото си влюбена.
	Тя тихо се загледа пред себе си. Обичаше ли Райън? Беше ли някога преставала да го обича?
	— Не знам, Натаниъл — отрони се от устата й. Но вече знаеше.
	Не би могла да избере по-лош момент, за да признае пред себе си, че го обича. Очите й се напълниха със сълзи. Когато той й се бе обяснил, тя искрено му беше отказала любовта си. Щяха ли някога да се разберат?
	Натаниъл зави по дългата алея.
	— Хей, къде сме? Мислех, че живееш в някой жилищен комплекс.
	— Ами, отивам при… един приятел. Можеш да ме оставиш, Натаниъл. Благодаря, че ме докара.
	Натаниъл спря на няколко крачки от величествения вход.
	— Не искаш ли да почакам, докато Касиди те изхвърли? Може да го стори след тазвечерните разкрития за Бен.
	В думите му отекваха собствените й опасения.
	— Ти си едно объркано разстроено момиченце — продължи Натаниъл. — Най-добре е да забравя за утрешната ни среща, а?
	— Съжалявам — кимна Алекса. — Радвам се, че не ме взе насериозно.
	Тя бързо му се усмихна и махна с ръка, преди да се запъти към външната врата.
	Сърцето й щеше де се пръсне, когато удари два пъти с месинговото чукче и Райън тутакси застана пред нея. Лицето му бе непроницаема маска и не подсказваше, дали я посреща или анатемосва. Беше стиснал ръце в юмруци, а тъмните му очи я изгаряха.
	Тя с мъка се пребори с връхлетелия я страх. Искаше й се да се обърне и да избяга. Колата на Натаниъл все още пъплеше по алеята. Можеше да скочи вътре и да се спаси от неговата присъда.
	Беше прекарала последните две години, без какъвто и да е емоционален риск, предпазвайки се от страдания. Можеше отново да го стори…
	Но вместо това тя си пое дълбоко дъх, изправи рамена и срещна открито погледа му.
	— Ще ме поканиш ли да вляза или ще ме държиш навън като данъчен инспектор?


>	Десета глава

	— Келси вече е легнала — хладно я осведоми Райън. — Напразно си дошла.
	Нервите й всеки момент можеха да й изиграят лоша шега. Той чудесно знаеше, че тя не бе тук в качеството си на специалист-терапевт. Райън явно започваше да й отмъщава.
	— Не съм дошла заради Келси. Дойдох, за да поговоря с теб.
	Погледът му се плъзна покрай нея и проследи колата на Натаниъл.
	— Приятелят ти ще те чака ли?
	— Натаниъл не ми е приятел — твърдо устоя на погледа му тя.
	Райън продължаваше да й препречва входа.
	— Не е ли? Но ти се постара да ми го докажеш.
	— Напразни усилия. И без това не ми повярва.
	Тя скръсти ръце на гърдите си и се намръщи.
	— Не съм дошла, за да се препираме, Райън. Ако не ме искаш, си тръгвам.
	Не възнамеряваше да се унижава. Погледът й се спря върху решителната му брадичка и пронизителните тъмни очи. Райън изглеждаше недостъпен.
	Точно в този момент Натаниъл натисна газта и се изстреля по шосето, със скоростта на състезателна кола.
	— Охоо, оставаш без превоз! — възкликна Райън. — Лошо. Сега заседна.
	— Не — вирна глава Алекса. Вече знаеше как да се защитава. И как да се изплъзне. — Винаги мога да повикам такси.
	— Естествено. Телефонната будка е само на няколко пресечки оттук.
	— Видях я по пътя. Нощта е приятна. Мога да се поразходя.
	И с гордо вдигната глава Алекса заслиза по стълбището.
	— Ще се изненадаш ли, ако нарека постъпката ти блъфиране и не те спра? — Райън я последва няколко стъпала, но не я настигна.
	Само няколко крачки и щеше да е до нея. Ако желаеше. Ако, изплака Алекса и се застави да забрави фалшивите си надежди.
	— Ще се изненадаш ли, ако измина целия път до телефонната будка и си поръчам такси?
	— Да. — Райън бе вече в подножието на широкото стълбище. — Така едва ли би помогнала на брат си. Би ме вбесила още повече, а аз съм достатъчно бесен от днес.
	— Не се поддавам на заплахи — подхвърли през рамо тя и продължи да върви.
	— Но обичаш да ги отправяш към други, нали?
	Предизвикателният му тон я закова на място.
	— Никого не заплашвам — презрително процеди тя.
	— А какви бяха онези заплахи с всемогъщите Тримейн?
	Тя мигновено се извърна.
	— Искаш ли да поговорим за Бен и за случилото се?
	— Защо не заповядаш вътре да обсъдим нещата, Алекса?
	Райън бавно тръгна към входната врата. Да се реши ли да го последва? Или да избяга? Ако сега му обърнеше гръб, щеше ли да я последва? Или щеше да я остави да си отиде, както преди?
	— Алекса, върни се.
	Престана да мисли, да анализира.
	— Предпочитам да си вървя. Можеш да обсъдиш проблема с адвоката на Бен.
	Кръвта бушуваше в ушите й, пулсът й препускаше. Обърна се и гордо закрачи по алеята.
	Само след миг Райън я настигна. Пръстите му се впиха в китката й и тя рязко се спря.
	— Хайде да опитаме отново. Ще кажа „Влез с мен вътре, Алекса“, а ти ще ми отговориш… — Той я изгледа с очакване.
	— Ами ако не отговоря? Ако просто си тръгна?
	— Опитай и сама ще видиш докъде ще стигнеш.
	Погледите им се сблъскаха. Тя пристъпи напред. Не стигна далеч. Той не изпусна китката й.
	— Идваш с мен, Алекса. — Гласът му бе тих, но изпълнен с мъжка решимост. — Или ще вървиш сама, или ще те прехвърля през рамо. Избирай!
	— Предпочитам да вървя — с достойнство отвърна тя. Но това беше само фасада. Стомахът й се сви, главата й се замая, а коленете й омекнаха.
	Райън освободи китката й, но ръката му се спусна и пръстите им се преплетоха. Тръгнаха към къщата в пълна тишина, като нейната ръка бе здраво стисната в голямата му топла длан.
	На входа Райън се отдръпна, за да й позволи да мине, но й остави само толкова място, че да гарантира допира им. Когато тя се плъзна покрай него, и двамата потръпнаха.
	За миг спряха. Небесносините й очи се взряха в неговите — неспокойни и тъмни. Бяха тъй близо един до друг, че усещаше топлия му дъх и споменът за ласките им премина през тялото й като ток.
	— Бен ли те изпрати? — наруши напрегнатата тишина той.
	— Какво?
	Тя усети странна омая. Начинът, по който я гледаше, размиваше всички свързани мисли в главата й.
	Потрепери и се вмъкна в огромния вестибюл — по-далеч от него. Видя как той затвори вратата, а после я заключи.
	Пое си дълбоко дъх.
	— Бен не ме е молил за нищо. Исках да се извиня вместо него. Това, което е сторил, е ужасно, но…
	— Ти желаеше отмъщение и брат ти го е извършил. — Беше се надвесил над нея — горещ и мускулест.
	— Не. Дори Кари не е знаела какво прави Бен. Мислил си, че съм аз? Че съм на дъното на номерата? Че съм ги измисляла и одобрявала?
	— Възможността ми мина през ума.
	— Ето защо избяга от изложбата и ме изгледа като най-търсения престъпник в Америка!
	— Определено възнамерявах да поговоря по-късно с теб, но ми трябваше време да асимилирам истината за всички произшествия. Предполагах, че неволно съм се превърнал в мишена на група разярени фанатици. Предполагах, че някой мой комикс ги е обидил. А през цялото време твоето братче ми се е надсмивало.
	— Бен е способен на всичко, особено ако се отнася до мен или Кари.
	— Бесен е, задето те засегнах ли?
	Алекса кимна и извърна очи.
	— Не съм искала отмъщение, Райън. През цялото време исках… — Гласът й неспокойно заглъхна.
	— Какво си искала, Алекса? — тихо я попита той.
	— Теб — прошепна тя с поглед, вперен в килима. — Исках да се върнеш.
	— А сега? Искаш ли ме още, Алекса? Или са истина думите ти, че не ме обичаш?
	Тя нервно прекара ръка през косите си.
	— Тогава си вярвах.
	— И аз тогава вярвах, че съм престанал да те обичам, цели две непоносимо дълги и нещастни години си го повтарях. И живях с последствията.
	— Имаш предвид номерата на Бен?
	— Не, имам предвид липсата ти. — Райън мрачно се усмихна. — Хайде да оставим спора настрани, Алекса. Нека бъдем честни един към друг. Искаш ли ме?
	Тя пламна. Страхуваше се, че започва да разбира. Ами ако Райън й готвеше клопка, заставяйки я да признае любовта си към него? Би могъл спокойно да я отблъсне след това и да си отмъсти за всички злини, причинени от Бен. Отмъщението раждаше отмъщение.
	Алекса го изгледа, останала без дъх. По пътя към него бе осъзнала, че го обича, а любовта бе свързана с доверие. След като го обичаше, тя трябваше да му се довери. Беше я наранил преди време и й беше признал, че е сгрешил. Ако искаше да имат съвместно бъдеще, трябваше да загърби болката и да започне на чисто. Трябваше да му даде шанс. И да му повярва.
	Небесносините й очи преливаха от вълнение.
	— Искам те, Райън! — страдалчески се изтръгна от нея. — Обичам те, винаги съм те обичала. Дори когато мислех, че те мразя, пак те обичах. Ако ти ме желаеш…
	— Ако?! — Той я грабна на ръце.
	Тя автоматично обви крака около бедрата му, а ръцете й се плъзнаха около врата му. Полата й се вдигна, а гърдите й легнаха върху неговите. Райън притвори очи. Могъщо желание го разтърси. Притисна я към себе си.
	— Обичам те, Алекса! Не искам никога да се усъмниш в чувствата ми. Възнамерявам да ти го напомням през целия ни живот.
	Тя отдръпна глава и се взря в очите му.
	— Звучи като предложение — едва се осмели да отрони тя.
	— Защото е предложение. Предложение, закъсняло с две години.
	Той докосна устните й примамливо.
	— Кажи „да“, Алекса. Кажи, че ще се омъжиш за мен. Твърде много време пропиляхме един без друг.
	Предлагаше й брак?
	— Не мога да повярвам, Райън!
	— Може би това ще помогне… — Устните му докоснаха нейните.
	Тя изскимтя, когато целуна врата й, ухапа я игриво, а след това прокара език по кожата й. Тя плъзна ръка по мускулите на гърба му, като отметна назад глава да се наслади на милувките му. Силните му ръце й вдъхваха сигурност. Бавно и сластно ръцете му се плъзнаха под полата й, погалиха бедрата й и ги придърпаха към него.
	Алекса напрегнато се притисна към набъбналата му мъжественост. Той беше твърд и неотклонно търсеше взаимност, тя бе нежна, женствена и покорна.
	И двамата трепереха от възбуда.
	Устните им се потърсиха и се сляха, езикът му проникна в устата й, докосна нейния, а после разучи всяка сладостна гънка. Целувката им ставаше все по-страстна и по-страстна.
	Едва дишаха, когато се откъснаха един от друг. Лицата им аленееха, телата им пламтяха, обгърнати от жар.
	— О, Райън — прошепна Алекса.
	Цялата пулсираше от желание. Устните й заиграха по мускулестия му загорял врат. Гърдите й настръхнаха, жадувайки милувки. Искаше го, нуждаеше се от него.
	— Все още не си ми казала дали ще се омъжиш за мен? — напомни й Райън.
	Тя разтвори бедра и бавно се спусна на земята. Ръцете му здраво я притиснаха. Дишането й се учести и тя изхриптя. Страст замъгли очите й.
	— Да, Райън, искам да се омъжа за теб.
	— Любима! — Той почти я смачка в прегръдките си. — Направи ме най-щастливия човек на земята.
	— И аз съм щастлива — прошепна тя. — Не мога да повярвам, че се събрахме отново.
	Камък бе паднал от сърцето й. Съмненията, угрижените мисли и самотата най-сетне я изоставиха. Мъжът до нея й дари сигурност.
	— Остани тази нощ с мен, Алекса.
	— Да, ще остана.
	Той я вдигна на ръце като в класически любовен филм и я понесе нагоре по стълбите.
	Спалнята му беше цяло откритие. Тя се разсмя.
	— Надин се е престарала. Липсват единствено лианите, за да се почувстваме Тарзан и Джейн.
	— Веднага ще продам къщата — обеща Райън. — Не желая повече да живея в карикатурен дом.
	— Чудесно би било да имаме хубаво, голямо жилище с ателие за теб и стая за Келси, когато ни дойде на гости — размечта се Алекса, играейки с токата на колана му. Миг след това пръстите й се спуснаха по ципа му и Райън изстена, като притисна ръката й и зацелува всяко нейно пръстче.
	— Ами близнаците, които ще се родят? — подхвърли той. — Нужно е място и за тях.
	— Съгласен ли си на още едно котило? — подразни го тя.
	— С нетърпение го очаквам!
	Той разкопча първото копче на пуловера й и целуна шията й. После бавно разкопча второто, третото и четвъртото, прокарвайки пътечка от целувки по гладката й кожа. Изпод разтворения пуловер гърдите й блеснаха бели, преливащи от чашките на ниско изрязания сутиен. Връхчетата им, настръхнали и розови надничаха изпод дантелата.
	Беше прекрасна в женствеността си. Райън положи длан върху всяка гърда и нежно помилва пъпките им. Алекса впи нокти в гърба му. Телата им прилепнаха. Пуловерът й бавно се плъзна на земята.
	Той я придърпа към огромното легло и я сложи на скута си. Ръцете му обвиха кръста й и той щастливо потри нос във врата й.
	— Радвам се, че сме заедно, Алекса.
	— И аз, Райън.
	Тя положи глава на рамото му, ръката й потърси неговата и за момент двамата се отдадоха на насладата от близостта.
	Но после страстта им се разгоря неудържимо. Дрехите се превърнаха в пречка и те ги смъкнаха от себе си с шеметна бързина.
	— Искам да те целувам, Алекса. Тук и тук… — Устните му погалиха връхчетата на гърдите й, после се спуснаха към пъпа, игриво дразнейки малката му кухина с език. — Искам да целуна всяко местенце на тялото ти, любима.
	Тих вик се изтръгна от гърлото й, когато Райън направи пътечка от целувки от корема до влажната й женствена топлина. Огнени тръпки от желание, неизпитани дотогава, пронизаха тялото й. Беше на ръба на безпаметно удоволствие. Името му се отрони от устата й, когато вълшебните вълни на екстаза я заляха. Той не й даде време да си отдъхне. Покри тялото й със своето и леко, внимателно навлезе в горещата й плът. Тя го посрещна, жарка и всепоглъщаща.
	— Обичам те! — сключи около него бедра Алекса.
	Това беше много повече от секс. Беше любов, надхвърляща физическото желание. Беше се самозалъгвала, че не го обича. Тя и Райън си принадлежаха; любовта им бе благословена.
	— Ела, любима — изстена Райън. — Последвай ме.
	Тя цялата му се отдаде, потопена в силата на любовта. Ръцете им се сплетоха над главата й и страстни вълни от удоволствие ги заляха, разбивайки се в телата им до пълна обща насита.
	Дълго след това се наслаждаваха на топлината на отпуснатите си удовлетворени тела.
	Най-сетне Алекса въздъхна успокоена и се протегна под него. Райън вдигна глава и я погледна в очите. Любовта преля в усмивката им.
	— Мисля, че трябва да определим датата на сватбата — погледна я Райън.
	— Какво ще кажеш за напролет? Ще имаме достатъчно време да…
	— Но това е след няколко месеца — запротестира той. — Нека бъде идната седмица.
	— Искам да се порадвам на годеничеството — сгуши се в него Алекса. — Бих искала да организираме чудесна сватба.
	— Сигурна ли си, че това искаш, скъпа?
	Тя вдигна лице, за да го целуне.
	— Да. Има още една причина, Райън. Келси. Бих искала да я видя как пристъпва след нас на сватбената церемония.
	— И вярваш, че тя ще проходи до пролетта? — осмели се да помечтае Райън.
	— Тя бързо напредва — кимна Алекса, — но се нуждае от по-интензивна физическа, както и образователна програма. Не бива да я изолираш у дома.
	— За Детския център по рехабилитация ли намекваш?
	— Това е първокласно медицинско заведение. Гарантирам ти, че ще й се отрази чудесно. А това ни довежда до Мелиса…
	— Не — възпротиви се Райън, — да не говорим за нея сега. Тя ще се зарадва, ако изпратя Келси в центъра…
	— Мисля, че трябва да увеличиш издръжката на детето си, Райън — прекъсна го Алекса. — Келси расте и потребностите й се увеличават. Джак и Мелиса са във финансово затруднение и в името на дъщеря ти ние трябва да им помогнем.
	— Боже господи! Женя се за адвокатката на бившата си съпруга!
	— Знам, че си любещ баща — взе лицето му в ръце Алекса — и затова ще се наложи да преодолееш враждебността си към Мелиса. Става дума за Келси, любими.
	Той целуна дланите й.
	— Вярвам, че ще се зарадва на женитбата ни. Тя те харесва, Алекса. Бих искал брат ти и сестра ти да не ме мразят толкова, макар и да ги разбирам. Ще ми простят ли някога, задето те нараних?
	— Да — топло кимна Алекса. — Времето ще заличи неприязънта между теб и тях… О, не! Те се скараха на изложбата и изфучаха към дома си. Трябва да се обадя на Кари да не се притеснява за Бен. Може би ще се сдобри отново с Тайлър. Дано не съм закъсняла!
	Райън й подаде телефона. С туптящо сърце тя набра номера. Не искаше бракът на сестра й да се разпадне в момента, в който собствения й роман най-сетне разцъфтя.
	Телефонът иззвъня последователно няколко пъти и най-после чу задъхания глас на Тайлър:
	— Дано е важно, защото…
	— Тайлър, в неподходящ момент ли се обадих? — несигурно попита Алекса.
	— Не, Алекса. Обади се точно по средата на най-хубавото ни преживяване. С Кари ли искаш да говориш?
	Кари веднага се обади. Очевидно стоеше съвсем близо до него. Или може би лежеше до него, помисли си Алекса. Спомни си за телефонния апарат досами леглото в спалнята на сестра си.
	— Исках да ти кажа, че Бен не се нуждае от адвокат, а ти не бива да си разбиваш брака с Тайлър — обясни Алекса.
	— Да разбия брака си? — недоверчиво повтори Кари. — Та ние с Тайлър само поспорихме тази вечер. Случва се. Но не възнамеряваме да се разделим за това. Ние се обичаме, Алекса. Как искам да повярваш, че любовта не завършва задължително нещастно, с отмъщение…
	Алекса вдигна очи към Райън и се засмя.
	— Вярвам ти, Кари. Любовта е най-сладкото отмъщение.


>	Единадесета глава

	Седем месеца по-късно Алекса Шоу и Райън Касиди се ожениха. Шафери на сватбената им церемония бяха тримата близнаци — Дилан, Емили и Франклин. След тях пристъпваше Келси в дълга виолетова рокля. Ходеше бавно и внимателно, но самостоятелно, без шини или патерици.
	Кари Тримейн оправи за последен път сватбения шлейф на Алекса и избърса навлажнените си очи.
	— Изглеждаш прекрасно, Алекса! Толкова се радвам за теб и Райън. Чудесна двойка сте!
	Алекса стисна ръката на сестра си. Последните седем месеца бяха доказали, че те с Райън несъмнено си подхождаха.
	Дори Мелиса сърдечно я беше поздравила. Враждебността между нея и Райън бавно се топеше, особено след брака й с Джак Уебър. Джак работеше вече като представител на магазините „Тримейн“ и поддържаше приятелски връзки с Алекса и учтиви — с Райън. Келси живееше при майка си, но редовно гостуваше на баща си. Тя искрено вярваше и постоянно гордо повтаряше, че е събрала Райън и Алекса. Всъщност, донякъде бе права.
	— Омъжих и двете си дъщери — сияеше полковник Шоу, — при това — много сполучливо! — Усмивката му изненадващо напомняше тази на сина му Бен. — Остава и брат ви да си намери подходяща годеница.
	— Бен все още не е готов за това — предпазливо отбеляза Кари.
	— И коя ли би го взела? — подхвърли Алекса. — Трябва да е Макиавели в пола и с доказани способности да го държи изкъсо…
	В този миг органът тържествено прозвуча. Полковник Шоу взе дъщеря си под ръка и я поведе към олтара.
	Алекса видя майка си и брат си, Кари, Тайлър и децата, както и цялото семейство Тримейн. От другата страна на пътеката бяха Келси и Глория. Рон Касиди седеше между тях сам, без бивши и настоящи съпруги по молба на сина си.
	Райън я очакваше пред олтара, висок и неотразимо мъжествен, с пълни с обожание очи. Въпреки нетърпението му да се оженят, признаваше, че седеммесечният период на годеничество се бе оказал мъдра идея. През това време той и Алекса бяха преоткрили и научили много стари и нови неща един за друг. Играта на нерви, стресовите ситуации и напрежението бяха зад гърба им. Отношенията им се бяха задълбочили под благотворното въздействие на любовта и всичко преживяно.
	Райън бе положил неимоверни усилия, за да си възвърне доверието на Кари и Бен, осъзнал огромното значение, което те имаха за бъдещата му съпруга.
	Алекса бе продължила терапията на Келси. Тя отлично се разбираше с момичето и Райън щастливо наблюдаваше приятелството им. Алекса му помогна да подобри и отношенията си с Мелиса. За негово огромно учудване тя считаше бившата му съпруга за разумна, а Мелиса никога не си позволяваше да изпада в истерия в присъствието на Алекса.
	Алекса и баща й извървяха пътя до олтара и баща й тържествено подаде ръката й на нейния бъдещ съпруг.
	Райън и Алекса се усмихнаха един на друг. В очите им се четеше любов, привързаност и щастие. След малко щяха да дадат съгласието си да встъпят в брак пред всички роднини и приятели.
	Райън повдигна ръката й към устните си и прошепна:
	— Това е най-щастливият ден в живота ми!
	— Обещавам ти още много такива — отвърна развълнувано тя и го погледна с безмерна обич.
