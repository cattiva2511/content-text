D>
	На Беатрис…
	Обичта ми се носеше като пеперуда,
	но смъртта кат’ прилеп връхлетя я.
	И както е казала поетесата
	Ема Монтана Маке`лрой:
	„До тук беше!“
D$


>	Глава първа

	{img:dqvolskata_dyskoreznica_1.png}
	_Някой_ път през живота си — и то много скоро — може да зачетете една книга и да забележите, че първото изречение на някои книги често издава каква е историята, разказана в книгата. Да кажем, че една книга започва с изречението „Имало едно време цяло семейство хитри катерички, заселило се в хралупата на едно дърво“, тя вероятно ще съдържа история, пълна с говорящи животни, които вършат какви ли не пакости. Друга книга, която започва с изречението „Емили седна и се загледа в купчината палачинки с боровинково сладко, които майка й беше приготвила, но толкова се притесняваше при мисълта за летния лагер, та не й се хапваше дори залък“, вероятно ще съдържа история, пълна с кикотещи се момичета, които си прекарват страхотно весело. А книга, която започва с изречението „Гари подуши кожата на чисто новата си бейзболна ръкавица и зачака нетърпеливо откъм ъгъла да се зададе най-добрият му приятел Лари“, вероятно ще съдържа история, пълна с изпотени момчета, които спечелват някакъв трофей. И ако харесвате пакости, веселби или трофеи, ще знаете коя книга да четете и бихте могли да изхвърлите останалите.
	Но тази книга започва с изречението „Сираците Бодлер погледнаха през мръсния прозорец на влака, впериха очи в навъсения мрак на Граничната гора и се чудеха дали животът им някога ще се подобри поне мъничко“ и вие би трябвало да познаете, че историята, която следва, ще се различава много от историите за Гари или за Емили, или за семейството хитри катерички. А това се дължи на простата причина, че животът на Вайълет, Клаус и Съни Бодлер е коренно различен от живота на повечето хора, като разликата се състои преди всичко в количеството нещастия, ужас и отчаяние, които ги сполетяват. Трите деца просто нямат време да вършат какви ли не пакости, защото бедите ги следват, където и да отидат. Те не са прекарвали страхотно весело, откакто родителите им загинаха в ужасен пожар. А единственият трофей, който биха могли да спечелят, би могъл да е някакъв вид „Първа награда за неволя“. Страхотно нечестно е, разбира се, че бодлерчетата имат толкова много тревоги, но такава е историята. И сега, след като ви казах, че първото изречение на книгата ще е „Сираците Бодлер погледнаха през мръсния прозорец на влака, впериха очи в навъсения мрак на Граничната гора и се чудеха дали животът им някога ще се подобри поне мъничко“, ако искате да избегнете една неприятна история, най-добре ще бъде да захвърлите тази книга.
	Сираците Бодлер погледнаха през мръсния прозорец на влака, впериха очи в навъсения мрак на Граничната гора и се чудеха дали животът им някога ще се подобри поне мъничко. От едно съобщение по пращящия високоговорител току-що бяха научили, че след няколко минути ще пристигнат в Нищоград, където живееше новият им опекун, и те неволно се питаха кой ли, за бога, би пожелал да живее в такава мрачна и зловеща местност. Вайълет, която на четиринайсет години беше най-голямото бодлерче, гледаше дърветата в гората — много високи и почти без клони, та по-скоро приличаха на метални тръби, а не на дървета. Вайълет беше изобретателка и постоянно чертаеше на ум машини и уреди, вързала косата си с панделка, за да улесни мисленето, и докато се взираше в дърветата, започна да изобретява механизъм, който би позволил на хората да се изкатерят до върха на всяко дърво, дори то да няма нито един клон. Дванайсетгодишният Клаус гледаше горската земя, покрита с туфи кафяв мъх. Най-много от всичко Клаус обичаше да чете и сега се опитваше да си спомни какво е чел за нищоградските мъхове и дали някои от тях стават за ядене. А мъничката Съни гледаше задименото сиво небе, надвиснало над гората като влажен пуловер. Съни имаше четири остри зъба и най-много се интересуваше от предмети, които да хапе, та сега очакваше с нетърпение да види какво би намерила за хапане в този край. Но дори докато Вайълет замисляше своето изобретение, докато Клаус се готвеше да изследва мъховете, а Съни отваряше и затваряше уста като предхапеща тренировка, Граничната гора им се струваше толкова невдъхновяваща, че неволно се питаха дали новият им дом наистина ще е приятен.
	— Каква прекрасна гора! — отбеляза господин Поу и се изкашля в бяла носна кърпа.
	Господин Поу беше банкер, натоварен след пожара да се грижи за делата на семейство Бодлер, обаче трябва да ви кажа, че не се справяше особено добре. Двете му главни задължения бяха да намери добър дом за сираците и да опази огромното богатство, което бяха оставили родителите на децата, а досега всеки дом, намерен от него, се оказваше катастрофа — дума, която тук означава „същинско бедствие, включващо трагедии, измами и Граф Олаф“. Граф Олаф беше ужасен човек, който искаше да заграби Бодлеровото богатство и опитваше всякакви отвратителни коварства, каквито можеше да измисли, за да го открадне. Колко пъти той едва не успяваше, колко пъти сираците Бодлер разкриваха плана му и колко пъти той се измъкваше — а какво правеше господин Поу? Кашляше! Сега той придружаваше децата до Нищоград и — с мъка на сърцето ви го казвам — Граф Олаф щеше да се появи отново с друг отвратителен кроеж, а господин Поу отново нямаше да успее да стори нещо дори приблизително полезно.
	— Каква прекрасна гора! — повтори господин Поу, когато престана да кашля. — Надявам се, деца, да имате добър дом тук. Надявам се на това, каквото и да става, защото току-що ме повишиха в Управлението на фаталните финанси. Станах вицепрезидент, отговарящ за монетите, и отсега нататък ще съм по-зает от всякога. Ако и тук нещо се обърка с вас, ще трябва да ви пратя в интернат, докато намеря време да ви търся друг дом, и затова ви моля да държите сметка за поведението си.
	— Разбира се, господин Поу — каза Вайълет, без да добави, че тя, брат й и сестра й винаги са държали сметка за поведението си, но че това не е облекчавало положението им.
	— Как се казва новият ни опекун? — попита Клаус. — Не сте ни казали.
	Господин Поу извади от джоба си лист хартия и се взря в нея с присвити очи.
	— Казва се господин Вуз… господин Кви… Не мога да го произнеса. Много е дълго и сложно.
	— Бихте ли ми го показали? — попита Клаус. — Може би ще отгатна как се произнася.
	— Не, не — възкликна господин Поу и прибра листа. — Щом е сложно за възрастен човек, ще е още по-сложно за дете.
	— _Гханд!_ — изписка Съни.
	Като много бебета Съни говореше обикновено с трудно преводими звуци. Този път вероятно имаше предвид нещо като „Но Клаус чете много сложни книги!“.
	— Той ще ви каже как да го наричате — продължи господин Поу, сякаш Съни изобщо не бе се обадила. — Ще го намерите в дирекцията на дъскорезница „Щастливец“, която била на няколко крачки от гарата, както ми казаха.
	— Няма ли да дойдете с нас? — попита Вайълет.
	— Не — отговори господин Поу и пак се изкашля в носната си кърпа. — Влакът спира в Нищоград само веднъж дневно и ако сляза, ще трябва да пренощувам тук и да загубя още един работен ден. Просто ви свалям тук и тръгвам обратно за столицата.
	Бодлерчетата погледнаха тревожно през прозореца. Не бяха особено доволни при мисълта да бъдат просто „свалени“ на непознато място, сякаш са пица, която някой доставя, а не три деца, съвършено сами на света.
	— Ами ако се появи Граф Олаф? — попита Клаус тихо. — Той се закле да ни намери пак.
	— Дадох на господин Бек… господин Дой… Дадох на новия ви опекун пълно описание на Граф Олаф — отвърна господин Поу. — Така че, дори ако допуснем невъзможното и той се появи в Нищоград, господин Шо… господин Гек… ще уведоми властите.
	— Но Граф Олаф винаги е маскиран — изтъкна Вайълет. — Понякога е трудно да го познаеш. Всъщност единственият начин човек да твърди със сигурност, че това е той, е да види на глезена му онази татуировка на око.
	— Включих татуировката в описанието си — каза господин Поу нетърпеливо.
	— Ами помощниците на Граф Олаф? — попита Клаус. — Той обикновено води поне един от тях със себе си, за да му помага в измамите.
	— Описах ги всичките на господин… Описах всичките на собственика на дъскорезницата — отговори господин Поу и вдигна един пръст, докато изброяваше ужасните приятели на Олаф. — Кукоръкият мъж. Плешивият мъж с дългия нос. Двете жени с бяла пудра по целите лица. И онзи, доста дебелият, който не прилича нито на мъж, нито на жена. Новият ви настойник е уведомен за всички тях и помнете, че ако има някакъв проблем, винаги можете да се свържете с мен или с някого от моите съдружници в Управлението на фаталните финанси.
	— _Качка_ — рече Съни мрачно. Вероятно имаше предвид нещо от рода на „Това не е особено успокоително“, обаче никой не я чу заради свирката на влака, която извести, че навлизат в гарата на Нищоград.
	— Ето че пристигнахме — заяви господин Поу и докато се усетят, бодлерчетата вече стояха на перона и гледаха как влакът се отдалечава между тъмните дървета на Граничната гора.
	Тракането ставаше все по-тихо и по-тихо, докато влакът изчезваше от погледа им, и след минутка трите деца наистина бяха останали съвършено сами.
	— Е — каза Вайълет и вдигна куфарчето с оскъдните им дрехи, — хайде да намерим дъскорезница „Щастливец“. Там ще се запознаем с новия си опекун.
	— Или поне ще научим името му — добави Клаус мрачно и хвана ръчичката на Съни.
	Ако някога правите планове за ваканцията си, сигурно ще ви е полезно да си вземете пътеводител, тоест книга, изброяваща интересни и приятни места, които заслужават да бъдат посетени, и пълна с ценни съвети какво да правите, когато пристигнете там. Нищоград не е включен в нито един пътеводител и докато вървяха бавно по единствената нищоградска улица, сираците Бодлер мигновено разбраха защо. От двете страни на улицата видяха по няколко магазинчета, но никое от тях нямаше витрини. Видяха пощата, обаче на пръта не се вееше знаме*, а вместо това на върха му висеше и се полюшваше стара обувка. А срещу пощата се издигаше висока дъсчена ограда, която продължаваше чак до края на улицата. По средата на оградата имаше много висок портал, също изработен от дърво, с думите „ДЪСКОРЕЗНИЦА «ЩАСТЛИВЕЦ»“, изписани с букви, които изглеждаха неравни и лигави. Покрай тротоара, където би трябвало да има редица дървета, бяха струпани камари от стари вестници. С две думи: всичко, което би могло да направи града интересен или приятен, беше скучно или неприятно и ако бяха включили Нищоград в някой пътеводител, единственият ценен съвет какво да правите, след като пристигнете там, би бил: „Заминете си!“. Обаче трите деца не можеха да си заминат, естествено, та Вайълет поведе с въздишка двамата по-малки към дървения портал. Тъкмо се канеше да почука, когато Клаус докосна рамото й и каза:
	[* В САЩ на всички учреждения, включително пощенските станции, винаги се вее държавното знаме. — Б.пр.]
	— Погледни!
	— Видях — отвърна Вайълет, защото помисли, че той говори за буквите, с които бе изписано „Дъскорезница «Щастливец»“.
	Сега, застанали пред портала, децата успяха да видят защо буквите изглеждат неравни и лигави — те се състояха от стотици топчета дъвкана дъвка, просто залепени на портала, тъй че да образуват букви. С изключение на един надпис „Пазете се!“, който видях веднъж и чийто букви бяха образувани от мъртви плъхове, надписът „Дъскорезница «Щастливец»“ беше най-гадният надпис в света и Вайълет помисли, че брат й иска да изтъкне именно това. Но когато се обърна, за да се съгласи с него, тя видя, че той не гледа надписа, а далечния край на улицата.
	— Погледни! — повтори Клаус, но Вайълет беше вече видяла в какво се взира той.
	Двамата застинаха безмълвно, вперили очи в сградата в дъното на единствената улица в Нищоград. Съни бе оглеждала някои зъбни отпечатъци по дъвките, но когато сестра й и брат й млъкнаха, тя вдигна поглед и също видя сградата. Няколко секунди сираците Бодлер само гледаха.
	— Сигурно е съвпадение — каза Вайълет след дълга пауза.
	— Разбира се — рече Клаус притеснено, — съвпадение.
	— _Варни_ — съгласи се с тях Съни, но не го вярваше.
	Никое от сирачетата не го вярваше. След като бяха стигнали до дъскорезницата, децата виждаха още една сграда в дъното на улицата. Също като останалите сгради в града и тази нямаше прозорци, а имаше само кръгла врата в средата. Обаче формата на сградата и начинът, по който беше боядисана, накараха бодлерчетата да се втрещят. Сградата имаше формата на нещо като овал, а по горния й ръб стърчаха извити нагоре тънки клечки. По-голямата част от овала бе боядисана в кафеникав цвят с голям бял кръг в овала и по-малък зелен кръг в белия кръг, а няколко малки черни стъпала водеха към малка кръгла врата, боядисана в черно, та приличаше на още по-малък кръг в зеления кръг. Сградата беше построена по подобие на око.
	Трите деца се спогледаха, после се взряха в сградата, после пак се спогледаха и поклатиха глави. Както и да се стараеха, те не можеха да повярват в такова съвпадение — че в града, където щяха да живеят, има сграда, която прилича досущ на татуировката на Граф Олаф.


>	Глава втора

	{img:dqvolskata_dyskoreznica_2.png}
	_Много_, много по-страшно е да получиш лоша новина чрез написани думи, отколкото някой просто да ти я каже, и съм убеден, че разбирате защо. Когато някой просто ти каже лошата новина, ти я чуваш веднъж и толкова. Но ако лошата новина е написана, било то в писмо или във вестник, или на ръката ти с флумастер, колкото пъти я прочетеш, имаш чувството, че я получаваш отново и отново. Ето например, аз някога обичах една жена, която по разни причини не можеше да се омъжи за мен. Ако просто ми го беше казала лично, щях да изпитам голяма тъга, разбира се, но с течение на времето тя може би щеше да премине. Вместо това обаче, тази жена намери за добре да напише книга от двеста страници, в която обясняваше надълго и нашироко всяка подробност от лошата новина, вследствие на което тъгата ми доби непоносима дълбочина. Когато ято пощенски гълъби ми донесе книгата, аз будувах цяла нощ, за да я прочета, и все още я препрочитам отново и отново, и ми се струва, че любимата ми Беатрис ми носи лоши новини всеки ден и всяка нощ от живота ми.
	Сираците Бодлер чукаха ли, чукаха по дървения портал, като внимаваха да не улучат с кокалчетата си дъвканата дъвка, но никой не се отзова. Накрая те натиснаха бравата на портала и откриха, че е отключен. Отвъд портала имаше голям двор само с пръстена настилка, а на земята лежеше плик, на който се мъдреха, написани на пишеща машина, думите „За Бодлерите“. Клаус вдигна плика, отвори го и намери вътре бележка, която гласеше така:
C>
	__Вътрешно разпореждане__
	__До:__ Сираците Бодлер
	__От:__ Дъскорезница „Щастливец“
	__Относно:__ Вашето пристигане

	Към настоящето ще намерите приложен план на дъскорезница „Щастливец“, включващ общежитието, където вие тримата ще спите безплатно.
	Явете се на работа утре сутринта заедно с другите работници. Собственикът на дъскорезница „Щастливец“ очаква от вас да сте съвестни и ревностни.
C$
	— Какво означаваш думите „съвестни“ и „ревностни“? — попита Вайълет, която надничаше през рамото на Клаус.
	— „Съвестни“ и „ревностни“ означават едно и също нещо — отговори Клаус, защото знаеше сума забележителни думи от всичките книги, които беше прочел. — Означават „трудолюбиви“.
	— Но господин Поу не спомена, че ще _работим_ в дъскорезницата — каза Вайълет. — Мислех, че просто ще живеем тук.
	Клаус се мръщеше на ръчно начертания план, прикрепен към листа пак с топче дъвкана дъвка.
	— Този план се разчита лесно — заяви той. — Общежитието е право пред нас, между склада и самата дъскорезница.
	Вайълет погледна право пред себе си и видя на отсрещната страна на двора сива сграда без прозорци.
	— Не искам да живея между склада и самата дъскорезница — възкликна тя.
	— Наистина не звучи весело — призна Клаус, — но знае ли човек? В дъскорезницата може да има сложни машини и сигурно ще ти е интересно да ги проучиш.
	— Вярно — призна Вайълет. — Знае ли човек? Може би има кораво дърво и на Съни ще й е интересно да го хапе.
	— _Сневи!_ — изписка Съни.
	— И може да има интересни ръководства по дървообработване, които аз да чета — каза Клаус. — Знае ли човек?
	— Точно така — заключи Вайълет. — Човек никога не знае. Може да се окаже, че тук се живее чудесно.
	Трите деца се спогледаха и им поолекна. Вярно е, разбира се, че човек не знае предварително какво го очаква. Едно ново преживяване може да е извънредно приятно или извънредно притеснително, или някъде по средата и никога не знаеш какво ще е, докато не си го изпробвал. Та когато тръгнаха към сивата безпрозоречна сграда, децата бяха готови да изпробват новия си дом в дъскорезница „Щастливец“, защото човек никога не знае… Но — и сърцето ми се свива, като ви го казвам — аз винаги знам. Знам, защото отидох в дъскорезница „Щастливец“ и научих за всичките жестокости, сполетели горките сираци през краткото им пребиваване там. Знам, защото говорих с някои хора, които са били по същото време на това място, и чух със собствените си уши зловещия разказ за престоя на тези деца в Нищоград. И знам, защото си записах всички подробности, за да мога да пресъздам за вас, читателите, цялото нещастие на техните преживелици. Знам и това знание е заседнало в сърцето ми, тежко като преспапие — дума, която означава „тежък предмет, с който се притискат листове хартия, за да не се разхвърчат, ако има течение“. Иска ми се да съм бил в дъскорезницата, докато бодлерчетата са били там, защото те не са знаели какво ги очаква. Иска ми се да можех да им кажа какво знам, докато те са пресичали двора, вдигайки облачета прах при всяка крачка. Те не са знаели, но аз знам и ми се иска те също да знаеха, ако знаете какво имам предвид.
	Когато бодлерчетата достигнаха вратата на сивата сграда, Клаус погледна пак плана, кимна и почука. След дълга пауза вратата заскърца и се отвори, а в рамката й се появи видимо объркан мъж, чиито дрехи бяха покрити със стърготини. Доста време той ги гледа втрещено, преди да проговори.
	— Никой не е чукал на тази врата — каза най-после — цели четиринайсет години.
	Понякога, ако някой изрече нещо толкова странно, че не знаеш какво да отговориш, най-добре е просто учтиво да кажеш „Добър ден“.
	— Добър ден — каза Вайълет учтиво. — Аз съм Вайълет Бодлер, а това са брат ми Клаус и сестричката ми Съни.
	Видимо обърканият мъж изглеждаше още по-объркан и сложи ръце на хълбоците си, като изтръска част от стърготините от ризата си.
	— Да не сте сбъркали адреса? — попита той.
	— Не вярвам — отвърна Клаус. — Нали това е общежитието на дъскорезница „Щастливец“?
	— Да — рече мъжът, — обаче не ни разрешават да приемаме посетители.
	— Не сме посетители — обади се Вайълет. — Ние ще живеем тук.
	Мъжът се почеса по главата и бодлерчетата видяха как от рошавата му сива коса се посипаха стърготини.
	— Ще живеете _тук_, в дъскорезница „Щастливец“?
	— _Сигам!_ — изписка Съни, което означаваше „Погледни това разпореждане!“.
	Клаус подаде листа на мъжа. Той внимаваше да не докосне дъвката, докато четеше, а после насочи към сираците поръсените си със стърготини уморени очи.
	— При това и изработите тук? Деца, работата в една дъскорезница е много тежка. Първо трябва да се обели кората на дърветата, а после те се нарязват на тънки плоскости, от които се правят дъски. Дъските се връзват на връзки и се товарят в камиони. Трябва да ви кажа, че повечето хора, които работят в дъскорезниците, са възрастни. Но щом собственикът казва, че ще работите тук, значи ще работите тук! Хайде, влезте.
	Мъжът отвори вратата малко повече и бодлерчетата пристъпиха в общежитието.
	— Впрочем, аз се казвам Фил — представи се Фил. — Може да вечеряте с нас след няколко минути, но междувременно ще ви разведа из общежитието.
	Фил въведе децата в голямо, слабо осветено помещение, пълно с двуетажни легла, поставени в много редици върху циментовия под. На леглата седяха или лежаха най-различни хора, мъже и жени, които до един изглеждаха уморени и до един бяха покрити със стърготини. Седяха заедно на групи от по четирима или петима, играеха на карти, бъбреха тихо или просто гледаха в тавана, а няколко от тях се взряха леко заинтересувани в децата, когато влязоха в помещението. То миришеше на спарено — онази миризма, която излъчват стаи, където прозорците доста отдавна не са отваряни. Естествено, в този случай прозорците никога не са били отваряни, тъй като изобщо нямаше прозорци, но децата видяха, че някой беше нарисувал с химикалка три-четири прозореца върху сивите циментови стени. Тези рисунки на прозорци правеха помещението още по-плачевно — дума, която тук означава „потискащо и лишено от прозорци“, — та само като го гледаха, сираците Бодлер усетиха как в гърлата им заседна по една бучка.
	— Това е общата спалня — каза Фил. — В онзи далечен ъгъл има едно легло, на което вие тримата може да се настаните. Куфара си сложете под леглото. През тази врата се отива в банята, а в дъното на коридора е кухнята. Ето го, кажи-речи, целия разкош. Ей, всички, туй са Вайълет, Клаус и Съни. Те ще работят тук.
	— Но те са _деца_ — възкликна една от жените.
	— Знам — рече Фил. — Ама собственикът казва, че ще работят тук, и значи ще работят тук.
	— Впрочем — обади се Клаус, — как е името на собственика? Никой не ни го каза.
	— Не знам — отговори Фил, като поглади прашната си брадичка. — Не е посещавал общежитието от около шест години. Някой от вас помни ли името на собственика?
	— Май беше господин… нещо си — каза един от мъжете.
	— Да не искате да кажете, че никога не говорите с него? — попита Вайълет.
	— Ние дори не го виждаме — отвърна Фил. — Собственикът живее в една къща срещу склада и идва в дъскорезницата само в особени случаи. Постоянно виждаме надзирателя, но никога собственика.
	— _Терука?_ — попита Съни, което вероятно означаваше „Какво е надзирател?“.
	— Надзирател — взе да обяснява Клаус — е човек, който ръководи работниците. Симпатичен ли е, Фил?
	— Той е _ужа`сен_! — извика един от другите мъже и някои от останалите почнаха да му пригласят:
	— Той е _страшен_!
	— Той е _отвратителен_!
	— Той е _гаден_!
	— Той е _най-лошият надзирател, когото светът е виждал_!
	— Доста е неприятен — каза Фил на бодлерчетата. — Надзирателят Нърстейн, когото имахме преди това, си го биваше. Обаче миналата седмица престана да се явява на работа. Беше много странно. Надзирателят Флагарфо, който го замести, е много зъл. Ако искате да ви е по-леко, гледайте да го подхванете откъм добрата му страна.
	— Той няма добра страна — обади се една жена.
	— Хайде, хайде — каза Фил. — Всичко и всеки си има и добра страна. А сега да отидем да вечеряме.
	Сираците Бодлер се усмихнаха на Фил и тръгнаха с другите служители на дъскорезница „Щастливец“ към кухнята, обаче все още имаха бучки в гърлата си — бучки, големи колкото бучките в говеждото ястие, което ядоха за вечеря. От думите на Фил, че всичко и всеки си има и добра страна, децата отгатнаха, че той е оптимист. Думата „оптимист“ се отнася тук за човек като Фил, който храни обнадеждени и благи мисли за почти всичко. Ако например някой алигатор отхапе и погълне лявата ръка на един оптимист, той би казал с благ и обнадежден глас: „Е, не е чак толкова лошо. Вярно, нямам си вече лява ръка, но поне никой няма да ме пита вече десняк ли съм, или левак“. А повечето от нас биха казали по-скоро нещо в духа на: „Ооооох! Ръката ми! Ръката ми!“.
	Сираците Бодлер ядяха блудкавото ястие и се опитваха да бъдат оптимисти като Фил, но както и да се стараеха, нито една тяхна мисъл не се оказваше блага и обнадеждена. Мислеха за леглото, което щяха да делят в зловонното помещение с нарисувани прозорци по стените. Мислеха за тежката работа в дъскорезницата, за стърготините, които щяха да ги поръсят целите, и за това как надзирателят Флагарфо ще ги командва. Мислеха за сградата с форма на око отвъд дървения портал. И преди всичко мислеха за своите родители, своите нещастни родители, които толкова много им липсваха и които никога вече нямаше да видят. Мислеха през цялата вечеря, мислеха, докато си обличаха пижамите, и мислеха, докато Вайълет се въртеше и мяташе в горното легло, а Клаус и Съни се въртяха и мятаха под нея. Мислеха, както бяха помислили в двора, че човек никога не знае и че новият им дом би могъл все пак да се окаже чудесен. Обаче можеха да се досетят. И докато работниците от дъскорезница „Щастливец“ хъркаха около тях, децата мислеха за всичките си нещастни преживелици и почнаха да се досещат. Въртяха се и се мятаха и се досещаха ли, досещаха, и когато най-после заспаха, в двуетажното легло на бодлерчетата нямаше нито един оптимист.


>	Глава трета

	{img:dqvolskata_dyskoreznica_3.png}
	_Утрото_ е важен момент от деня, защото начинът, по който посрещаш утрото, често ти подсказва какъв ще бъде целият ти ден.
	Например, ако се събудиш от звука на чуруликащи птички и се намериш в огромно легло с балдахин, а до теб стои слуга, който държи сребърен поднос със закуската ти, включваща пресни кифлички и ръчно изстискан портокалов сок, ще знаеш, че денят ти ще е чудесен. Ако се събудиш от звука на черковни камбани и се намериш в прилично голямо легло, а до теб стои слуга с табличка в ръка, на която стои закуската ти, състояща се от горещ чай и препечен хляб, ще знаеш, че денят ти ще е добър. Но ако се събудиш от звука на две тенджери, които някой блъска една в друга, и се намериш в малко двуетажно легло, а до вратата стои зъл надзирател без никаква закуска в ръце, ще знаеш, че денят ти ще е ужа`сен.
	Естествено, вие и аз няма да се изненадаме много от това, че първият ден на бодлерчетата в дъскорезница „Щастливец“ беше ужа`сен. Пък и бодлерчетата положително не очакваха чуруликащи птички или слуга, особено след обезсърчителното им пристигане. Но дори в най-неспокойните си сънища не бяха очаквали какофонията — тази дума тук означава „звук от две тенджери, блъскани една в друга от зъл надзирател, застанал на вратата без никаква закуска в ръце“, — която ги събуди.
	— Ставайте, мързеливи вонящи същества! — кресна надзирателят със странен глас. Той говореше, сякаш е закрил устата си с ръце. — Всички на работа! Има нова пратка дървета, които чакат да бъдат преработени на дъски!
	Децата седнаха и си разтъркаха очите. Около тях работниците от дъскорезница „Щастливец“ се протягаха и запушваха ушите си заради шума от тенджерите. Фил, който беше вече станал и застилаше грижливо леглото си, отправи към бодлерчетата уморена усмивка.
	— Добро утро, бодлерчета — каза Фил. — Добро утро и на вас, надзирателю Флагарфо. Може ли да ви представя на най-новите ви работници? Надзирателят Флагарфо, а това са Вайълет, Клаус и Съни Бодлер.
	— Чух, че ще имаме нови работници — рече надзирателят и тенджерите издрънчаха, когато ги хвърли на пода, — но никой не ми е казал, че са джуджета.
	— Не сме джуджета — взе да обяснява Вайълет, — а сме деца.
	— Деца, джуджета, пет пари не давам — Заяви надзирателят Флагарфо с приглушения си глас и тръгна към леглото на сираците. — Държа само моментално да станете и да отидете право в дъскорезницата.
	Бодлерчетата скочиха от леглото, защото не искаха да разгневят един човек, който блъскаше две тенджери една в друга, вместо да каже „Добро утро“. Но след като огледаха добре надзирателя Флагарфо, им се дощя да скочат обратно в леглата си и да се завият презглава.
	Сигурно сте чували да казват, че външният вид на човека няма особено значение и че важното е вътрешното му съдържание. Това, разбира се, е абсолютна дивотия, защото ако беше вярно, хората, които вътрешно са добри, не би трябвало никога да си сресват косата, ни то да се къпят, и светът би замирисал още по-лошо, отколкото вече мирише. Външният вид има голямо значение, защото често можеш да научиш много неща за хората, като виждаш как изглеждат. А именно заради вида на надзирателя Флагарфо сираците изпитаха желание да скочат обратно в леглата си. Беше облечен с мръсен работен комбинезон, което никога не прави добро впечатление, а обувките му бяха залепени със скоч, вместо да са вързани с връзки. Обаче най-неприятна беше главата на надзирателя. Флагарфо беше плешив, плешив като яйце, но вместо да си признае, че е плешив, както правят разумните хора, той си бе купил къдрава бяла перука, която му придаваше вид, сякаш има на главата си куп мъртви червеи. Някои от червейните кичури стърчаха право нагоре, други се къдреха на една страна, трети криволичеха надолу край ушите и челото му, а няколко се протягаха напред, като че ли искаха да избягат от скалпа на надзирателя Флагарфо. Под перуката се виждаха две тъмни мънистени очички, които примигваха по много неприятен начин към сираците.
	Колкото до останалата част от лицето му, невъзможно беше да се каже как изглежда, тъй като бе покрита с марлена маска, каквито носят докторите в болниците. Под маската носът му беше сплеснат като на алигатор, който се крие в калта, а когато надзирателят Флагарфо говореше, бодлерчетата виждаха устата му да се отваря и затваря под марлята. Да носиш такава маска в болница, е напълно прието, разбира се, за да се предотврати разпространяването на микроби, но ако си надзирател в дъскорезница „Щастливец“, няма никакъв смисъл да го правиш. Единствената причина надзирателят Флагарфо да носи хирургическа маска беше, може би, за да плаши хората, и докато той се взираше в сираците Бодлер, те наистина доста се уплашиха.
	— Първото нещо, което можете да направите, Бодляри — каза надзирателят Флагарфо, — е да вдигнете моите тенджери. И никога повече не ме карайте да ги изтърва.
	— Но ние не ви накарахме да ги изтървете — възрази Клаус.
	— _Брам!_ — допълни Съни, което вероятно означавате нещо като „А фамилното ни име е Бод{e}лер{/e}!“.
	— Ако не вдигнете _моментално_ тенджерите — каза надзирателят Флагарфо, — няма да получите дъвка за обяд.
	Сираците Бодлер не обичаха особено много дъвка, и най-малко ментова дъвка, към която бяха алергични, но се втурнаха към тенджерите. Вайълет вдигна едната, а Съни — другата, докато Клаус на бърза ръка оправи леглата.
	— Дайте ми ги! — заповяда надзирателят Флагарфо и грабна тенджерите от ръцете на момичетата. — Хайде, работници, достатъчно време загубихме вече. Към машините! Дърветата ни чакат!
	— Мразя дните с дървета — възропта един от служителите, но всички излязоха от общежитието след надзирателя Флагарфо и прекосиха прашния двор до дъскорезницата. Тя беше мрачна сива сграда, от чийто покрив стърчаха много комини — като игли на таралеж. Трите деца се спогледаха тревожно. С изключение на един летен ден, когато родителите им бяха още живи и бодлерчетата откриха павилион за лимонада пред своята къща, те никога не бяха ходили на работа и сега се притесняваха.
	Децата влязоха след надзирателя Флагарфо в дъскорезницата и видяха, че тя представлява огромно помещение, пълно с гигантски машини. Вайълет загледа една лъскава стоманена машина със стоманени клещи, подобни на щипците на рак, и се опита да си представи как работи това изобретение. Клаус заоглежда една машина, която приличаше на голям кафез с грамадно кълбо въже в него, и се опита да си припомни какво е чел за дъскорезниците. Съни се взря в една ръждясала и наглед раздрънкана машина, която имаше кръгообразен трион, назъбен и страшен, и се питаше дали е по-остър от нейните зъби. После трите бодлерчета впериха очи в една машина, покрита с мънички комини, която държеше във въздуха огромен плосък камък, и се зачудиха какво ли прави тя там.
	Но децата разполагаха само с няколко секунди да проявят любопитство към тези машини, защото надзирателят Флагарфо започна да тряска една в друга своите две тенджери и да крещи заповеди.
	— Дърветата! — провикна се той. — Включете клещокрана и се залавяйте с тях!
	Фил се втурна към клещокрана и натисна един оранжев бутон. С остър свистящ звук клещите се отвориха и се протегнаха към далечната стена на дъскорезницата. Сираците бяха обзети от толкова голямо любопитство към машините, че досега не бяха забелязали огромната камара дървета, натрупани с клоните, листата и корените до едната стена на дъскорезницата, сякаш някой великан просто бе изтръгнал от земята цяла малка гора и я беше нахвърлял в помещението. Клещите вдигнаха най-горното дърво от камарата и почнаха да го спускат на пода, докато надзирателят Флагарфо блъскаше една в друга тенджерите и крещеше:
	— Коробелачките! Коробелачките!
	Една работничка отиде в задния ъгъл на помещението, където имаше две купчини — една от малки зелени кутии и друга от плоски метални правоъгълници, дълги и тесни като възрастни змиорки. Без да продума, тя вдигна купчината правоъгълници и почна да ги раздава на работниците.
	— Вземете си коробелачки — прошепна тя на децата. — Всеки по една.
	Децата взеха по един правоъгълник и застанаха там, объркани и гладни, тъкмо когато дървото докосна пода. Надзирателят Флагарфо задрънча пак с тенджерите, а работниците се струпаха около дървото и почнаха да го белят с коробелачките, като изстъргваха кората му, както вие или аз бихме си пилили ноктите.
	— Вие също, джуджета! — кресна надзирателят и децата намериха място между възрастните, за да белят дървото.
	Фил беше им описал мъките на работата в дъскорезница и тя наистина им се стори трудна. Но, както си спомняте, Фил беше оптимист, та истинската работа се оказа много, много по-тежка. Първо, коробелачките бяха с размери за възрастни хора и децата трудно си служеха с тях. Съни едва успяваше да повдигне своята, та вместо нея използваше зъбите си, но зъбите на Вайълет и Клаус бяха само със средна острота и двамата трябваше да се преборят с коробелачките. Трите деца стържеха ли, стържеха, обаче от дървото падаха само мънички парченца кора. Второ, децата не бяха закусили и докато предобедът напредваше, те огладняха толкова много, че едва смогваха да повдигнат коробелачките, камо ли пък да стържат с тях по дървото. Трето, щом едно дърво биваше най-сетне почистено от кората, клещокранът пускаше на пода друго дърво и те трябваше да почнат отначало, което беше ужасно отегчително. Но най-ужа`сен от всичко беше оглушителният шум в дъскорезница „Щастливец“. Коробелачките издаваха своя неприятен стържещ звук, докато дращеха по дънерите. Клещите издаваха своя остър свистящ звук, когато вдигаха дърветата. А надзирателят Флагарфо издаваше своя страхотен дрънчащ звук, когато блъскаше една в друга тенджерите. Сираците се изтощиха и отчаяха. Стомасите ги присвиваха, а ушите им звънтяха. Освен това бяха невероятно отегчени.
	Най-после, когато работниците довършиха четиринайсетото дърво, надзирателят Флагарфо удари една в друга тенджерите и изкрещя:
	— Обедна почивка!
	Работниците престанаха да стържат, клещите престанаха да свистят и всички седнаха изтощени на пода. Надзирателят Флагарфо хвърли тенджерите на пода, отиде при малките зелени кутии и грабна една. Разкъса я и почна да мята на работниците малки розови квадратчета — по едно за всеки.
	— Имате пет минути време да обядвате! — кресна той и подхвърли три квадратчета на децата.
	Бодлерчетата видяха, че на хирургическата му маска се е появило влажно петно от слюнката, която летеше из устата му, докато даваше заповеди.
	— Само пет минути! — добави той.
	Вайълет погледна от влажното петно на маската към розовото квадратче в ръката си и за миг не можа да повярва на очите си.
	— Дъвка! — каза тя. — Това е дъвка!
	Клаус погледна от квадратчето на сестра си към своето.
	— Дъвката не е _обяд_! — възкликна той. — Дъвката дори не е _закуска_!
	— _Танко!_ — изписка Съни, което означаваше нещо като „А бебетата изобщо не бива да дъвчат дъвка, защо то могат да се задавят с нея!“.
	— Най-добре ще сторите да лапнете дъвките си — каза Фил, който се премести и седна до децата. — Не засища, обаче е единственото, което ще ви позволят да хапнете до вечерята.
	— Утре може да станем малко по-рано — рече Вайълет — и да си направим сандвичи.
	— Нямаме никакви продукти за сандвичи — заяви Фил. — Получаваме само по едно ядене всяка вечер. Обикновено нещо варено.
	— Е, тогава бихме могли да отидем в града и да си купим продукти — каза Клаус.
	— Де да можехме — отвърна Фил, — ама нямаме нари.
	— А заплатите ви? — попита Вайълет. — Сигурно можете да похарчите част от парите, които изкарвате, за продукти за сандвичи.
	Фил се усмихна тъжно на децата и бръкна в джоба си.
	— В дъскорезница „Щастливец“ — каза и извади шепа малки хартийки, — не ни плащат с пари. Плащат ни с талони. Вижте какво изкарахме всички вчера: двайсет процента намаление от цената на измиване с шампоан във „Фризьорския палат на Сам“. Предишния ден ни платиха с този талон за една безплатна чаша студен чай, а миналата седмица с този: „Купете две мандолини, за да получите една — подарък“. Работата е там, че не можем да купим две мандолини, защото нямаме нищо освен тези талони.
	— _Нелну!_ — изписка Съни, но надзирателят Флагарфо задумка една в друга своите тенджери, преди някой да е разбрал какво означава това.
	— Обедната почивка свърши! — изкрещя той. — Всички на работа! Всички освен вас, Бодили! Шефът иска незабавно да ви види тримата в кабинета си!
	Трите деца оставиха коробелачките и се спогледаха. Бяха работили толкова напрегнато, та почти забравиха, че трябва да се срещнат със своя настойник, каквото и да му бе името. Що за човек би принуждавал малки деца да работят в дъскорезница? Що за човек би назначил такова чудовище като надзирателя Флагарфо? Що за човек би плащал на работниците си с талони и би ги хранил само с дъвка?
	Надзирателят Флагарфо задумка пак с тенджерите и посочи вратата, а децата излязоха от шумното помещение и се озоваха сред тишината на двора. Клаус извади плана от джоба си и ги поведе към дирекцията. С всяка крачка сираците вдигаха облачета прах, които приличаха на облаците от ужас, надвиснали над главите им. Телата ги боляха от предобедната работа, а в празните си стомаси усещаха чувство на безпокойство. Както бяха отгатнали от начина, по който бе започнал денят им, трите деца имаха лош ден. Но докато приближаваха дирекцията, те се питаха дали денят им няма да стане още по-лош.


>	Глава четвърта

	{img:dqvolskata_dyskoreznica_4.png}
	_Положително_ знаете, че когато наблизо има огледало, е почти невъзможно човек да не се огледа в него. Въпреки че всички знаем как изглеждаме, всички обичаме просто да гледаме своите отражения, ако не за друго, то поне за да проверим дали сме добре. Докато чакаха пред кабинета, за да се запознаят с новия си настойник, сираците Бодлер погледнаха в едно огледало, което висеше в коридора, и веднага видяха, че не са добре. Те изглеждаха уморени и изглеждаха гладни. Косата на Вайълет беше покрита с късчета дървесна кора. Очилата на Клаус висяха накриво — израз, който тук означава „бяха се килнали на една страна, защото цяла сутрин е стоял превит над дънери“. А между четирите зъба на Съни бяха заседнали парченца дърво, тъй като ги беше използвала като коробелачки. Зад тях, отразена в огледалото, висеше картина, изобразяваща морски бряг, която ги накара да се чувстват още по-зле, защото морският бряг винаги им напомняше онзи ужасен, толкова ужасен ден, когато тримата бяха отишли на плажа и след малко научиха от господин Поу новината, че родителите им са загинали. Децата се взираха в собствените си отражения, взираха се в картината с морския бряг зад тях и им се стори почти непоносимо да мислят за всичко, което ги бе сполетяло от онзи ден до сега.
	— Ако някой ми беше казал в онзи ден на плажа — заговори Вайълет, — че скоро ще живея в дъскорезница „Щастливец“, бих решила, че е луд.
	— Ако някой беше казал на _мен_ в онзи ден на плажа — присъедини се Клаус, — че скоро ще ме преследва един алчен и зъл мъж на име Граф Олаф, бих решил, че е побъркан.
	— Вора — допълни Съни, което означаваше нещо като „Ако някой беше казал на мен, че скоро ще използвам четирите си зъба, за да беля кората на дървета, бих решила, че той страда от психоневротично разстройство“.
	Отчаяните сирачета гледаха своите отражения и отчаяните им отражения гледаха тях. Няколко мига бодлерчетата премисляха тайнствените пътища, по които е поел животът им, и бяха се така вглъбили в мислите си, че трепнаха, когато някой заговори.
	— Вие сигурно сте Вайълет, Клаус и Съни Бодлер — каза този някой, а децата се обърнаха и видяха много висок мъж с много къса коса.
	Носеше яркосиня жилетка и държеше една праскова. Той се усмихна и тръгна към тях, но когато приближи, се намръщи.
	— Та вие сте целите покрити с парчета кора — рече. — Надявам се да не сте се въртели около дъскорезницата. Там е много опасно за малки деца.
	Вайълет гледаше прасковата и се питаше дали би посмяла да си поиска една хапка.
	— Ние работихме там целия предобед — каза после.
	Мъжът пак се намръщи.
	— _Работили_ сте там?
	Клаус гледаше прасковата и с мъка се възпираше да не я грабне от ръката на мъжа.
	— Да — рече. — Получихме вашите инструкции и направо почнахме работа. Днес беше ден с нови дървета.
	Мъжът се почеса по главата.
	— _Инструкции?_ — попита. — За какво говориш?
	Съни гледаше прасковата и едва се сдържаше да не скочи, за да забие зъбите си в нея.
	— _Молуб!_ — изписка тя, което трябва да означаваше нещо като „Говорим за написаното на машина разпореждане, с което ни се нареждаше да почнем работа в дъскорезницата!“.
	— Просто не разбирам как е възможно три дечица като вас да бъдат принудени да работят в дъскорезницата. Моля ви да приемете най-искрените ми извинения и ми позволете да ви уверя, че това няма да се повтори. Та вие сте _деца_, за бога! Ще се отнасят с вас като с членове на семейството!
	Сираците се спогледаха. Възможно ли беше ужасните им преживелици в Нищоград да се дължат просто на някакво недоразумение?
	— Искате да кажете, че няма повече да белим кората на дърветата? — попита Вайълет.
	— Разбира се — каза мъжът. — Не мога да повярвам, че са ви пуснали да влезете вътре. Ами че там има няколко опасни машини! Незабавно ще говоря за това с новия ви настойник.
	— Не сте ли _вие_ новият ни настойник? — попита Клаус.
	— А, не — отговори мъжът. — Простете, че не ви се представих. Казвам се Чарлз и ми е много приятно, че вие тримата сте тук, в дъскорезница „Щастливец“.
	— И на нас ни е много приятно, че сме тук — излъга Вайълет учтиво.
	— Трудно ми е да повярвам — подхвана пак Чарлз, — че са ви принудили да работите в дъскорезницата. Хайде да загърбим това и да започнем отначало. Искате ли праскова?
	— Те са обядвали вече — прозвуча гръмък глас, сираците се обърнаха рязко и загледаха втрещено мъжа, когото видяха.
	Той беше доста нисък, по-нисък от Клаус, и бе облечен с костюм от много лъскав тъмнозелен плат, който му придаваше по-скоро вид на влечуго, отколкото на човек. Но това, което преди всичко ги накара да се втрещят, бе лицето му — или всъщност облакът дим, покрил лицето му. Този мъж пушеше пура и димът от пурата обвиваше цялата му глава. Облакът дим събуди у децата Бодлер голямо любопитство да видят как ли изглежда лицето му в действителност, а вие може би също сте любопитни, но ще трябва да отнесете любопитството си в гроба, тъй като — казвам ви го още сега, преди да продължим — бодлерчетата никога не видяха лицето на този мъж, нито го видях аз, нито пък ще го видите вие.
	— О, здравейте, сър — каза Чарлз. — Тъкмо се запознах с децата Бодлер. Знаехте ли, че са пристигнали?
	— Знаех, че са пристигнали, разбира се — отвърна димоликият мъж. — Да не съм идиот!
	— Не сте, естествено — рече Чарлз. — Но разбрахте ли, че са ги накарали да работят в дъскорезницата? При това в ден с нови дървета! Тъкмо им обяснявах каква ужасна грешка е станала.
	— Не е станала никаква грешка — заяви мъжът. — Аз грешки не правя, Чарлз. Да не съм идиот!
	Той се обърна и димният облак застана срещу децата.
	— Здравейте, сираци Бодлер. Реших да се видим лице в лице.
	— _Батекс!_ — изписка Съни, което вероятно означаваше „Но ние не се виждаме лице в лице!“.
	— Нямам време да говорим по този въпрос — отсече мъжът. — Виждам, че сте се запознали с Чарлз. Той е мой съдружник. Разделихме всичко по равно, което е изгодна сделка. Не сте ли съгласни?
	— Предполагам — каза Клаус. — Не разбирам много от дървообработване.
	— О, да — обади се Чарлз. — Смятам, че е изгодна сделка, разбира се.
	— Е — продължи мъжът, — искам да предложа и на вас една изгодна сделка. Узнах какво се е случило с родителите ви и то наистина е много лошо. И узнах всичко за тоя тип Граф Олаф, който изглежда е истински мошеник, и за смахнатите хора, които работят за него. Та когато господин Поу ми се обади, измислих една сделка. Сделката е следната: аз ще опитам да се погрижа този Граф Олаф и неговата банда изобщо да не могат да припарят до вас, а вие ще работите в моята дъскорезница, докато станете пълнолетни и получите всичките пари. Почтена сделка ли е това?
	Сираците Бодлер не отговориха на въпроса, защото им се стори, че отговорът е очевиден. Както знае всеки, една сделка е почтена, когато двете страни дават по нещо с приблизително еднаква стойност. Ако ти е омръзнало да си играеш със своя детски химически комплект и го дадеш на брат си в замяна за неговата куклена къща, това би било почтена сделка. Ако някоя дама ми предложи да ме измъкне с платноходката си контрабандно от страната срещу безплатни билети за шоу върху лед, това би било почтена сделка. Но да работиш години наред в дъскорезница и в замяна на това собственикът й да се опитва да държи Граф Олаф надалеч, е страхотно непочтена сделка и трите деца го знаеха.
	— О, сър — каза Чарлз и се усмихна притеснено на бодлерчетата. — Не е възможно да говорите сериозно. Една дъскорезница не е място, където да работят малки деца.
	— Как да не е?! — отговори мъжът, бръкна с ръка в своя димен облак и се почеса някъде по лицето. — Това ще ги научи да поемат отговорност. Ще ги научи да ценят труда. И ще ги научи да правят от дърветата плоски дъски.
	— Е, може би вие си знаете работата — каза Чарлз и вдигна рамене.
	— Но ние бихме могли да _прочетем книги_ за всичко това — възрази Клаус — и да се научим по този начин.
	— Това е вярно, сър — рече Чарлз. — Биха могли да учат в библиотеката. Те изглеждат много добре възпитани и съм убеден, че няма да създадат неприятности.
	— Ти с твоята библиотека! — сопна му се мъжът рязко. — Що за глупост! Не слушайте Чарлз, деца. Моят съдружник настоя да направим библиотека за работниците в дъскорезницата и аз му позволих. Но тя не замества напрегнатия труд.
	— _Моля_ ви, сър — примоли се Вайълет. — Разрешете поне малката ни сестричка да остава в общежитието. Тя е още бебе.
	— Предложих ви много изгодна сделка — отсече мъжът. — Стига да стоите в обсега на дъскорезница „Щастливец“, този Граф Олаф няма да припари до вас. Освен това ви давам покрив над главите, чудесна топла вечеря и по една дъвка за обяд. А в замяна вие трябва само да поработите няколко години. Е, приятно ми беше да се запознаем. Ако нямате други въпроси, ще си тръгна. Пицата ми изстива и ако мразя нещо, то е студен обяд.
	— Имам един въпрос — каза Вайълет, въпреки че всъщност имаше много въпроси.
	Повечето от тях започваха с: израза „Как можете…“. „Как можете да принуждавате деца да работят в дъскорезница?“ беше един от тях. „Как можете да се отнасяте тъй ужасно с нас след всичко, което сме преживели?“ беше друг. А освен това имаше „Как можете да плащате на служителите си с талони вместо с пари?“ и „Как можете да ни храните на обяд само с дъвка?“, и „Как можете да понасяте този облак дим да покрива лицето ви?“. Но й се струваше, че нито един от тях не е подходящ да бъде зададен — или поне не на глас. И така, Вайълет погледна своя нов настойник право в неговия димен облак и попита:
	— Как се казвате?
	— Не е важно как се казвам — отвърна мъжът. — И без друго никой не може да произнесе името ми. Просто ме наричайте Сър.
	— Ще изпратя децата до вратата, Сър — побърза да каже Чарлз, а собственикът на дъскорезница „Щастливец“ изчезна с едно ръкомахане.
	Чарлз изчака притеснено няколко мига, докато се убеди, че Сър се е отдалечил достатъчно. Тогава се наведе към децата и им подаде прасковата.
	— Нищо, дето той каза, че вече сте обядвали — рече. — Вземете тази праскова.
	— О, благодаря ви — възкликна Клаус и набързо раздели прасковата между сестрите и себе си, като даде най-голямото парче на Съни, защото тя дори не бе дъвкала дъвката си.
	Бодлерчетата излапаха лакомо прасковата. При нормални обстоятелства нямаше да е прилично да изядеш нещо толкова бързо и толкова шумно, особено в присъствието на човек, с когото не се познаваш добре. Но тези обстоятелства не бяха никак нормални, та дори някой експерт по добри обноски би им простил лапането.
	— Знаете ли — каза Чарлз, — тъй като ми се струвате такива мили деца и тъй като днес сте работили толкова тежко, ще направя нещо за вас. Можете ли да отгатнете какво е то?
	— Ще говорите със Сър — предположи Вайълет, избърсвайки прасковен сок от брадичката си, — и ще го убедите, че не би трябвало да работим в дъскорезницата?
	— Е, не — призна Чарлз. — Това не би помогнало. Той няма да ме изслуша.
	— Но вие сте негов съдружник — изтъкна Клаус.
	— Това няма значение — отвърна Чарлз. — Когато Сър реши нещо, той го е решил и толкоз! Знам, че понякога е малко зъл, но ще трябва да му простите. Имал е ужасно детство. Разбирате ли?
	Вайълет погледна картината с морския бряг и отново се сети за онзи ужасен ден на плажа.
	— Да — въздъхна тя. — Разбирам. Мисля, че и аз имам ужасно детство.
	— Е, знам какво ще ви накара да се почувствате по-добре — каза Чарлз, — поне мъничко. Ще ви покажа библиотеката, преди да се върнете на работа. После ще можете да я посещавате, когато поискате. Елате, тя е в дъното на коридора.
	Чарлз поведе бодлерчетата по коридора и въпреки че скоро щяха да се върнат на работа, въпреки че им бяха предложили една от най-малко почтените сделки, предлагана някога на деца, тримата се почувстваха малко по-добре. Независимо дали ставаше дума за библиотеката на чичо Монти с книги за влечуги или за библиотеката на леля Джоузефин с книги по граматика, или за библиотеката на съдия Строус с книги по право, или — най-добре от всичко — за библиотеката на техните родители с всякакви книги (сега, уви, до една изгорели) библиотеките винаги ги караха да се чувстват малко по-добре. Самото съзнание, че имат възможност да четат, вдъхваше на сираците Бодлер усещането, сякаш мрачният им живот би могъл да стане малко по-светъл. В края на коридора имаше малка врата и Чарлз спря пред нея, усмихна се на децата и я отвори.
	Библиотеката беше голямо помещение, пълно с елегантни дървени шкафове за книги и удобни наглед канапета, за да седне човек и да чете. На едната стена имаше ред прозорци, които пропускаха повече от достатъчно светлина за четене, а на друга имаше ред живописни картини с пейзажи, идеални за отмора на очите. Бодлерчетата влязоха в помещението и се огледаха внимателно. Обаче не се почувстваха по-добре, ни най-малко.
	— Къде са книгите? — попита Клаус. — Всичките тези елегантни шкафове са празни.
	— Това е единственото нещо, което не е наред в тази библиотека — призна Чарлз. — Сър не пожела да ми даде пари за книги.
	— Искате да кажете, че изобщо няма книги? — изуми се Вайълет.
	— Само три — отговори Чарлз и се запъти към най-отдалечения шкаф. На най-долната му полица се мъдреха три самотни книги. — Без пари беше трудно да набавя книги, разбира се, обаче ми дариха три. Сър дари своята книга „Историята на дъскорезница «Щастливец»“. Кметът дари тази книга — „Конституцията на Нищоград“. А това е книгата „Напреднала окулярна наука“, дарена от доктор Оруел*, очен лекар в нашия град.
	[* Авторът намеква за английския писател Джордж Оруел (1903–1950 г.). — Б.пр.]
	Чарлз вдигна трите книги, за да покаже на бодлерчетата как изглеждат, и децата се взряха в тях, обзети от смут и ужас. „Историята на дъскорезница «Щастливец»“ имаше на корицата си портрет на Сър с лице, забулено в облак дим. „Конституцията на Нищоград“ имаше фотография на нищоградската поща със старата обувка, повиснала на пръта за знамето. Обаче корицата на „Напреднала окулярна наука“ накара децата Бодлер да се втрещят.
	Сигурен съм, че много пъти са ви казвали да не съдите за една книга по корицата й. Но също както е трудно да се повярва, че мъж, който не е лекар, а носи хирургическа маска и бяла перука, ще се окаже очарователна личност, на децата им беше трудно да повярват, че „Напреднала окулярна наука“ ще им донесе нещо друго освен беди. Може би не знаете, че думата „окулярен“ значи „отнасящ се за окото“, но дори ако не знаете, бихте се досетили при вида на корицата. Защото върху тази корица беше отпечатано едно изображение, което децата познаваха. Познаваха го от своите кошмари и от личния си опит. То беше изображение на око и сираците Бодлер познаха в него знака на Граф Олаф.


>	Глава пета

	{img:dqvolskata_dyskoreznica_5.png}
	_В следващите_ дни сираците Бодлер сякаш имаха камъни в стомасите си. Що се отнася до Съни, това беше донякъде разбираемо, защото когато Клаус раздели прасковата, на нея се падна парчето с костилката. Нормално човек, разбира се, не поглъща костилката на праскова, но Съни беше много гладна и обичаше да яде корави неща, та костилката попадна в стомаха й заедно с онези части на плода, които вие и аз бихме сметнали за по-подходящи, и тя й тежеше като камък. Но същинската каменна тежест в Бодлеровите стомаси се дължеше не толкова на прасковата, която им беше дал Чарлз, а на едно всеобхватно чувство на обреченост. Убедени бяха, че Граф Олаф се спотайва наблизо като хищен звяр, който чака да се нахвърли връз тях, ако не си отварят очите.
	Затова всяка сутрин, когато надзирателят Флагарфо почваше да удря своите тенджери една в друга, за да събуди всички, бодлерчетата го оглеждаха внимателно, за да видят да не би Граф Олаф да е заел неговото място. Напълно би прилягало на Граф Олаф да си сложи бяла перука на главата и хирургическа маска на лицето и да грабне бодлерчетата направо от леглата им. Но надзирателят Флагарфо имаше все същите тъмни мънистени очички, които ни най-малко не приличаха на блестящите очи на Граф Олаф, и винаги говореше със своя груб приглушен глас, който пък беше точно противоположното на мазния ехиден глас на Граф Олаф. Докато пресичаха прашния двор към дъскорезницата, децата оглеждаха внимателно своите колеги работници. Напълно би прилягало на Граф Олаф да постъпи там като работник и да грабне сираците, докато надзирателят Флагарфо не внимава. Но въпреки че всички работници изглеждаха уморени, тъжни и гладни, никой от тях не изглеждаше зъл или алчен, ни то пък се държеше толкова невъзпитано.
	И докато сираците изпълняваха убийствената работа в дъскорезницата — думата „убийствена“ тук означава „толкова тежка и уморителна, та сираците имаха чувството, че ще ги убие, макар всъщност да не ги убиваше“, — те се питаха дали Граф Олаф няма да използва някоя от огромните машини, за да сложи по някакъв начин ръка върху тяхното богатство. Но и това като че ли не беше случаят. След като няколко дни сваляха кората от дърветата, работниците върнаха коробелачките в техния ъгъл и гигантският клещокран бе изключен. После работниците трябваше да вдигат сами обелените дървета едно по едно и да ги придържат към бръмчащия циркулярен трион, докато той нарежеше всяко дърво на плоски дъски. Скоро ръцете на децата бяха покрити с трески и изтръпнаха болезнено от вдигането на дънери, ала Граф Олаф не се възползва от отмалелите им ръце, за да ги отвлече. След неколкодневно рязане надзирателят Флагарфо нареди на Фил да включи машината с огромното кълбо въже. Машината увиваше въжето около малки връзки дъски, а работниците трябваше да се струпат наоколо и да връзват въжето с много сложни възли, за да придържат дъските. Скоро пръстите на децата бяха толкова разранени, че едва смогваха да държат талоните, които им даваха всеки ден, обаче Граф Олаф не се опита да ги принуди да му предадат богатството си. Безрадостните дни се нижеха един подир друг, но макар и децата да бяха убедени, ме той непременно е някъде наблизо, Граф Олаф просто не се появяваше. Беше много озадачаващо.
	— Много е озадачаващо — каза Вайълет един ден по време на дъвковата почивка. — Граф Олаф е чисто и просто неоткриваем.
	— Знам — отговори Клаус, разтривайки десния си палец, който го болеше най-много. — Онази сграда прилича на неговата татуировка, а също и корицата на книгата. Обаче самият Граф Олаф не си е показал дори носа.
	— _Елунд!_ — каза Съни замислено. Навярно имаше предвид нещо като „Наистина е изумително“.
	Вайълет щракна с пръсти и се намръщи, защо то я заболя.
	— Сетих се за нещо — възкликна тя. — Клаус, ти току-що каза, че той не си е показал носа. Може би е Сър. Маскиран. Ние не знаем как изглежда Сър в действителност — заради онзи облак дим. Граф Олаф може да е облякъл зелен костюм и да е пропушил просто за да ни заблуди.
	— Аз също помислих за това — отвърна Клаус. — Но той е много по-нисък от Граф Олаф и не знам как някой би могъл да се маскира като много по-нисък човек.
	— _Чорн!_ — изтъкна Съни, което означаваше нещо като „И гласът му изобщо не звучи като гласа на Граф Олаф“.
	— Вярно — призна Вайълет и подаде на Съни парченце дърво, което лежеше на земята.
	Тъй като бебетата не бива да дъвчат дъвка, двамата по-големи й даваха по време на обедната почивка такива късчета дърво. Съни не изяждаше дървото, разбира се, но го дъвчеше и си представяше, че е морков или ябълка, или подлютена царевична палачинка, пълнена с месо, а тя много обичаше тези неща.
	— Може пък Граф Олаф да не ни е открил — каза Клаус. — Всъщност Нищоград се намира на края на света. Може да му отнеме години, докато ни издири.
	— _Пели!_ — възкликна Съни, което означаваше нещо като „Но това не е обяснение за сградата във вид на око, нито за корицата на книгата!“.
	— Тези неща биха могли да са съвпадения — допусна Вайълет. — Толкова ни е страх от Граф Олаф, та вероятно просто си внушаваме, че го виждаме навсякъде. Той може изобщо да не се появи. Може би тук наистина сме на сигурно място.
	— Така трябва да се мисли — намеси се Фил, който през цялото време беше седял близо до тях. — Гледайте на нещата откъм добрата им страна. Дъскорезница „Щастливец“ може да не е любимото ви място, но поне няма и следа от този тип Олаф, за когото постоянно говорите. Това може да се окаже най-късметлийската част от живота ви.
	— Възхищавам се на оптимизма ти — каза Клаус и се усмихна на Фил.
	— Аз също — присъедини се Вайълет.
	— _Тенпа_ — съгласи се Съни.
	— Така трябва да се мисли — повтори Фил и стана, за да си раздвижи краката.
	Сираците Бодлер кимнаха, но скришом се спогледаха. Вярно, че Граф Олаф не беше се появил, или поне досега не беше се появил. Но тяхното положение бе далеч от късметлийско. Трябваше да се будят от дрънченето на тенджери и да бъдат командвани от надзирателя Флагарфо. На обяд получаваха само дъвка, или що се отнася до Съни, въображаеми подлютени царевични палачинки, пълнени с месо. И — най-лошото от всичко — работата в дъскорезницата беше толкова изтощителна, че те нямаха сили за нищо друго. Макар да се намираше всеки ден близо до сложни машини, Вайълет отдавна не бе помисляла да изобрети нещо. Макар да имаше свободен достъп до библиотеката на Чарлз, щом пожелаеше, Клаус дори не беше хвърлил един поглед на някоя от трите книги. И макар наоколо да имаше множество твърди неща за хапане, Съни бе пъхнала в устата си само няколко от тях. На децата им липсваше изучаването на влечугите с чичо Монти. Липсваше им животът над езеро Лакримозо с леля Джоузефин. И най-много от всичко, разбира се, им липсваше животът в дома на родителите им, където всъщност им беше мястото.
	— Е — подхвана Вайълет след дълга пауза, — ще трябва да поработим тук само няколко години. После ще стана пълнолетна и бихме могли да използваме част от Бодлеровото състояние. Иска ми се да си построя изобретателско ателие, може би над езеро Лакримозо, където стоеше къщата на леля Джоузефин, та винаги да си спомняме за нея.
	— Аз пък бих искал да построя библиотека — каза Клаус, — която да е достъпна за всички. И все се надявам, че бихме могли да изкупим обратно колекцията от влечуги на чичо Монти и да се грижим за тях.
	— _Долк!_ — изписка Съни, което означаваше „А пък аз бих могла да стана зъболекарка!“.
	— Какво, за бога, означава „Долк“?
	Сираците вдигнаха глави и видяха, че Чарлз е влязъл в дъскорезницата. Усмихваше им се и вадеше нещо от джоба си.
	— Здравейте, Чарлз — каза Вайълет. — Радваме се да ви видим. Какво правихте днес?
	— Гладих ризите на Сър — отговори Чарлз. — Той има страшно много ризи и е прекалено зает, за да си ги глади сам. Имах намерение да се отбия при вас, но гладенето ми отне много време. Донесох ви малко мариновано говеждо месо. Страх ме беше да взема повече, защото Сър щеше да забележи, че го няма, но ето ви това.
	— Много ви благодарим — каза Клаус учтиво. — Ще си го поделим с другите работници.
	— Е, добре — съгласи се Чарлз, — но миналата седмица те получиха талон за трийсет процента намаление от цената на маринованото говеждо, та сигурно са си купили много.
	— Може би — обади се Вайълет, която знаеше отлично, че никой от работниците не може да си позволи мариновано говеждо. — Чарлз, искахме да ви питаме за една от книгите във вашата библиотека. Онази с окото на корицата. Откъде сте я…
	Въпросът на Вайълет бе прекъснат от дрънченето на тенджерите, които надзирателят Флагарфо блъскаше една в друга.
	— Връщайте се на работа! — крещеше той. — Връщайте се на работа! Още днес трябва да приключим с връзването на дъските, та няма време за празни приказки!
	— Бих искал да поговоря още няколко минути с тези деца, надзирателю Флагарфо — каза Чарлз. — Убеден съм, че можем да удължим малко обедната почивка.
	— Дума да не става! — заяви надзирателят Флагарфо, като тръгна към сираците. — Имам нареждания от Сър и смятам да ги изпълнявам. Освен ако искате да кажете на Сър, че…
	— О, не — отвърна Чарлз бързо, отстъпвайки от надзирателя Флагарфо. — Мисля, че не е нужно.
	— Добре — отсече надзирателят. — Хайде, ставайте, джуджета! Обядът свърши!
	Децата въздъхнаха и станаха. Отдавна се бяха отказали от опитите си да убедят надзирателя Флагарфо, че не са джуджета. Махнаха за сбогом на Чарлз и тръгнаха бавно към чакащата ги връзка дъски, а надзирателят Флагарфо вървеше зад тях и в този миг на едно от децата бе погоден номер, какъвто — надявам се — никога не е бил погаждан на някого от вас. Този номер се състои в това да протегнеш крак пред човек, който ходи, така че той да се спъне и да падне. Един полицай ми го погоди веднъж, кога то носех кристалното кълбо на една циганка гадателка, която никога не ми прости, задето паднах и разбих кълбото й на хиляди парченца. Това е долен номер, който се изпълнява лесно, и със съжаление трябва да кажа, че надзирателят Флагарфо го погоди в този миг на Клаус. Клаус се изтърси на пода на дъскорезницата, очилата му паднаха и отхвръкнаха до връзката дъски.
	— Ей! — възкликна Клаус. — Вие ме спънахте!
	Една от най-досадните страни на този вид номера е, че лицето, което ги погажда, обикновено се преструва, че не разбира за какво става дума.
	— Не разбирам за какво става дума — каза надзирателят Флагарфо.
	Клаус беше прекалено ядосан, за да спори. Той стана, а Вайълет отиде да вземе очилата му. Но когато се наведе да ги вдигне, тя веднага видя, че нещо съвсем, ама съвсем не е наред.
	— _Ротуп!_ — изписка Съни и казваше истината.
	Когато отхвръкнаха през помещението, очилата на Клаус се бяха изпързаляли по пода, след което се блъснаха доста силно в дъските. Вайълет ги вдигна — те приличаха на модерната скулптура, направена преди време от една моя приятелка. Скулптурата се наричаше „Огънато, напукано и безнадеждно счупено“.
	— Очилата на брат ми! — извика Вайълет. — Те са се огънали и напукали! Те са безнадеждно счупени, а без тях той не вижда почти нищо!
	— Толкова по-зле за него — каза надзирателят Флагарфо, обърнат към Клаус, и вдигна рамене.
	— Не говорете глупости — обади се Чарлз. — Той има нужда от нови очила, надзирателю Флагарфо. И дете би видяло това.
	— Обаче не и аз — каза Клаус. — Почти нищо не виждам.
	— Ела, хвани ме под ръка — предложи Чарлз. — Няма начин да работиш в дъскорезницата, ако не виждаш какво правиш. Веднага ще те заведа на очен лекар.
	— О, благодаря ви — каза Вайълет облекчено.
	— Има ли очен лекар наблизо? — попита Клаус.
	— Разбира се — отговори Чарлз. — Най-близо е доктор Оруел, автор на онази книга, за която говорехте. Кабинетът на доктор Оруел е на две крачки от портала на дъскорезницата. Сигурно сте го видели, когато пристигнахте тук… Построен е по подобие на огромно око. Да вървим, Клаус.
	— О не, Чарлз! — възрази Вайълет. — Не го водете там!
	Чарлз сложи ръка зад едното си ухо.
	— Какво каза? — провикна се той.
	Фил беше щракнал ключа на вързачката и въженото кълбо бе започнало да се върти в своя кафез, като издаваше силен бръмчащ звук, а работниците се хванаха пак на работа.
	— Тази сграда носи знака на Граф Олаф! — извика Клаус, но надзирателят Флагарфо задумка отново с тенджерите и Чарлз поклати глава, за да даде да се разбере, че не е чул.
	— _Йоряр!_ — изписка Съни, обаче Чарлз само вдигна рамене и поведе Клаус навън.
	Двете сестри Бодлер се спогледаха. Бръмчащият звук продължаваше, а надзирателят Флагарфо дрънчеше с тенджерите, но това не бяха най-силните звуци, които момичетата чуваха. По-силен от машината, по-силен от тенджерите беше звукът на собствените им лудешки биещи сърца, когато Чарлз отвеждаше брат им.


>	Глава шеста

	{img:dqvolskata_dyskoreznica_6.png}
	— _Пак_ ви казвам, няма защо да се тревожите — успокояваше ги Фил, докато Вайълет и Съни чоплеха яденето си.
	Стана време за вечеря, но Клаус все още не се бе върнал от посещението при доктор Оруел и сестрите Бодлер се тревожеха, та чак им прилошаваше. Докато пресичаха след работа прашния двор заедно с другите работници, Вайълет и Съни втренчиха притеснено очи в дървения портал, който водеше към Нищоград, и с изумление видяха, че няма и следа от Клаус. Когато пристигнаха в общежитието, Вайълет и Съни се загледаха през прозореца в очакване да го видят и бяха толкова разтревожени, та минаха няколко минути, додето се сетят, че прозорецът не е истински, а нарисуван върху голата стена с химикалка. Тогава излязоха, седнаха на прага и седяха така, вперили поглед в празния двор чак докато Фил ги извика за вечеря. А сега наближаваше време за сън и не само че брат им не се беше върнал, но Фил настояваше, че нямало защо да се тревожат.
	— Мисля, че има, Фил — каза Вайълет. — Мисля, че _има_ защо да се тревожим. Клаус го няма вече цял следобед и със Съни се тревожим, че може да му се е случило нещо. Нещо ужасно.
	— _Бецер!_ — съгласи се Съни.
	— Знам, че на малките деца докторите може да се струват страшни — възрази Фил, — но докторите са ваши приятели и не могат да ви причинят страдание.
	Вайълет погледна Фил и разбра, че разговорът им няма да доведе доникъде.
	— Прав си — рече уморено, въпреки че той всъщност грешеше.
	Както знае всеки, който някога е ходил на лекар, лекарите не са непременно ваши приятели, също както пощальоните не са ваши приятели, нито месарите са ваши приятели, нито електротехниците са ваши приятели. Докторът е мъж или жена, чиято задача е да те накара да се почувстваш по-добре, и толкоз. И ако някога са ти слагали инжекция, знаеш, че твърдението „докторите не могат да ти причинят страдание“ е просто нелепо. Естествено, Вайълет и Съни се тревожеха, че доктор Оруел има някаква връзка с Граф Олаф, а не, че може да сложи инжекция на брат им, но всеки опит да обяснят такова нещо на един оптимист беше безполезен. Затова само чоплеха яденето си и чакаха брат си, докато стана време за лягане.
	— Доктор Оруел сигурно е изостанал с приемането на пациентите си — каза Фил, когато Вайълет и Съни се завиха на долното легло. — Чакалнята му трябва да е претъпкана.
	— _Клоки_ — промърмори Съни тъжно, което означаваше нещо като „Дано е така, Фил“.
	Фил се усмихна на двете бодлерчета и загаси лампите в общата спалня. Няколко минути работниците си шепнеха помежду си, после притихнаха и малко по-късно край Вайълет и Съни се чуваше само хъркане. Децата не заспаха, разбира се, а се взираха в тъмното помещение с растящо чувство на ужас. Съни издаде тъжен скимтящ звук, подобен на затваряне на врата, та Вайълет хвана пръстчетата на сестра си, изранени от целодневното връзване на възли, и почна нежно да ги духа. Но макар че Бодлеровите пръсти се почувстваха по-добре, същото не важеше и за сестрите Бодлер. Те лежаха заедно в леглото и се опитваха да си представят къде може да е Клаус и какво ли му се случва. Обаче едно от най-лошите неща, свързани с Граф Олаф, е, че злосторничеството му е толкова отвратително, та е невъзможно да предвидиш какъв ще е следващият план, който ще скрои. Граф Олаф беше извършил толкова много ужасни неща, всичките с цел да сложи ръка върху Бодлеровото богатство, че Вайълет и Съни едва понасяха мисълта за това, което може би се случваше на брат им. Нощта напредваше ли, напредваше и докато лежаха безпомощно в общата спалня, двете сестри почнаха да си представят все по-страшни и по-страшни неща, които можеха да сполетят Клаус.
	— _Стинтамкуну_ — прошепна най-после Съни и Вайълет кимна.
	Трябваше да тръгнат да го търсят.
	Изразът „тихо като мишка“ е странен, защото мишките често са доста шумни, та хора, които са тихи като мишки, всъщност може да цвъртят и да топуркат насам-натам. Изразът „тихо като мим“ е по-подходящ, тъй като мимовете са хора, които изпълняват театрални представления, без да издават никакъв звук. Мимовете са досадни и притеснителни, но са много по-тихи от мишките и затова „тихо като мимове“ е по-правилен начин да се опише как Вайълет и Съни станаха от леглото си, как прекосиха на палци общата спалня и излязоха навън в нощта.
	През тази нощ имаше пълнолуние и няколко мига децата съзерцаваха притихналия двор. Лунната светлина придаваше на прашната земя странен и тайнствен вид, наподобяващ повърхността на Луната. Вайълет взе Съни на ръце и тръгна с нея през двора към тежкия дървен портал, през който се напускаше дъскорезницата. Единственият звук беше тихото провлачване на краката на Вайълет. Сираците не можеха да си спомнят кога са били на толкова тихо и спокойно място и затова едно неочаквано скърцане ги стресна. Скърцането беше шумно като мишки и сякаш идваше от една точка право пред тях. Вайълет и Съни се взряха в тъмнината. С още едно скърцане дървеният портал се отвори и разкри ниска човешка фигура, която се запъти бавно към тях.
	— _Клаус!_ — каза Съни, защото една от малкото истински думи, които употребяваше, беше името на брат й.
	И за свое облекчение Вайълет видя, че към тях наистина приближава Клаус. Той имаше нови очила, които приличаха досущ на старите, освен че бяха толкова нови, та сияеха на лунната светлина. Клаус отправи към сестрите си замаяна и сдържана усмивка, сякаш са хора, които не познава твърде добре.
	— Клаус, толкова се тревожехме за теб — каза Вайълет и прегърна брат си, когато той стигна до тях. — Толкова дълго те нямаше. Какво ти се случи?
	— Не знам — отговори Клаус тъй тихо, че сестрите му трябваше да се наведат напред, за да го чуят. — Не мога да си спомня.
	— Видя ли Граф Олаф? — попита Вайълет. — С него ли работи доктор Оруел? Направиха ли ти нещо?
	— Не знам — повтори Клаус и поклати глава. — Помня, че си счупих очилата, и помня, че Чарлз ме заведе в сградата с форма на око. Обаче не помня нищо друго. Почти не мога да си спомня къде се намирам сега.
	— _Клаус_ — каза Вайълет твърдо, — намираш се в дъскорезница „Щастливец“ в Нищоград. Това поне ще си спомниш.
	Клаус не отговори. Само гледаше сестрите си с разширени, толкова разширени очи, сякаш бяха интересен аквариум или парад.
	— Клаус? — рече Вайълет. — Казах, _че се намираш в дъскорезница „Щастливец“_.
	Клаус отново не отговори.
	— Сигурно е много уморен — каза Вайълет на Съни.
	— _Либу_ — отговори Съни неуверено.
	— Хайде да си легнеш, Клаус — реши Вайълет. — Върви след мен.
	Най-сетне Клаус проговори:
	— Да, сър — промълви той.
	— _Сър?_ — повтори Вайълет. — Не съм никакъв сър, а съм сестра ти!
	Обаче Клаус отново млъкна и Вайълет се предаде. Все още със Съни на ръце, тя тръгна обратно към общежитието и Клаус повлече крака след нея. Луната огряваше новите му очила, а крачките му вдигаха облачета прах, но той не изрече нито дума. Тихо като мимове бодлерчетата влязоха в общата спалня и се насочиха на палци към двуетажното си легло. Ала когато го достигнаха, Клаус просто застана до него, втренчил поглед в двете си сестри, сякаш бе забравил как се ляга в легло.
	— Легни, Клаус — каза Вайълет нежно.
	— Да, сър — отвърна Клаус и легна на долното легло, все още вперил очи в сестрите си.
	Вайълет седна на ръба на леглото и свали обувките на Клаус, които бе забравил да събуе, обаче той като че ли изобщо не го забеляза.
	— Утре сутринта ще обсъдим всичко — прошепна Вайълет. — Дотогава се опитай да поспиш, Клаус.
	— Да, сър — каза Клаус и веднага затвори очи.
	Само след секунда потъна в дълбок сън. Вайълет и Съни наблюдаваха как устата му трепка, точно както трепкаше винаги, докато той спеше, още откакто беше бебе. Естествено, сестрите Бодлер трябваше да са облекчени, че Клаус е пак при тях, но те не изпитваха облекчение — ни най-малко дори. Никога не бяха виждали брат си да се държи толкова странно. Остатъка от нощта Вайълет и Съни прекараха сгушени на горното легло, като наблюдаваха как Клаус спи. Но колкото и да го гледаха, те продължаваха да имат чувството, че брат им не се е върнал.


>	Глава седма

	{img:dqvolskata_dyskoreznica_7.png}
	_Ако_ някога ви е сполитало нещастие, вероятно са ви казвали, че на другата сутрин ще се почувствате по-добре. Това, разбира се, е абсолютна дивотия, защото нещастието си остава нещастие дори в най-прекрасното утро. Например, ако на рождения си ден получите като единствен подарък крем за отстраняване на брадавици, някой би могъл да ви каже да се наспите хубавичко и да изчакате другата сутрин, обаче на другата сутрин кремът за отстраняване на брадавици все още ще лежи до неизядената празнична торта и вие ще се чувствате еднакво нещастни, както предишния ден. Моят шофьор веднъж ми каза, че на другата сутрин съм щял да се почувствам по-добре, но когато се събудих, двамата все още се намирахме на миниатюрно островче, заобиколени от крокодили човекоядци, и — сигурно ще ме разберете — изобщо не се чувствах по-добре.
	Такава беше работата и със сираците Бодлер. Щом надзирателят Флагарфо задумка със своите тенджери, Клаус отвори очи и попита къде, за бога, се намира, а Вайълет и Съни съвсем не се почувстваха по-добре.
	— Какво става с тебе, Клаус? — попита го Вайълет.
	Клаус огледа внимателно Вайълет, сякаш са се срещали някога преди години и е забравил името й.
	— Не знам — каза после. — Трудно си спомням някои неща. Какво се случи вчера?
	— Това искахме да питаме тебе, Клаус — отговори Вайълет, но бе прекъсната от грубия им началник.
	— Ставайте, мързеливи джуджета! — кресна надзирателят Флагарфо, като отиде до леглото на бодлерчетата и пак задумка с тенджерите. — В дъскорезница „Щастливец“ няма време за шляене! Моментално ставайте от леглото и право на работа!
	Клаус отвори много широко очи и седна в леглото. Миг по-късно вече вървеше към вратата на общата спалня, без да каже дума на сестрите си.
	— Ха така! — извика надзирателят Флагарфо и пак дрънна с тенджерите. — Хайде, всички! Напред към дъскорезницата!
	Вайълет и Съни се спогледаха и забързаха подир брат си и другите работници, но след първата крачка нещо накара Вайълет да спре. На пода до леглото на бодлерчетата стояха обувките на Клаус, които тя му бе събула през нощта. Клаус не ги беше обул, преди да излезе навън.
	— Обувките му! — възкликна Вайълет и ги вдигна. — Клаус, забрави си обувките!
	Тя хукна след него, но Клаус дори не се обърна. Докато Вайълет стигна до вратата, брат й вървеше вече бос през двора.
	— _Грумли?_ — извика Съни подире му, но той не отговори.
	— Елате, деца — обади се Фил. — Да отидем бързо в дъскорезницата.
	— Фил, нещо не е наред с брат ми — каза Вайълет, като наблюдаваше как Клаус отваря вратата на дъскорезницата и влиза вътре начело на другите работници. — Той почти не продумва с нас, има вид, сякаш нищо не помни, и виж! Тази сутрин не си обу обувки!
	— Хайде, гледай на нещата откъм добрата им страна — отговори Фил. — Днес ще свършим с връзването, а после почваме да подпечатваме. Това е най-лесната част от дървообработването.
	— Пет пари не давам за дървообработването! — викна Вайълет. — Нещо не е наред с Клаус!
	— Хайде да не вдигаме врява, Вайълет — рече Фил и тръгна към дъскорезницата.
	Вайълет и Съни се спогледаха безпомощно. Нямаха друг избор, освен да последват Фил през двора и да влязат в сградата. Там вързачната машина вече бръмчеше и работниците почваха да връзват последните връзки дъски. Вайълет и Съни побързаха да заемат места до Клаус и през следващите няколко часа връзваха възли и се опитваха да говорят с брат си. Обаче се оказа трудно да разговарят с него над бръмченето на вързачната машина и дрънчащите тенджери на надзирателя Флагарфо, пък и Клаус изобщо не им отговаряше. Най-сетне и последната връзка дъски бе пристегната, Фил изключи вързачката и всички получиха дъвките си. Вайълет и Съни сграбчиха всяка по една от ръцете на Клаус и издърпаха босия си брат в един ъгъл на дъскорезницата, за да говорят с него.
	— Клаус, Клаус, моля те, кажи ми нещо — извика Вайълет. — Плашиш ни. Трябва да ни кажеш какво е направил доктор Оруел, за да ти помогнем.
	Клаус само гледаше втренчено сестрите си с широко отворени очи.
	— _Ешан!_ — изписка Съни.
	Клаус не каза нито дума. Дори не сложи дъвката в устата си. Вайълет и Съни седнаха до него, объркани и изплашени, и прегърнаха брат си, сякаш се опасяваха да не се понесе нанякъде. Така седяха — една купчинка бодлерчета, — докато надзирателят Флагарфо задрънча пак с тенджерите, за да обяви края на почивката.
	— Време е за подпечатване! — каза надзирателят Флагарфо и отмести сплъстената бяла перука от очите си. — Всички да се строят! А ти — добави, като посочи Клаус, — ти, джудже щастливец, ще управляваш машината. Ела тук, да ти дам инструкции.
	— Да, сър — отвърна Клаус тихо и сестрите му ахнаха от изненада.
	Той проговаряше за първи път, откакто напуснаха общежитието. Без да продума повече, Клаус се изтръгна от прегръдката на сестрите си, стана и тръгна към надзирателя Флагарфо, а те го загледаха смаяно.
	Вайълет се обърна към сестричката си и с движение, което постоянно правеше майка й, избръска едно въжено влакно от косата й. Най-голямото бодлерче си спомни — както беше си спомняло много пъти преди — обещанието, което бе дало на родителите си, когато се роди Съни. „Ти си най-голямото дете Бодлер — бяха казали родителите й. — И като най-голяма, твое задължение ще е винаги да се грижиш за по-малките. Обещай ни винаги да ги пазиш и да бдиш да не изпаднат в беда.“
	Вайълет знаеше, разбира се, че когато й казаха това, родителите й не бяха предполагали, че бедите, които ще сполетят по-малките бодлерчета, ще са толкова извънмерно — дума, която тук означава „наистина, наистина“ — страховити, но все пак тя имаше чувството, че не е оправдала очакванията на родителите си. Клаус явно беше в беда и Вайълет не можеше да се отърси от усещането, че е нейно задължение да го избави от нея.
	Надзирателят Флагарфо прошепна нещо на Клаус, който тръгна към машината с многото комини и започна да включва управлението й. Надзирателят Флагарфо кимна и отново задрънча с тенджерите.
	— Започва подпечатването! — провикна се той с ужасния си сподавен глас.
	Бодлерчетата нямаха представа какво има предвид надзирателят Флагарфо, като казва „подпечатване“. Знаеха, че се слагат печати на писма и документи, но какво общо имаше подпечатването с работата в една дъскорезница? Скоро щяха да узнаят. Оказа се, че то наистина прилича малко на подпечатване на писма. Работниците вдигаха връзка дъски и я слагаха върху специална мека подложка, а машината стоварваше своя огромен плосък камък върху дъските с гръмовито _бум!_ и оставяше отпечатък с червено мастило, който гласеше „Дъскорезница «Щастливец»“. След това всички трябваше да духат надписа, за да изсъхне по-бързо. Вайълет и Съни неволно се питаха дали хората, които щяха да строят къщите си от тези дъски, не биха имали нещо против името на дъскорезницата да се мъдри по стените им. Но — което е по-важно — те недоумяваха откъде Клаус знае как да управлява печатащата машина и защо надзирателят Флагарфо е накарал брат им да поеме управлението й вместо Фил или някой от другите работници.
	— Виждате ли?! — каза Фил на сестрите Бодлер от отсрещната страна на една връзка дъски. — Нищо му няма на Клаус. Управлява перфектно машината. Само дето си загубихте времето да се тревожите.
	_Бум!_
	— Може би — отговори Вайълет неуверено и почна да духа буквата „С“ в „Дъскорезница“.
	— И нали ти казах, че подпечатването е най-лесната част от дървообработването — добави Фил.
	_Бум!_
	— Устните ти ще засмъдят, след като духаш дълго време, но това е всичко — добави Фил.
	— _Триво_ — каза Съни, което означаваше нещо като „Вярно, ама все пак се тревожа за Клаус“.
	— Така трябва — рече Фил, който я разбра погрешно. — Казах ви, че ако гледате на нещата откъм добрата им страна…
	_Бум… фрас… ооох!_
	Насред изречението Фил падна на земята с обляно в пот, пребледняло лице. От всички ужасни звуци, които се чуваха в дъскорезницата този беше далеч най-ужасният. Гръмовитото _бум!_ на подпечатването бе прекъснато от страхотен трясък и пронизителен вик. Печатащата машина бе направила ужасна грешка и огромният плосък камък не се беше стоварил върху връзката дъски, където трябваше да се стовари. По-голямата част от камъка се бе стоварила върху вързачната машина и я беше смачкала безнадеждно. А част от камъка се беше стоварила върху крака на Фил.
	Надзирателят Флагарфо изтърва тенджерите, хукна към управляващите лостове на печатащата машина и изблъска замаяния Клаус. С едно щракване на ключа той вдигна камъка и всички се струпаха да видят щетите. Кафезната част на вързачната машина се беше спукала и разтворила като яйце, а въжето бе усукано и заплетено. И аз просто не мога да опиша гротескния и потресаващ — думите „гротескен“ и „потресаващ“ тук означават „изкривен, усукан, изцапан и окървавен“ — вид на крака на бедния Фил. Вайълет и Съни усетиха как им се свиват стомасите при тази гледка, но Фил вдигна поглед и се усмихна вяло на двете сестри.
	— Е — каза той, — не е чак толкова страшно. Левият ми крак е счупен, но аз съм деснокрак. Голям късмет имах.
	— Гледай го ти! — промърмори един от другите работници. — Рекох си, че по-скоро ще каже нещо от рода на „Оооох! Кракът ми! Кракът ми!“.
	— Ако някой ми помогне да се изправя на крака си — заяви Фил, — сигурно ще мога да продължа работата.
	— Говориш глупости — изтърва се Вайълет. — Трябва да отидеш в болница.
	— Да, Фил — обади се друг работник. — Имаме онези талони от миналия месец за петдесет процента намаление при гипсиране на крайник в болница „Ахаб“. Двама от нас ще се съюзим и ще ти оправим напълно крака. Ей сега ще се обадя за линейка.
	Фил се усмихна.
	— Много сте мили — каза.
	— Това е катастрофа! — развика се надзирателят Флагарфо. — Това е най-страшната злополука в историята на дъскорезницата!
	— Не, не — възрази Фил. — Всичко е наред. И без друго никога не съм харесвал левия си крак.
	— Не кракът ти, свръхголямо джудже такова — сопна му се нетърпеливо надзирателят Флагарфо. — А вързачната машина! Такива струват прекомерно много пари!
	— Какво значи „прекомерно“? — попита някой.
	— Значи много неща — каза Клаус внезапно, като примигваше. — Може да значи „неизмеримо“. Може да значи „неумерено“. Може да значи „неимоверно“. Но по отношение на пари най-вероятно значи „прекалено“. Надзирателят Флагарфо иска да каже, че вързачната машина струва много скъпо.
	Двете сестри Бодлер се спогледаха и за малко не избухнаха в смях от облекчение.
	— Клаус! — извика Вайълет. — Ти дефинираш понятия!
	Клаус погледна сестрите си и отправи към тях сънлива усмивка.
	— Като че ли е така — каза.
	— _Ноджииимууу!_ — изписка Съни, което означаваше нещо от рода на „Изглежда си станал отново нормален“.
	И тя беше права. Клаус примигна пак и после огледа пораженията, които беше причинил.
	— Какво е станало тук? — попита той, смръщил вежди. — Фил, какво е станало с крака ти?
	— Нищо му няма — каза Фил и се сгърчи от болка, когато направи опит да мръдне. — Само ме понаболява.
	— Нима искаш да кажеш, че не помниш какво се случи? — попита Вайълет.
	— Какво се случи кога? — попита Клаус в отговор и пак смръщи вежди. — Я гледай! Не съм си обул обувките!
	— Аз обаче помня отлично какво се случи! — кресна надзирателят Флагарфо, сочейки Клаус с пръст. — Ти съсипа нашата машина! Незабавно ще докладвам на Сър! Ти сложи край на целия печатащ процес! Днес никой няма да спечели нито един талон!
	— Това не е честно! — възкликна Вайълет. — Беше злополука! И управлението на машината изобщо не трябваше да се поверява на Клаус. Той не знае как да си служи с нея!
	— Тогава да се научи — каза надзирателят Флагарфо. — Сега иди да вдигнеш тенджерите ми, Клаус!
	Клаус тръгна да вдигне тенджерите, но насред път надзирателят Флагарфо протегна крак и му погоди същия номер, който му беше погодил предишния ден, и с болка на сърцето ви казвам, че той подейства по същия начин. Клаус отново се просна на пода на дъскорезницата и очилата му отново паднаха и отлетяха към връзката дъски, и — което е най-лошо — те отново бяха огънати, напукани и безнадеждно счупени, също като скулптурите на моята приятелка Татяна.
	— Очилата ми! — извика Клаус. — Очилата ми пак се счупиха!
	Вайълет изпита странно чувство в стомаха си — тръпнещо и лигаво, сякаш през обедната почивка е яла змии, а не дъвка.
	— Сигурен ли си? — попита тя Клаус. — Сигурен ли си, че не можеш да си ги носиш?
	— Сигурен съм — отговори Клаус отчаяно и вдигна очилата, за да ги види Вайълет.
	— Тъй, тъй, тъй — каза надзирателят Флагарфо. — Колко си невнимателен. Май че имаш пак нужда от час при доктор Оруел.
	— Не искаме да го безпокоим — намеси се Вайълет бързо. — Ако ми дадете някои основни материали, сигурно ще мога сама да направя едни очила.
	— Не, не — възрази надзирателят, а хирургическата му маска се нагъна намусено. — Ти остави оптометрията на специалистите. Сбогувай се с брат си.
	— О, не — каза Вайълет в отчаяние, като се сети пак за обещанието, което беше дала на родителите си. — Ние ще го заведем! Съни и аз ще го придружим до доктор Оруел.
	— _Дерикс!_ — изписка Съни, което явно означаваше нещо от рода на „Ако не можем да предотвратим посещението при доктор Оруел, поне можем да отидем с брат си!“
	— Е, добре — рече надзирателят Флагарфо и малките му мънистени очи станаха още по-тъмни от обикновено. — Всъщност това е добра идея. Защо пък да не отидете и тримата при доктор Оруел?


>	Глава осма

	{img:dqvolskata_dyskoreznica_8.png}
	_Докато_ стояха пред портала на дъскорезница „Щастливец“, сираците Бодлер се загледаха в линейката, която профуча край тях и откара Фил в болницата. Загледаха се в буквите от издъвкана дъвка на табелата на дъскорезницата. Загледаха се и в нащърбения паваж на нищоградската улица. С две думи — те се заглеждаха във всичко освен в сградата с форма на око.
	— Не е речено, че _трябва_ да отидем — каза Вайълет. — Бихме могли да избягаме. Да се скрием, докато пристигне следващият влак, и да пътуваме с него колкото е възможно по-надалеч. Сега знаем как се работи в дъскорезница и бихме могли да си намерим работа в някой друг град.
	— Ами ако ни открият? — попита Клаус, присвил очи, за да види сестра си. — Кой ще ни защити от Граф Олаф, ако сме съвсем сами?
	— Ще се защитим сами — отговори Вайълет.
	— Как можем да се защитим — попита Клаус, — след като единият от нас е бебе, а вторият едва-едва вижда?
	— И друг път сме се защитавали сами — изтъкна Вайълет.
	— Едва-едва — отвърна Клаус. — Всеки път се измъквахме само на косъм от Граф Олаф. Не можем да избягаме и да се оправяме сами без очила. Трябва да посетим доктор Оруел и да се надяваме, че всичко ще мине добре.
	Съни нададе тънък писък на страх. Вайълет беше, разбира се, прекалено голяма, за да пищи освен в критични моменти, но не беше прекалено голяма, за да се страхува.
	— Кой знае какво ще ни се случи там вътре — каза тя, загледана в черната врата сред зеницата на окото. — _Мисли_, Клаус! Опитай се да _мислиш_. Какво ти се случи, когато влезе там?
	— Не зная — отвърна Клаус унило. — Помня, че се опитвах да кажа на Чарлз да не ме боди при очния лекар, но той само ми повтаряше, че лекарите били мои приятели и не бивало да се страхувам.
	— Ха! — изписка Съни, което означаваше „Ха!“.
	— А после? Какво си спомняш още? — попита Вайълет.
	Клаус затвори очи, потънал в мисли.
	— Иска ми се да можех да ти кажа. Но имам чувството, че тази част от мозъка ми е промита. Сякаш съм спал от мига, когато стъпих в тази сграда, до онзи миг в дъскорезницата.
	— Но ти не спеше — каза Вайълет. — Движеше се като зомби. И после причини злополуката и рани горкия Фил.
	— Нищо не помня от тези неща — промълви Клаус. — Струва ми се, сякаш съм бил… — гласът му заглъхна, а очите му за миг се втренчиха в празното пространство.
	— Клаус? — попита Вайълет тревожно.
	— … Струва ми се, сякаш съм бил хипнотизиран — завърши Клаус прекъснатото си изречение.
	Той погледна Вайълет и после Съни, а сестрите му познаха, че премисля нещо.
	— Разбира се! — възкликна той. — Хипнозата би обяснила всичко.
	— Мислех, че хипноза съществува само в страшните филми — каза Вайълет.
	— Ами! — отговори Клаус. — Нали миналата година прочетох „Енциклопедия на хипнозата“. Там бяха описани всички прочути случаи на хипноза от историята. Имало един древен египетски цар, който бил хипнотизиран. Хипнотизаторът трябвало само да извика „Рамзес!“ и царят почвал да изпълнява имитации на кокошки, въпреки че се намирал пред всичките придворни.
	— Много интересно — обади се Вайълет, — но…
	— Някакъв китайски търговец, който живял по времето на династията Лин, бил хипнотизиран. Хипнотизаторът трябвало само да извика „Мао!“ и търговецът почвал да свири на цигулка, въпреки че никога преди това не бил виждал цигулка.
	— Това са смайващи истории — каза Вайълет, — обаче…
	— Един мъж, който живеел в Англия през двайсетте години на двайсети век, бил хипнотизиран. Хипнотизаторът трябвало само да извика „Блумсбъри!“* и онзи човек внезапно ставал блестящ писател, въпреки че не знаел да чете.
	[* „Блумсбъри“ — квартал в Лондон, където живеят предимно интелектуалци. — Б.пр.]
	— _Мазий!_ — изписка Съни, което вероятно означаваше „Нямаме време да слушаме всичките тези истории, Клаус!“.
	Клаус се ухили.
	— Извинявайте — каза, — но книгата беше много интересна и съм страшно доволен, че сега ще ми свърши добра работа.
	— А какво пишеше в книгата за начини да се предпазиш от хипноза? — попита Вайълет.
	Усмивката на Клаус угасна.
	— Нищо — отвърна той.
	— Нищо? — повтори Вайълет. — В цяла енциклопедия за хипнозата не се казва нищо за самата хипноза?
	— Ако е имало нещо, не съм го прочел. Главите за прочути случаи на хипноза ми се сториха най-интересни и прочетох тях, но прескочих някои скучни глави.
	За пръв път откакто излязоха от дъскорезницата, сираците Бодлер погледнаха сградата във форма на око, а сградата гледаше тях. Клаус, разбира се, виждаше приемната на доктор Оруел просто като голямо размазано петно, но сестрите му я виждаха като голяма беда. Кръглата врата, боядисана в черно, за да напомня зеница на око, приличаше на дълбока, бездънна дупка и децата имаха чувството, че ще паднат в нея.
	— Никога вече няма да прескачам скучните глави на някоя книга — каза Клаус и тръгна предпазливо към сградата.
	— Да не смяташ да влезеш там? — попита Вайълет в недоумение — израз, който тук означава „с тон, намекващ, че Клаус постъпва глупаво“.
	— Какво друго можем да сторим? — каза Клаус тихо.
	Той заопипва стената на сградата, за да намери вратата, и на това място в историята за сираците Бодлер бих искал да я прекъсна за миг и да отговоря на един въпрос, който сигурно си задавате. Той е важен въпрос, който много, много хора са задавали много, много пъти на много, много места по света. Сираците Бодлер са го задавали, разбира се. Господин Поу го е задавал. Аз съм го задавал. Преди преждевременната си смърт моята любима Беатрис го зададе, макар и да го зададе твърде късно. Въпросът е: _„Къде е Граф Олаф?“_.
	Ако следите историята на трите сирачета от самото начало, вие знаете, че Граф Олаф винаги дебне тези нещастни деца, заговорничи и крои планове как да сложи ръка върху Бодлеровото богатство. Само дни след като сираците пристигнат на някое ново място, Граф Олаф и неговите нечестиви помощници — думата „нечестиви“ тук означава „бодлеромразещи“ — обикновено се явяват на сцената, врат се насам-натам и вършат разни подлости. И въпреки това той досега изобщо не се е мяркал. Затова — докато трите деца се отправят с неохота към приемната на доктор Оруел — аз знам, че вие сигурно се питате къде ли, за бога, може да е този презрян злодей. Отговорът е: _„Много близо“_.
	Вайълет и Съни отидоха до сградата с форма на око и помогнаха на брат си да се качи по стълбата до вратата, но още преди да я отворят, зеницата се завъртя на пантите си и откри една личност, облечена в дълга бяла престилка, на която висеше картичка с името „д-р Оруел“. Доктор Оруел беше висока жена с руса коса, прибрана на тила и в много стегнат кок. Носеше високи черни ботуши, а в едната си ръка държеше дълъг черен бастун с блестящ червен скъпоценен камък на дръжката.
	— Я виж! Здравей, Клаус — възкликна доктор Оруел и кимна сдържано на момичетата. — Не очаквах толкова скоро да те видя отново. Не ми казвай, че пак си счупил очилата си.
	— За съжаление, да — отговори Клаус.
	— Много лошо — каза доктор Оруел. — Но имаш късмет. Днес нямаме много записани пациенти. Затова влез и аз ще направя всички необходими изследвания.
	Сираците Бодлер се спогледаха притеснено. Това съвсем не беше каквото очакваха. Те очакваха доктор Оруел да е много по-мрачна фигура — например маскираният Граф Олаф или някой от неговите ужасяващи помощници. Очакваха да бъдат повлечени във вътрешността на сградата с форма на око и може би никога вече да не се приберат. Вместо това доктор Оруел беше жена с вид на професионалист, която ги канеше учтиво да влязат.
	— Елате — каза тя, сочейки пътя с черния си бастун. — Моята секретарка Шърли опече днес бисквити, от които вие, момичета, можете да си хапнете в чакалнята, докато аз направя очилата на Клаус. Няма да трае чак толкова дълго колкото вчера.
	— Клаус ще бъде ли хипнотизиран? — попита Вайълет.
	— Хипнотизиран ли? — повтори доктор Оруел с усмивка. — Бога ми, не. Хипнозата съществува само в страшните филми.
	Децата знаеха, разбира се, че това не е вярно, но си помислиха, че ако доктор Оруел го смята за вярно, тя може би не е хипнотизатор. Те влязоха предпазливо в сградата с форма на око и последваха доктор Оруел по един коридор, украсен с медицински дипломи.
	— Кабинетът е насам — напъти ги тя. — Клаус ми каза, че много обича да чете. Вие двете също ли четете?
	— О, да — възкликна Вайълет. Беше се поуспокоила. — Четем винаги, когато ни е възможно.
	— Срещали ли сте някога — попита доктор Оруел — във вашето четиво израза „С мед се хващат повече мухи, отколкото с оцет“?
	— _Тузмо_ — отговори Съни, което означаваше нещо от рода на „Не вярвам да е така“.
	— Не съм чела много книги за мухи — призна Вайълет.
	— Е, този израз всъщност няма нищо общо с мухите — обясни доктор Оруел. — Той е просто заобиколен начин да кажеш, че е по-вероятно да получиш каквото искаш, като постъпваш благо като мед, отколкото отблъскващо като оцет.
	— Колко интересно — обади се Клаус, като се чудеше защо доктор Оруел повдига този въпрос.
	— Предполагам, че се чудите защо повдигам този въпрос — каза доктор Оруел и спря пред врата с надпис „Чакалня“. — Но мисля, че само след миг всичко ще ви стане ясно. Сега, Клаус, ти ще дойдеш с мен в кабинета, а вие, момичета, може да чакате в чакалнята. През тази врата.
	Децата се подвоумиха.
	— Ще трае само няколко минути — продължи доктор Оруел и погали Съни по главата.
	— Е, добре — каза Вайълет и махна на брат си, когато той последва очната лекарка надолу по коридора.
	Вайълет и Съни бутнаха вратата, влязоха в чакалнята и мигом видяха, че доктор Оруел е била права. Всичко им стана ясно за секунди. Чакалнята беше малка и приличаше на повечето чакални. Там имаше канапе, няколко стола, малка маса с натрупани върху нея стари списания и секретарка, която седеше зад писалище — също както в други чакални, които сме посещавали и вие, и аз. Но когато погледнаха секретарката, Вайълет и Съни видяха нещо, което — надявам се — вие никога не сте виждали в никоя чакалня. На табелката върху писалището пишеше „Шърли“, но това не беше никаква Шърли, въпреки че секретарката носеше светлокафява рокля и полуспортни дамски обувки. Защото над светлото червило на шърлиното лице и под русата перука на шърлината глава се виждаха две блестящи, толкова блестящи очи, които децата веднага познаха. Доктор Оруел с учтивото си поведение беше медът вместо оцета. Децата, уви, бяха мухите. И Граф Олаф, седнал зад писалището на секретарката със злобна усмивка на уста, най-после ги беше спипал.


>	Глава девета

	{img:dqvolskata_dyskoreznica_9.png}
	_Често_ пъти, когато деца изпаднат в беда, ще чуете хората да казват, че всичко се дължи на липсата на самочувствие. Изразът „липса на самочувствие“ тук се отнася до деца, които не се смятат за кой знае какво. Може да си мислят, че са грозни или че са скучни, или че са неспособни да свършат нещо като хората, или някаква комбинация от тези неща, и независимо от това дали са прави, или не, човек може да разбере защо такива чувства могат да вкарат някого в беда. В преобладаващото мнозинство от случаите обаче, да изпаднеш в беда няма нищо общо със самочувствието на въпросния човек. Обикновено то има много повече общо с онова, което причинява бедата — някое чудовище или шофьор на автобус, или динена кора, или пчели убийци, или директора на училището — отколкото с онова, което мислиш за себе си.
	Такъв беше и случаят, когато Вайълет и Съни Бодлер гледаха втрещено Граф Олаф, или — както пишеше на табелката — Шърли. Вайълет и Съни притежаваха изобилие от самочувствие. Вайълет знаеше, че умее да върши някои неща добре, защото беше изобретила много уреди, които работеха до съвършенство. Съни знаеше, че не е скучна, тъй като брат й и сестра й винаги проявяваха интерес към онова, което тя казваше. И двете сестри Бодлер знаеха, че не са грозни, защото можеха да видят приятните черти на лицата си, отразени в блестящите, толкова блестящите очи на Граф Олаф. Обаче нямаше никакво значение, че те си мислят тези неща, тъй като бяха попаднали в клопка.
	— О, здравейте, момиченца — каза Граф Олаф със смехотворно тънък глас, сякаш наистина е секретарка на име Шърли, а не зъл мъж, устремен към богатството на семейство Бодлер. — Как се казвате?
	— Много добре _знаете_ как се казваме — отговори Вайълет троснато — дума, която тук означава „отегчена от глупостите на Граф Олаф“. — Тази перука и червилото не могат да ни заблудят, нито пък светлокафявата ви рокля и дамските ви обувки. Вие сте Граф Олаф.
	— Боя се, че грешите — каза Граф Олаф. — Аз съм Шърли. Виждате ли табелката?
	— _Фити!_ — изписка Съни, което означаваше „Тази табелка не доказва нищо, разбира се!“.
	— Съни е права — съгласи се Вайълет. — Вие не сте Шърли само защото имате късче дърво с това име на него.
	— Ще ви кажа защо съм Шърли — рече Граф Олаф. — Аз съм Шърли, защото искам да ме наричат Шърли, и е неучтиво да не го правите.
	— Никак не ме е грижа — каза Вайълет — дали сме неучтиви към такъв отвратителен човек като вас.
	Граф Олаф поклати глава.
	— Но ако извършите нещо неучтиво спрямо мен — заяви той, — тогава _аз_ бих могъл да извърша нещо неучтиво спрямо _вас_. Например да ви изскубя косите с голи ръце.
	Вайълет и Съни погледнаха ръцете на Граф Олаф. Чак тогава забелязаха, че си е пуснал много дълги нокти и ги е лакирал с яркорозов лак като част от маскировката си. Сестрите Бодлер се спогледаха. Ноктите на Граф Олаф изглеждаха наистина много остри.
	— Добре, _Шърли_ — натърти Вайълет. — Дебнете ни из Нищоград, откакто пристигнахме, така ли?
	Шърли вдигна едната си ръка и потупа перуката си, за да я намести.
	— Може би — каза тя, все още с глупашки тънкия си глас.
	— И през цялото време сте се крили в тази сграда с форма на око, така ли? — продължи да пита Вайълет.
	Шърли примигна, а Вайълет и Съни забелязаха, че под единствената си дълга вежда — друг отличителен белег на Граф Олаф! — тя си бе залепила изкуствени мигли.
	— Навярно — отвърна Шърли сега.
	— И сте се сдушили с доктор Оруел! — каза Вайълет, като използва един израз, който тук означава „работите заедно, за да докопате Бодлеровото богатство“. — Така ли?
	— Възможно е — рече Шърли и кръстоса крака, обути в дълги бели чорапи, целите нашарени с изображението на едно око.
	— _Попинш!_ — изписка Съни.
	— Съни иска да каже — обясни Вайълет, — че доктор Оруел е хипнотизирала Клаус и е предизвикала ужасната злополука. Така ли е?
	— Не е изключено — каза Шърли.
	— И точно сега го хипнотизират отново, така ли? — попита Вайълет.
	— Това влиза в рамките на предположимото — заяви Шърли.
	Вайълет и Съни се спогледаха с разтуптени сърца. Вайълет хвана ръката на сестра си и направи крачка назад към вратата.
	— А вие — каза тя — сега ще се опитате да ни отвлечете, така ли?
	— Съвсем не — рече Шърли — Ще ви почерпя с бисквити — като всяка добра малка секретарка в лекарска приемна!
	— Вие не сте никаква секретарка! — извика Вайълет.
	— Как да не съм! — възрази Шърли. — Аз съм една бедна секретарка, която живее съвсем сама и много иска да си отгледа собствени деца. Всъщност три деца — едно момиченце всезнайко, едно хипнотизирано момченце и едно зъбато бебе.
	— Е, нас не можете да отгледате — каза Вайълет. — Нас вече ни отглежда Сър.
	— О, той много скоро ще ви предаде на мен — отвърна Шърли със силно блестящи очи.
	— Не говорете глу… — каза Вайълет, но се прекъсна, преди да е добавила „…пости“. Искаше да добави „…пости“. Искаше да добави още „Сър не би направил подобно нещо“, но в дъното на душата си не беше съвсем сигурна. Сър вече принуждаваше трите бодлерчета да спят в едно малко двуетажно легло. Вече ги принуждаваше да работят в дъскорезницата. И вече ги хранеше на обяд само с дъвка. Та колкото и да й се искаше да вярва, че е глупост да се мисли, че той би предал току-тъй сираците Бодлер на Шърли, Вайълет не беше сигурна. Беше само наполовина сигурна и затова се прекъсна на половин дума.
	— Глу? — попита един глас зад нея. — Какво, за бога, означава думата „глу“?
	Вайълет и Съни се обърнаха и видяха доктор Оруел, която въвеждаше в чакалнята Клаус. Той носеше пак нови очила и изглеждаше объркан.
	— Клаус! — възкликна Вайълет. — Толкова се трев…
	Но когато видя изражението на брат си, тя се прекъсна, преди да е добавила „…ожехме“. Изражението на лицето му беше същото като предишната вечер, когато най-сетне се бе върнал от първия преглед при доктор Оруел. Зад новите очила очите на Клаус бяха много, много разширени, а по устните му играеше замаяна и сдържана усмивка, сякаш сестрите му са хора, които не познава твърде добре.
	— Сега пък каза „трев“ — обади се доктор Оруел. — Какво, за бога, означават думите „глу“ и „трев“?
	— „Глу“ и „трев“, разбира се, не са думи — намеси се Шърли. — Само тъп човек би употребил думи като „глу“ и „трев“.
	— Те наистина са тъпи, нали? — съгласи се доктор Оруел, сякаш говореха за времето, а не обиждаха деца. — Сигурно страдат от липса на самочувствие.
	— Напълно съм съгласна с вас, доктор Оруел — каза Шърли.
	— Наричай ме Джорджина — отговори ужасната офталмоложка, като й намигна. — Е, момичета, ето го брат ви. Малко е уморен след прегледа, но утре сутринта ще е добре. Всъщност ще е повече от добре. _Много_ повече.
	Тя се обърна и посочи вратата с бастуна си, украсен със скъпоценния камък.
	— Предполагам, че и тримата знаете откъде се излиза.
	— Аз не знам — каза Клаус с отпаднал глас. — Не помня как съм влязъл тук.
	— Това се случва често след офталмологичен преглед — заяви доктор Оруел несмутимо. — Хайде, бягайте, сираци.
	Вайълет хвана ръката на брат си и го поведе навън от чакалнята.
	— Наистина ли можем да си вървим? — попита тя, без дори за миг да го вярва.
	— Разбира се — отвърна доктор Оруел. — Обаче съм убедена, че моята секретарка и аз скоро ще ви видим пак. В края на краищата Клаус изглежда е станал много непохватен напоследък. Непрестанно причинява злополуки.
	— _Рупиш!_ — изписка Съни.
	Навярно искаше да каже „Това не са злополуки! Те са причинени от хипноза!“. Но възрастните не й обърнаха внимание. Доктор Оруел само се отдръпна от вратата, а Шърли размърда към тях розовите си пръсти, наподобявайки нещо като леко махане.
	— До скоро, сираци! — рече Шърли.
	Клаус погледна Шърли и й махна, докато Вайълет и Съни го извеждаха за ръка от чакалнята.
	— Как можа да й махнеш! — изсъска Вайълет на брат си, когато тръгнаха по коридора.
	— Струва ми се, че е една мила госпожа — каза Клаус и сви вежди. — Знам, че някога съм я срещал някъде.
	— _Баливот!_ — изписка Съни, което без съмнение означаваше „Тя е маскираният Граф Олаф!“.
	— Щом като го казваш… — смотолеви Клаус.
	— Ох, Клаус! — възкликна Вайълет в отчаяние. — Съни и аз си загубихме времето да спорим с Шърли, а е трябвало да спасим теб. Пак са те хипнотизирали. Сигурна съм. Опитай да се съсредоточиш, Клаус. Опитай да си спомниш какво се е случило.
	— Счупих си очилата — каза Клаус бавно — и после излязохме от дъскорезницата… Много съм уморен, Вероника. Може ли да си легна?
	— _Вайълет_ — натърти Вайълет. — Името ми е Вайълет, а не Вероника.
	— Извинявай — промълви Клаус. — Но съм толкова уморен.
	Вайълет отвори вратата на сградата и трите сирачета излязоха на потискащата нищоградска улица. Вайълет и Съни спряха и си припомниха мига, когато бяха достигнали дъскорезницата, след като слязоха от влака, и бяха зърнали сградата с форма на око. Тяхната интуиция им бе подсказала, че тази сграда предвещава неприятности, но децата не се бяха вслушали в своята интуиция. Бяха послушали господин Поу.
	{img:dqvolskata_dyskoreznica_9_1.png}
	— Най-добре да го заведем в общежитието — каза Вайълет на Съни. — Не знам какво друго бихме могли да направим с Клаус в това състояние. А после би трябвало да кажем на Сър какво се е случило.
	— _Гърий_ — съгласи се Съни мрачно.
	Сестрите поведоха брат си през дървения портал на дъскорезницата и прекосиха прашния двор до общежитието. Беше почти време за вечеря и когато децата влязоха вътре, видяха другите работници, които — насядали по леглата — разговаряха тихо помежду си.
	— Я виж, ти се връщаш — обади се един от работниците. — Чудя се как смееш да се веснеш тук, след като счупи крака на Фил.
	— Е, хайде сега — каза Фил, а сираците се обърнаха и го видяха да лежи с гипсиран крак. — Клаус го направи неволно, нали, Клаус?
	— Какво съм направил неволно? — попита Клаус озадачено — дума, която тук означава „без да съзнава, че е причинил злополуката, при която бе наранен кракът на Фил“.
	— Брат ни е много уморен — намеси се Вайълет бързо. — Как се чувстваш, Фил?
	— О, чудесно — отговори Фил. — Кракът ме боли, но това е всичко. Наистина имах късмет. Ама стига сме говорили за мен. Донесоха едно разпореждане за вас. Надзирателят Флагарфо каза, че е много важно.
	Фил подаде на Вайълет плик, върху чието лице беше написано на машина „За Бодлерите“, също като на машинописното разпореждане за „Добре дошли“, което децата бяха намерили, когато пристигнаха в дъскорезницата. В плика имаше лист със следното съдържание:
C>
	__Вътрешно разпореждане__
	__До:__ Сираците Бодлер
	__От:__ Сър
	__Относно:__ Днешната злополука

	Бях уведомен, че тази сутрин сте причинили в дъскорезницата злополука, при която е бил ранен един работник и е бил нарушен ходът на днешната работа.
	Злополуки се причиняват от некадърни работници, а в дъскорезница „Щастливец“ не търпим некадърни работници. Ако продължавате да причинявате злополуки, ще съм принуден да ви уволня и ще ви изпратя да живеете другаде. Открих една приятна млада дама, която живее в нашия град и с радост би осиновила три малки деца. Казва се Шърли и е лекарска секретарка. Вие тримата трябва веднага да спрете да бъдете некадърни работници, иначе ще ви предоставя на нейните грижи.
C$


>	Глава десета

	{img:dqvolskata_dyskoreznica_10.png}
	_Вайълет_ прочете разпореждането на глас на брат си и сестра си и не можа да реши чия реакция беше по-разстройваща. Когато чу лошата новина, Съни прехапа долната си устна от тревога. Зъбите й бяха толкова остри, че по брадичката й потекоха капчици кръв и това беше разстройващо. Но Клаус сякаш изобщо не чу разпореждането. Той гледаше втренчено в празното пространство, а това също беше тревожно. Вайълет пъхна листа обратно в плика, седна на долното легло и взе да се чуди какво би могла да направи.
	— Лоши новини ли? — попита Фил съчувствено. — Помнете, че понякога нещо може да прилича на лоша новина, а би могло да се окаже замаскирана добра новина.
	Вайълет направи опит да се усмихне на Фил, но усмихвателните й мускули просто не помръднаха. Тя знаеше — или мислеше, че знае, защото всъщност грешеше — че единственото маскирано нещо е Граф Олаф.
	— Трябва да отидем при Сър — реши Вайълет най-сетне. — Трябва да му обясним какво се е случило.
	— Не можете да отидете при Сър без предварително уговорена среща — каза Фил.
	— Това е извънреден случай — отговори Вайълет. — Ела, Съни. Ела…
	Тя погледна брат си, който се взираше в по-голямата си сестра с разширени, толкова разширени очи. Вайълет си спомни злополуката, която беше причинил, и всичките предишни загинали настойници на бодлерчетата. Не можеше да си представи, че Клаус е способен да извърши такива жестоки убийства, каквито бе извършил Граф Олаф, но не можеше да е сигурна. Не и когато той бе хипнотизиран.
	— _Динел_ — каза Съни.
	— Клаус просто не може да дойде с нас — реши Вайълет. — Фил, ще държиш ли брат ни под око, докато отидем да посетим Сър?
	— Разбира се — отвърна Фил.
	— Под _много зорко око_ — натърти тя и поведе Клаус към леглото на бодлерчетата. — Той… той напоследък не е съвсем на себе си, както сигурно си забелязал. Моля те, наглеждай го, за да не направи някоя беля.
	— Непременно — обеща Фил.
	— Слушай, Клаус — каза Вайълет, — моля те сега да заспиш и се надявам утре сутринта да се чувстваш по-добре.
	— _Вуб_ — добави Съни, което означаваше нещо от рода на „Аз също се надявам“.
	Клаус легна в леглото и сестрите му се загледаха в босите му крака, мръсни от целодневното ходене без обувки.
	— Лека нощ, Вайълет — каза Клаус. — Лека мощ, Сузан.
	— Тя се казва _Съни_ — поправи го Вайълет.
	— Извинявай — промълви Клаус. — Но съм толкова изтощен. Наистина ли мислиш, че утре сутринта ще се чувствам по-добре?
	— Ако си истински щастливец — каза Вайълет. — Хайде сега да спиш.
	Клаус погледна голямата си сестра.
	— Да, сър — прошепна той.
	После затвори очи и мигновено заспа. Най-голямото бодлерче загърна брат си с одеялото и отправи към него дълъг тревожен поглед. След това хвана ръката на Съни, усмихна се на Фил, излезе от общата спалня и пресече двора към дирекцията. Вътре двете бодлерчета минаха покрай огледалото, без да хвърлят дори един поглед към своите отражения, и почукаха на вратата.
	— Влез!
	Децата познаха гръмовития глас на Сър и притеснено отвориха вратата на кабинета му. Сър седеше зад огромно писалище, изработено от тъмно, много тъмно дърво и все още пушеше пура, така че лицето му не можеше да се види през облака от дим. Писалището беше покрито с книжа и папки. Върху него стоеше и табелка с надпис „Шефът“, чиито букви се състояха от издъвкана дъвка, също както онези на външната табела на дъскорезницата. Трудно беше да се види останалата част от помещението, защото в него светеше само една мъничка лампа и тя стоеше на писалището на Сър. До Сър бе застанал Чарлз, който се усмихна плахо на децата, докато вървяха към своя настойник.
	— Имате ли уговорена среща? — попита Сър.
	— Не — отвърна Вайълет, — обаче трябва да говоря с вас по много важен въпрос.
	— Аз решавам какво е много важно! — излая Сър. — Виждаш ли тази табелка? На нея пише „Шефът“ и това съм аз! Нещо е много важно, когато _аз_ кажа, че е много важно, разбра ли?
	— Да, Сър — каза Вайълет, — но мисля, че ще се съгласите с мен, когато ви обясня какво става тук.
	— Аз _знам_ какво става тук — сопна й се Сър. — Аз съм шефът! Естествено, че знам! Не получихте ли моето вътрешно разпореждане за злополуката?
	Вайълет си пое дълбоко въздух и погледна Сър право в очите или поне погледна онази част от димния облак, където смяташе, че вероятно се намират очите му.
	— Злополуката — каза тя най-сетне — стана, защото Клаус беше хипнотизиран.
	— Изобщо не ме интересува какво е хобито на брат ти — заяви Сър — и то не е оправдание за злополуки.
	— Не ме разбрахте, Сър — настоя Вайълет. — Клаус беше хипнотизиран от доктор Оруел, която се е сдушила с Граф Олаф.
	— О, не! — възкликна Чарлз. — Горките дечица! Сър, трябва да сложим край на тази работа!
	— _Вече_ слагаме край на тази работа! — отсече Сър. — Вие няма да причинявате повече злополуки, деца, и тогава ще работите в безопасност в тази дъскорезница. Иначе ще изхвръкнете оттук!
	— Сър! — извика Чарлз — Не бихте изхвърлили децата на улицата!
	— Не, разбира се — каза Сър. — Както обясних във вътрешното разпореждане, аз се запознах с една много мила млада дама, която работи като лекарска секретарка. Когато споменах пред нея, че съм поел да се грижа за три деца, тя заяви, че ако някога ми създадеше неприятности, тя ще ви вземе, тъй като открай време искала да има собствени деца.
	— _Палш!_ — изписка Съни.
	— Това е Граф Олаф! — извика Вайълет.
	— Аз да не ти приличам на идиот? — попита Сър, сочейки своя облак. — От господин Поу получих пълно описание на Граф Олаф и тази секретарка няма никаква прилика с него. Беше много приятна дама.
	— Потърсихте ли татуировката? — попита Чарлз. — Граф Олаф има татуировка на единия глезен, нали помните?
	— Не съм търсил татуировката, разбира се — възрази Сър припряно. — Не е прилично да се оглеждат краката на една жена.
	— Но тя не е жена! — избухна Вайълет. — Искам да кажа: _той_ не е жена! Той е Граф Олаф!
	— Видях табелката с името й — каза Сър. — На нея не пише „Граф Олаф“. Пише „Шърли“.
	— _Фити!_ — изписка Съни, което — както вече ви е известно — означаваше „Тази табелка не доказва нищо, разбира се!“.
	Но Вайълет нямаше време да превежда, защото Сър взе да удря с ръка по писалището.
	— Хипноза! Граф Олаф! Фити! Омръзнаха ми вашите оправдания! — кресна той. — Работата ви е да се трудите с всички сили в дъскорезницата, а не да причинявате злополуки! Достатъчно съм зает и без да трябва да се оправям с непохватни деца!
	Вайълет набързо се сети за нещо друго.
	— А може ли да се обадим на господин Поу? — попита тя. — Той знае всичко за Граф Олаф и би могъл да ни помогне.
	Тя не добави, че господин Поу обикновено не успява да им помогне особено много.
	— Искаш да прибавиш цената на един междуградски разговор към бремето да се грижа за вас? — попита Сър. — Няма да го бъде. Ще се изразя колкото мога по-просто: ако откачите още веднъж, ще ви дам на Шърли.
	— Но, Сър — обади се Чарлз. — Това са деца. Не би трябвало да им говорите по този начин. Както си спомняте, аз поначало смятах, че идеята децата Бодлер да работят в дъскорезницата, не е добра. С тях трябва да се отнасяме като с членове на семейството.
	— И аз се отнасям с тях като с членове на семейството — заяви Сър. — Много мои братовчеди живеят в онова общежитие. Отказвам да споря с тебе, Чарлз! Ти си мой съдружник! Твое задължение е да ми гладиш ризите и да ми приготвяш омлетите, а не да ме командваш!
	— Прав сте, разбира се — каза Чарлз отстъпчиво. — Извинете.
	— Сега се махайте оттук! Всички! — излая Сър. — Имам ужасно много работа!
	Съни отвори уста да каже нещо, но знаеше, че ще е безсмислено. Вайълет се сети за нещо друго, на което можеше да се позове, обаче знаеше, че ще е безполезно. Чарлз вдигна ръка, за да изтъкне нещо, но знаеше, че ще е безплодно — дума, която тук означава „безсмислено и безполезно“. Така че Чарлз и двете бодлерчета напуснаха тъмния кабинет без дума повече и за миг застанаха заедно в коридора.
	— Не се тревожете — прошепна Чарлз. — Ще ви помогна.
	— Как? — прошепна Вайълет в отговор. — Ще се обадите ли на господин Поу да му кажете, че Граф Олаф е тук?
	— _Юло?_ — попита Съни, което означаваше „Ще накарате ли да арестуват доктор Оруел?“.
	— Ще ни скриете ли от Шърли? — попита Вайълет.
	— _Хенипул?_ — попита Съни, което означаваше „Ще развалите ли хипнозата на Клаус?“.
	— Не — призна Чарлз. — Не мога да направя нито едно от тези неща. Сър ще ми се разсърди, а това не бива да става. Обаче утре ще се опитам да ви донеса тайно малко стафиди за обяд. Така добре ли е?
	Не беше добре, разбира се, и то никак. Стафидите са евтини, полезни за здравето и някои хора дори ги намират много вкусни. Но едва ли се смята, че оказват някаква помощ. Всъщност стафидите бяха едно от най-безполезните неща, които Чарлз можеше да предложи, ако наистина искаше да помогне. Обаче Вайълет не му отговори. Тя гледаше към дъното на коридора и мислеше. Съни също не му отговори, защото вече пълзеше към вратата на библиотеката. Сестрите Бодлер нямаха време да говорят с Чарлз. Те трябваше да измислят някакъв план, и то трябваше да го измислят бързо. Сираците Бодлер се намираха в извънредно трудно положение и се нуждаеха от всеки възможен миг, за да съчинят нещо, което да им окаже много, много по-сериозна помощ от стафидите.


>	Глава единайсета

	{img:dqvolskata_dyskoreznica_11.png}
	_Както_ обсъждахме по-рано, първото изречение на една книга често може да издаде каква история съдържа книгата. Ако си спомняте, тази книга започна с изречението „Сираците Бодлер погледнаха през мръсния прозорец на влака, впериха очи в навъсения мрак на Граничната гора и се чудеха дали животът им някога ще се подобри поне мъничко“ и дотук историята действително беше толкова нещастна и безнадеждна, както обещаваше първото изречение. Повдигам този въпрос само за да разберете и вие чувството на ужас, което изпитаха Вайълет и Съни Бодлер, когато отвориха една книга в библиотеката на дъскорезница „Щастливец“. Двете сестри Бодлер вече изпитваха чувство на ужас, разбира се. Част от ужаса идваше от жестокото и несправедливо поведение на Сър. Друга част от ужаса идваше от това, че Чарлз — колкото и да беше мил — изглеждаше неспособен да им помогне. Още една част от ужаса идваше от факта, че Клаус бе отново хипнотизиран. И, разбира се, лъвският пай от ужаса — изразът „лъвски пай“ тук означава „най-голямата част“ и няма нищо общо с лъвове или сладкиши — идваше от факта, че Граф Олаф, или Шърли, както той настояваше да го наричат, се бе върнал в живота на бодлерчетата и им причиняваше толкова голяма тревога.
	Вайълет и Съни изпитаха обаче и допълнителна порция ужас, когато зачетоха „Напреднала окулярна наука“ от д-р Джорджина Оруел. Първото изречение гласеше: „Тази монография ще се постарае да разгледа в квазивсеобхватен обсег епистемологията на офталмологично постигнатите оценки на очните системи и последващите потребни интензивни усилия, наложителни за отстраняване на увреждащи състояния“. И докато Вайълет го четеше на глас на сестра си, двете деца изпитаха онзи ужас, който ви обзема, когато почвате да четете една много скучна и трудна книга.
	— Олеле — каза Вайълет, като едновременно се чудеше какво ли, за бога, означава „монография“. — Тази книга е много трудна.
	— _Гардж!_ — каза Съни, като едновременно се чудеше какво ли, за бога, означава „интензивни“.
	— Да имахме поне речник — продължи Вайълет мрачно. — Тогава бихме могли да проумеем какво означава това изречение.
	— _Яуш!_ — изтъкна Съни, което означаваше нещо като „Ако Клаус не беше хипнотизиран, би могъл да ни каже какво означава това изречение“.
	Вайълет и Съни въздъхнаха и се замислиха за бедничкия си хипнотизиран брат. Клаус се различаваше толкова много от онзи брат, когото познаваха, та им се струваше, сякаш подлият замисъл на Граф Олаф вече е успял и той е унищожил един от сираците Бодлер. Клаус обикновено изглеждаше заинтересуван от света около себе си, а сега лицето му беше съвсем безизразно. Обикновено очите му бяха съвсем присвити от четене, а сега бяха разширени, като че ли е гледал телевизия. Обикновено той беше оживен и бликаше от интересни хрумвания, а сега бе станал забраван и почти безмълвен.
	— Кой знае дали Клаус би могъл да ни дефинира тези думи? — попита Вайълет. — Той каза, че се чувствал, сякаш част от мозъка му е била промита. Може би не знае всичките тези думи, когато е хипнотизиран. Мисля, че не съм го чувала да дефинира някое понятие след злополуката с Фил, когато обясни думата „прекомерно“. Можеш да поспиш, Съни. Ще те събудя, ако прочета нещо полезно.
	Съни изпълзя върху масата и легна до книгата „Напреднала окулярна наука“, която беше почти толкова голяма, колкото самата тя. Вайълет се загледа за миг в сестра си, а после насочи вниманието си към книгата. Вайълет обичаше да чете, разбира се, но по душа беше изобретател, а не изследовател. Тя просто не притежаваше изумителната дарба на Клаус да чете. Впери отново поглед в първото изречение на доктор Оруел и видя само бъркотия от трудни думи. Знаеше, че ако Клаус беше в библиотеката, а не хипнотизиран, той би намерил начин да се измъкнат от това трудно положение. Вайълет почна да си представя как брат й би се справил с четенето на „Напреднала окулярна наука“ и се опита да подражава на подхода му.
	Първо прелисти книгата до страницата със съдържанието, която — сигурен съм, че знаете — представлява списък на заглавията и номерата на началните страници на всички глави в една книга. Когато преди малко отвори книгата, Вайълет почти не беше обърнала внимание на тази страница, но сега осъзна, че Клаус сигурно първо би проверил съдържанието, за да види кои глави от книгата биха им помогнали най-много. На бърза ръка тя прочете списъка на съдържанието:
F>
	1. Въведение                                1
	2. Основи на офталмологията               105
	3. Късогледство и далекогледство          279
	4. Слепота                                311
	5. Сърбящи клепачи                        398
	6. Повредени зеници                       501
	7. Проблеми с мигането                    612
	8. Проблеми с намигването                 650
	9. Хирургически похвати                   783
	10. Очила, монокли и контактни лещи       857
	11. Слънчеви очила                        926
	12. Хипноза и контрол на разума           927
	13. Кой цвят на очите е най-добрият?     1000
F$
	Вайълет, разбира се, незабавно видя, че глава дванайсета ще й бъде най-полезна, и се радваше, че се е сетила да погледне съдържанието, вместо да прочете 927 страници, докато най-сетне намери нещо, което да й помогне. Благодарна, че може да прескочи онзи обезсърчителен първи пасаж — думата „обезсърчителен“ тук означава „пълен с невероятно трудни думи“, — тя прелисти „Напреднала окулярна наука“, докато стигна до „Хипноза и контрол на разума“.
	Изразът „стилистична последователност“ се използва, за да се опишат книги, чийто език е еднакъв от началото до края. Например, книгата, която четете сега, притежава стилистична последователност, защото започва с нещастие и ще продължи така до последната страница. Със съжаление трябва да ви кажа, че когато зачете глава дванайсета, Вайълет осъзна, че книгата на доктор Оруел също притежава стилистична последователност. Първото изречение на „Хипноза и контрол на разума“ гласеше: „Хипнозата е ефикасна, но рискована методология и не трябва да се практикува от неофити“ и беше досущ, толкова трудно и скучно както първото изречение на цялата книга. Вайълет препрочете изречението, след това отново го препрочете и сърцето й се сви. Как го правеше Клаус, за бога?! Когато трите деца живееха в дома на семейство Бодлер, в библиотеката на родителите им, имаше един огромен речник и Клаус често го използваше, за да му помага при четенето на трудни книги. Но как четеше Клаус трудни книги, когато не можеше да намери речник? Това беше загадка и Вайълет знаеше, че трябва да я реши бързо.
	Тя насочи пак вниманието си към книгата и препрочете още веднъж изречението, но този път просто прескачаше думите, които не познаваше. Както често се случва, когато човек чете по този начин, мозъкът на Вайълет издаваше тих бръмчащ звук при всяка срещната дума — или част от дума — която тя не познаваше. Затова в главата й началното изречение на глава дванайсета гласеше, както следва: „Хипнозата е _бръммм_, но _бръммм_ методо{e}бръммм{/e} и не трябва да се {e}бръммм{/e}ува от _бръммм_“. И макар че не можеше да каже какво точно означава, тя успя да налучка смисъла му.
	„Може да означава — налучкваше тя наум, — че хипнозата е труден метод и не би трябвало да се използва от любители“.
	И интересното в случая е, че Вайълет не беше далеч от истината.
	Нощта напредваше ли, напредваше, а Вайълет продължаваше да чете главата по този начин и с изненада разбра, че може да налучка смисъла на страница подир страница от книгата на доктор Оруел. Този начин на четене не е най-добрият, естествено, защото може да налучкаш нещо, което да се окаже страшно погрешно, обаче в извънредни случаи той върши работа.
	Няколко часа в библиотеката на дъскорезница „Щастливец“ цареше абсолютна тишина, чуваше се само звукът от обръщане на страници, докато Вайълет четеше книгата и търсеше нещо, което да им помогне. От време на време тя хвърляше поглед към сестра си и за пръв път в живота си Вайълет пожела Съни да бе по-голяма, отколкото беше. Когато се опитваш да решиш някой труден проблем — като например проблема как да извадиш брат си от хипнозата, за да не те предадат на един алчен мъж, маскиран като секретарка — често можеш да си помогнеш, като обсъдиш проблема с други хора, за да се пръкне някое бързо и полезно решение. Вайълет помнеше, че когато бодлерчетата живееха при леля Джоузефин, й беше от голяма помощ да говори с Клаус за едно писмо, което се оказа, че съдържа скрито в текста му тайно послание. Но със Съни беше различно. Най-малкото бодлерче бе очарователно, много зъбато и доста умно за бебе. Но все пак беше бебе и докато пре{e}бръммм{/e}ваше глава дванайсета, Вайълет се тревожеше, че не ще успее да намери решение, ако за партньор в обсъждането има само едно бебе. Въпреки това, когато откри едно изречение, което й се стори полезно, тя побутна Съни, за да я събуди и да й прочете изречението на глас.
	— Чуй това, Съни — каза тя, щом сестра й отвори очи. — „След като пациентът е бил хипнотизиран, една проста _бръммм_ дума ще го или я накара да извърши всякакви _бръммм_ постъпки, които който и да било _бръммм_, иска да бъдат из{e}бръммм{/e}нати.“
	— _Бръммм?_ — попита Съни.
	— Това са думите, които не познавам — обясни Вайълет. — Трудно е да се чете така, но налучквам какво иска да каже доктор Оруел. Според мен тя иска да каже, че след като си хипнотизирал някого, е нужно само да кажеш една определена дума и той ще ти се подчини. Помниш ли как Клаус ни разказа какво е научил от „Енциклопедия на хипнозата“? За онзи египетски цар, който имитирал кокошки и за търговеца, който свирел на цигулка, и за онзи писател, а хипнотизаторите трябвало само да кажат една определена дума. Но те били все различни думи. Питам се коя ли дума важи за Клаус.
	— _Хийси_ — отговори Съни, което вероятно означаваше нещо като „Нямам представа. Аз съм само бебе“.
	Вайълет отправи към нея нежна усмивка и се опита да си представи какво би казал Клаус ако беше — излязъл от хипнозата — заедно със сестрите си в библиотеката.
	— Ще потърся повече информация — реши тя.
	— _Бревол_ — каза Съни, което означаваше „Аз пък ще продължа да спя“.
	Двете сестри Бодлер устояха на думата си и за известно време библиотеката пак утихна. Вайълет продължи да {e}бръммм{/e}ка из книгата и усещаше все по-голяма умора и тревога. Оставаха само няколко часа до началото на работния ден и тя се опасяваше, че усилията й ще бъдат толкова неефективни — думата „неефективни“ тук означава „неспособни да извадят Клаус от хипнозата“, — сякаш страда от липсата на самочувствие. Но тъкмо когато щеше да заспи до сестра си, Вайълет попадна на един пасаж от книгата, който й се стори толкова полезен, че веднага го зачете на глас и така събуди Съни.
	— „За да се _бръммм_ хипнотичното господство върху {e}бръммм{/e}а — зачете Вайълет, — се използва същата методо{e}бръммм{/e}: една _бръммм_ дума, произнесена на висок глас, незабавно ще _бръммм_ {e}бръммм{/e}а“. Мисля, че тук доктор Оруел говори за изваждане на хора от хипноза и то е свързано с друга дума, която се произнася на висок глас. Ако отгатнем нея, ще можем да извадим Клаус от хипнозата и няма да попаднем в лапите на Шърли.
	— _Скел_ — каза Съни и разтърка очите си. Навярно имаше предвид нещо като „Питам се обаче каква ли ще е тази дума“.
	— Не знам — отговори Вайълет, — но трябва да я отгатнем, преди да е станало късно.
	— _Бръммм_ — рече Съни, издавайки бръмчащ звук, тъй като мислеше, а не защото четеше дума, която не познаваше.
	— Бръммм — рече Вайълет, което означаваше, че _тя_ също мисли.
	Обаче след това прозвуча друго _бръммм_, което накара сестрите Бодлер да се спогледат, обзети от тревога. То не беше онова _бръммм_ на мозъка, който не знае какво означава една дума, нито пък другото _бръммм_ на човека, потънал в мисли. Това _бръммм_ беше много по-силно и по-дълго и това _бръммм_ накара сестрите Бодлер да прекъснат своите размишления и да се втурнат навън от библиотеката, стиснали книгата на доктор Оруел в разтрепераните си ръце. То беше {e}бръммм{/e}кането на циркуляра в дъскорезницата. Някой бе включил най-смъртоносната машина във фабриката в най-ранните часове на утрото.
	Вайълет и Съни забързаха през двора, все още потънал в сумрак под първите плахи лъчи на слънцето. Бързо отвориха вратата на дъскорезницата и надникнаха вътре. Надзирателят Флагарфо стоеше близо до входа с гръб към двете момичета, сочеше с пръст и издаваше някаква заповед. Ръждивата резачна машина се въртеше и издаваше онзи ужасен бръмчащ звук, а на пода лежеше един дънер, готов да бъде подаден на триона. Дънерът изглеждаше сякаш омотан с пласт подир пласт въже — същото въже, което беше във вързачната машина, преди Клаус да я потроши.
	Пристъпвайки по-навътре в дъскорезницата, двете сестри се взряха, за да видят по-добре, и забелязаха, че въжето е омотано около още нещо и придържаше към дървото някакъв голям вързоп. А когато се взряха още по-внимателно, надзъртайки иззад надзирателя Флагарфо, те видяха, че вързопът е Чарлз. Беше привързан към дънера с толкова много въже, та приличаше малко на какавида, само дето никоя какавида никога не е изглеждала толкова уплашена. Пластове въже покриваха устата му, тъй че не можеше да издаде никакъв звук, но очите му бяха открити и той гледаше в ужас триона, който приближаваше ли, приближаваше.
	— Да, малки негоднико — казваше тъкмо надзирателят Флагарфо. — Досега си имал късмета да избегнеш лапите на моя шеф, но дотук беше. Още една злополука и ще си наш, а това ще е най-страшната злополука, ставала някога в дъскорезницата. Представи си само гнева на Сър, когато узнае, че съдружникът му е бил нарязан на дъски от човешка плът. А сега, щастливец такъв, върви да бутнеш дървото в циркуляра!
	Вайълет и Съни направиха още няколко крачки напред, достатъчно, за да докоснат надзирателя Флагарфо — не че биха искали да сторят такова отблъскващо нещо, естествено — и видяха брат си. Клаус стоеше бос при лостовете за управление на циркуляра, вперил облещени, безизразни очи в надзирателя.
	— Да, сър — каза той и очите на Чарлз се разшириха от панически ужас.


>	Глава дванайсета

	{img:dqvolskata_dyskoreznica_12.png}
	— _Клаус!_ — провикна се Вайълет. — Клаус, не го прави!
	Надзирателят Флагарфо се извъртя вихрено, а очите му хвърляха искри над хирургическата маска.
	— Я, виж ти! Другите две джуджета! — каза той. — Идвате тъкмо навреме, за да видите злополуката.
	— Не е никаква злополука — възрази Вайълет. — Предизвиквате го нарочно!
	— Хайде да не правим от мухата слон рече надзирателят, като употреби израз, който тук означава „да не спорим за нещо съвсем маловажно“.
	— През цялото време сте били замесен в тази работа! — кресна Вайълет. — Сдушили сте се с доктор Оруел и Шърли!
	— И какво от това? — попита надзирателят Флагарфо.
	— _Делюни!_ — изписка Съни, което означаваше нещо от рода на „Вие не сте само лош надзирател. Вие сте зъл човек!“.
	— Не разбирам какво искаш да кажеш, джудженце — рече надзирателят Флагарфо, — и пет пари не давам. Клаус, щастливецо, продължавай!
	— Не, Клаус! — викна Вайълет. — Не!
	— _Кюту!_ — изписка Съни.
	— Думите ви няма да подействат — обади се надзирателят Флагарфо. — Виждате ли?
	Съни наистина видя как босият й брат тръгна към дървото, сякаш сестрите му не бяха казали нищо. Но Вайълет не гледаше брат си. Гледаше надзирателя Флагарфо и мислеше за всичко, което беше казал. Ужасният надзирател беше прав, разбира се. Думите на двете нехипнотизирани бодлерчета нямаше да подействат. Но Вайълет знаеше, че някои думи биха помогнали. Книгата в ръцете й я бе научила между много {e}бръммм{/e}кания, че има една дума, използвана да бъде командван Клаус, и друга дума, която би го извадила от хипнозата. Най-голямото бодлерче съзнаваше, че надзирателят Флагарфо трябва току-що да е използвал командната дума, и се опитваше да си припомни всичко, което бе казал. Беше нарекъл Клаус „негодник“, но й се струваше невероятно думата да е „негодник“. Беше казал „дървото“ и беше казал „да бутнеш“, но и те изглеждаха неподходящи. Тя осъзна в отчаяние, че командната дума би могла да е почти всяка дума от речника.
	— Точно така — каза надзирателят Флагарфо, когато Клаус стигна до дървото. — Сега, в името на дъскорезница „Щастливец“ бутни дървото на пътя на триона.
	Вайълет замижа и напрегна мозъка си — израз, който тук означава „опитваше се да си спомни други случаи, когато трябва да е била употребена командната дума“. Надзирателят Флагарфо трябва да я е използвал, когато Клаус причини първата злополука — онази, при която беше счупен кракът на Фил. Вайълет си спомни, че надзирателят беше казал „_Ти, ти_ джудже щастливец, ще управляваш машината.“ А Клаус бе казал „Да, сър“ с онзи тих хипнотизиран глас — същия глас, с който й бе отговорил предишната вечер, точно преди да заспи.
	— _Егу!_ — изписка Съни в ужас, щом {e}бръммм{/e}ченето на циркуляра стана по-силно и по-рязко.
	Клаус бе избутал дънера до триона и очите на Чарлз се разшириха още повече, когато острието се вряза в дървото и приближаваше ли, приближаваше мястото, където бе привързан той.
	Щом си спомни изреченото от Клаус „Да, сър“, преди да заспи, Вайълет осъзна, че самата тя трябва случайно да е употребила командната дума. Пак си напрегна мозъка, мъчейки се да си спомни разговора. Клаус беше нарекъл малката си сестричка Сузан вместо Съни, а след това бе попитал дали наистина ще се почувства по-добре на другата сутрин. Но какво му беше отговорила Вайълет?
	— Продължавай да буташ, джудже щастливец — каза надзирателят Флагарфо и в същия миг Вайълет се досети.
	_Щастливец._
	— _Щастливец!_ — извика най-голямото бодлерче, без да си дава труда да скрие думата в изречение, както правеше надзирателят. — Избутай дървото встрани от триона, Клаус!
	— Да, сър — каза Клаус тихо и сестрите Бодлер видяха с облекчение, че той избута дънера встрани от въртящото се острие точно преди да бъдат нарязани палците на краката на Чарлз.
	Надзирателят Флагарфо се извърна като вихър и втренчи яростен поглед във Вайълет. А тя вече знаеше, че той знае, че тя знае.
	— _Щастливец!_ — изръмжа той. — Бутни дънера обратно към триона, Клаус!
	— Да, сър — промълви Клаус.
	— _Щастливец!_ — извика Вайълет. — Избутай дънера встрани!
	— Да, сър — промълви Клаус.
	— _Щастливец!_ — излая надзирателят Флагарфо. — Към триона!
	— _Щастливец, встрани!_
	— _Щастливец към триона!_
	— _Щастливец встрани!_
	— _Щастливец, към триона!_
	— _ЩАСТЛИВЕЦ!_ — кресна един нов глас откъм входа и всички — Вайълет, Клаус, Съни и надзирателят Флагарфо — се обърнаха. Дори Чарлз се опитваше, доколкото му бе възможно, да види доктор Оруел, появила се на вратата заедно с Шърли, която се спотайваше зад хипнотизаторката.
	— Отбихме се просто за да видим дали всичко върви добре — каза доктор Оруел, като посочи циркуляра с черния си бастун. — И съм много доволна, че го сторихме. _Щастливец!_ — викна тя на Клаус. — Няма да слушаш сестрите си!
	— Чудесна идея — каза надзирателят Флагарфо на лекарката. — Това не ми дойде на ум.
	— Затова си само надзирател — отговори доктор Оруел високомерно. — _Щастливец_, Клаус! Бутни дървото на пътя на триона!
	— Да, сър — каза Клаус и почна отново да бута дънера.
	— _Моля те_, Клаус! — извика Вайълет. — Не го прави!
	— _Джайс!_ — изписка Съни, което означаваше „Не наранявай Чарлз!“.
	— _Моля ви_, доктор Оруел! — извика Вайълет. — Не принуждавайте брат ми да направи това ужасно нещо!
	— То _наистина_ е ужасно — отговори доктор Оруел. — Но по-ужасно ще е Бодлеровото състояние да се падне на вас, трима сополанковци, вместо на мен и Шърли. Ние ще си поделим паричките по равно.
	— След изплащането на всички данъци и такси, Джорджина — напомни й Шърли.
	— След изплащането на всички данъци и такси, естествено — съгласи се доктор Оруел.
	{e}Бръммм{/e}ченето на циркуляра стана по-силно и по-рязко, когато острието започна отново да реже дървото. В очите на Чарлз се появиха сълзи и потекоха надолу по въжето, с което бе привързан към дървото. Вайълет погледна брат си, после — доктор Оруел и в отчаянието си изтърва тежката книга на пода. Сега и трябваше — и то много спешно — думата, която би извадила брат й от хипнозата, но тя нямаше представа коя би могла да е. Командната дума бе използвана много пъти и Вайълет можа да се досети коя дума беше повтаряна многократно. Но Клаус бе изваден от хипнозата само веднъж — след злополуката, при която бе счупен кракът на Фил. Тя и сестра й разбраха в момента, когато той почна да дефинира думи пред работниците, че Клаус се е върнал в нормалното си състояние, но кой знае коя дума бе го накарала в онзи следобед да престане да се подчинява на заповедите на надзирателя Флагарфо? Вайълет премести поглед от сълзите на Чарлз към сълзите, появили се в очите на Съни, докато фаталната злополука приближаваше ли, приближаваше. По всичко личеше, че след миг те ще наблюдават как Чарлз умира по ужасяващ начин, а после положително щяха да бъдат предадени на Шърли. След като толкова пъти се отърваваха на косъм от подлите кроежи на Граф Олаф, сега като че ли бе настъпил мигът на неговия — или в този случай на нейния — триумф. Вайълет си мислеше, че от всички положения, в които тя, брат й и сестра й бяха изпадали, сегашното беше най-неизмеримо зловещото. То беше най-неумерено зловещото. То беше най-неимоверно зловещото. То беше най-прекалено зловещото. И както си мислеше всички тези думи, тя се сети за онази, която бе извадила Клаус от хипнозата — думата, която би могла да спаси живота на тримата.
	— _Прекомерно!_ — изкрещя тя, колкото й глас държеше, за да надвика ужасния шум на циркуляра. — _Прекомерно! Прекомерно! Прекомерно!_
	Клаус примигна, а после се заоглежда, сякаш някой току-що го бе спуснал отвисоко в средата на дъскорезницата.
	— Къде съм? — попита той.
	— О, Клаус — каза Вайълет облекчено. — Ти си тук с нас!
	— По дяволите! — възкликна доктор Оруел. — Той излезе от хипнозата! Откъде, за бога, ще знае едно дете такава сложна дума като „прекомерно“?
	— Тия сополанковци знаят много думи — обади се Шърли със смехотворно престорения си тънък глас. — Те са луди по книгите. Но ние все още можем да предизвикаме злополука и да спечелим богатството.
	— О, не, не можете! — извика Клаус и пристъпи напред, за да избута Чарлз извън опасност.
	— О, да, можем! — заяви надзирателят Флагарфо и протегна пак крака си.
	Човек би рекъл, че такъв номер би могъл да подейства най-много два пъти, но в този случай ще сгреши, защото в този случай Клаус пак падна на земята и главата му се удари в купчината коробелачки и малки зелени кутийки.
	— О, не, не можете! — провикна се Вайълет и пристъпи напред, за да избута самата тя Чарлз извън опасност.
	— О, да, можем! — заяви Шърли с глупашкия си тънък глас и сграбчи ръката на Вайълет.
	Надзирателят Флагарфо бързо сграбчи другата й ръка и най-голямото бодлерче се озова в капан.
	— _О, тууной!_ — изписка Съни и запълзя към Чарлз.
	Тя не беше достатъчно силна, за да избута дървото встрани от триона, но мислеше, че би могла да прехапе въжето и да освободи Чарлз.
	— О да, можем! — заяви доктор Оруел и посегна да сграбчи най-малкото бодлерче.
	Но Съни беше подготвена. Бързо отвори уста и захапа с все сила ръката на хипнотизаторката.
	— _Гак!_ — изкрещя доктор Оруел, като използва дума, която не е на никой определен език.
	Но след това се усмихна и използва израз, който беше на френски:
	— _En garde!_*
	[* En garde! — (фр.) „Защищавай се!“. — Б.пр.]
	Както може би знаете, „En garde!“ е израз, използван от някои хора, когато искат да обявят началото на двубой със саби, и доктор Оруел натисна със злобна усмивка червения скъпоценен камък на върха на своя бастун, а от другия му край изскочи лъскаво острие. Само за секунда бастунът й се превърна в сабя и тя я насочи към най-малкото сираче Бодлер. Обаче Съни, която беше бебе, нямаше сабя. Имаше само четирите си остри зъба и — вперила поглед право в очите на доктор Оруел — тя отвори уста и насочи и четирите към тази отвратителна личност.
	Когато сабя удря друга сабя — или в този случай зъб — се чува остър звук _чат!_ и колкото пъти го чуя, той ми напомня двубоя със саби, който бях принуден да водя много отдавна с един телевизионен техник. На Съни обаче той само напомни колко много тя не иска да бъде накълцана на парченца. Доктор Оруел размахваше бастуносабята си към Съни, а Съни размахваше зъбите си към доктор Оруел и скоро {e}чат{/e}кащите звуци станаха почти толкова силни колкото тези на циркуляра, който продължаваше да реже дървото в посока към Чарлз. _Чат!_ Напред, напред се врязваше острието и беше вече само на косъм — изразът „на косъм“ тук означава „на съвсем нищожно разстояние“ — от краката на Чарлз.
	— Клаус! — извика Вайълет, която се гърчеше в хватката на Шърли и надзирателя Флагарфо. — Направи нещо!
	— Брат ти не може да направи нищо! — каза Шърли и се разкикоти по много досаден начин. — Той току-що излезе от хипнозата и е прекалено замаян, за да направи каквото и да било. Надзирателю Флагарфо, хайде двамата да дърпаме! Тогава Вайълет ще я заболят мишниците!
	Шърли беше права за мишниците на Вайълет, но що се отнася до Клаус грешеше. Той _наистина_ бе току-що излязъл от хипнозата и _наистина_ бе доста замаян, но не толкова замаян, че да не е в състояние да направи каквото и да било. Обаче работата беше там, че той просто не можеше да измисли _какво_ да направи. Клаус бе отлетял в ъгъла с коробелачките и дъвката и ако тръгнеше към Чарлз или към Вайълет, щеше да се натъкне на сабления бой между Съни и доктор Оруел, та когато чу поредното _чат!_ на сабята по зъбите на Съни, той разбра, че ако се опита да мине между дуелиращата се двойка, ще бъде тежко ранен. Но над {e}чат{/e}канията Клаус чуваше дори по-силния и по-рязък звук на циркуляра и видя с ужас, че острието започва да се врязва в подметките на чарлзовите обувки. Съдружникът на Сър се опитваше да извърти краката си по-далеч от острието, но те бяха здраво вързани и по пода на дъскорезницата почнаха да се ронят мънички стърготини от подметките. След миг острието щеше да приключи с подметките на чарлзовите обувки и да се вреже в стъпалата на чарлзовите крака. Клаус трябваше да измисли нещо, за да спре машината, и то трябваше да го измисли начаса.
	Той втренчи поглед в кръглото острие на циркуляра и сърцето му почна да се свива. Как, за бога, го правеше Вайълет? Клаус изпитваше известен интерес към машинариите, но по душа беше читател, а не изобретател. Той просто не притежаваше изумителната дарба на Вайълет да изобретява. Сега гледаше машината и виждаше само един смъртоносен уред, обаче знаеше, че ако Вайълет бе в този ъгъл на дъскорезницата, а не дърпана от Шърли и надзирателя Флагарфо, за да я заболят мишниците, тя щеше да измисли начин да ги измъкне от това положение. Клаус се опита да си представи как би постъпила сестра му, за да изобрети нещо на място, и се постара да подражава на подхода й.
	_Чат!_ Клаус се огледа за изобретателски материали, но видя само коробелачките и зелените кутийки с дъвка. Мигновено разкъса една кутийка с дъвка, пъхна няколко парчета в устата си и почна да дъвче настървено. Фразата „да затлачиш една работа“, разбира се, няма нищо общо с дъвката, а изразява действие, с което забавяш, объркваш или дори спираш напредването на въпросната работа. Но Клаус дъвчеше ли, дъвчеше дъвката с надеждата, че лепкавата дъвка ще затлачи мотора на циркуляра и ще спре смъртоносното напредване на острието му.
	_Чат!_ Третият зъб на Съни чукна острието на сабята на доктор Оруел и Клаус бързо изплю дъвката в ръката си и с всички сили я запрати по циркуляра. Но тя просто падна на пода, издавайки едно мокро _шляп!_. Клаус осъзна, че дъвката не е достатъчно тежка, за да достигне машината. Беше просто невъзможно да хвърлиш надалеч тази топка от дъвка, също както е с перо или с къс хартия.
	_Кръцакръц — кръцакръц — кръцакръц!_ Машината почна да издава най-силния и най-рязък звук, който Клаус някога бе чувал. Чарлз замижа и Клаус разбра, че острието трябва да е достигнало кожата на крака му. Той сграбчи голяма шепа дъвки и ги пъхна в устата си, но не знаеше дали ще може да сдъвче такова количество, че да направи достатъчно тежко изобретение. Тъй като нямаше вече сили да наблюдава циркуляра, той се взря надолу и щом погледът му падна върху една коробелачка, Клаус разбра, че все пак ще може да изобрети нещо.
	Като гледаше уредите в дъскорезницата, Клаус си спомни един случай, при който беше дори още по-отегчен, отколкото от работата в дъскорезница „Щастливец“. Това особено скучно преживяване се случи отдавна, когато родителите Бодлер бяха още живи. Клаус бе прочел една книга за различни видове риби и помоли родителите си да го заведат на риболов. Майка му го предупреди, че въдичарството е едно от най-скучните занимания на този свят, но все пак намери две въдици в избата и се съгласи да го придружи до близкото езеро. Клаус се надяваше да види различните риби, за които бе чел, но вместо това той и майка му седяха цял следобед в една гребна лодка насред езерото и не правиха нищо. Двамата трябваше да мълчат, за да не плашат рибата, обаче нямаше никаква риба, никакъв разговор и абсолютно никакво забавление. Човек би рекъл, че Клаус няма да иска да си спомня това скучно преживяване, особено пък насред такова кризисно положение, но една подробност от този толкова скучен следобед се оказа извънредно полезна.
	Докато Съни се бореше с доктор Оруел, а Вайълет се бореше с Шърли и надзирателя Флагарфо, пък Чарлз се бореше с циркуляра, Клаус си спомни онова действие от въдичарството, наречено замятане. При замятането използваш въдицата, за да метнеш влакното си в средата на езерото, та да уловиш риба. В случая с Клаус и майка му замятането не бе успешно, ала сега Клаус не искаше да лови риба. Искаше да спаси живота на Чарлз.
	Средното бодлерче бързо грабна коробелачката и изплю дъвката върху единия й край. Клаус възнамеряваше да използва лепкавата дъвка като един вид рибарско влакно, а коробелачката като един вид въдица, за да метне дъвката чак до циркуляра. Изобретението му приличаше повече на топка от дъвка на края на метална пръчка отколкото на въдица, по Клаус никак не държеше на вида му. Той държеше да спре циркуляра. Пое си дълбоко въздух и заметна с коробелачката, както майка му го бе учила да замята с въдицата.
	_Шляп!_ За голяма радост на Клаус дъвката се разтегна над доктор Оруел и Съни, които все още се дуелираха, също както въдичарското влакно се опъва над повърхността на езерото. Но за ужас на Клаус дъвката не попадна върху циркуляра. Попадна върху въжето, с което гърчещият се Чарлз беше привързан към дънера. Клаус гледаше как Чарлз се гърчи, което пак му припомни рибите, и тогава му хрумна, че неговото изобретение може би все пак ще проработи. Той събра всичките си сили — а след като беше работил известно време в дъскорезница, притежаваше доста сила за малко момче, — хвана здраво своето изобретение и задърпа. Клаус дърпаше коробелачката, коробелачката дърпаше дъвката, а дъвката дърпаше дървото и за облекчение на тримата сираци Бодлер то мръдна встрани. Не мръдна много далеч, ни то мръдна много бързо и положително не мръдна много грациозно, обаче мръдна достатъчно. Ужасяващият звук секна и острието продължаваше да реже, но дървото беше достатъчно далеч от него, та циркулярът просто режеше въздуха. Чарлз погледна Клаус и очите му се наляха със сълзи, а когато Съни се обърна да види какво става, тя забеляза, че Клаус също плаче.
	Но когато Съни се обърна да види какво става, доктор Оруел съзря своя шанс. Със замах на единия от своите големи грозни ботуши тя повали Съни на пода и я затисна с крак. После, застанала над бебето, вдигна високо във въздуха сабята си и нададе силен, отвратително ръмжащ смях.
	— Мисля — каза тя с кикот, — че в дъскорезница „Щастливец“ въпреки всичко ще стане злополука!
	И доктор Оруел беше права. Въпреки всичко в дъскорезницата _наистина_ стана злополука, при това фатална злополука — израз, окачествяващ злополуки, при които някой умира. Защото тъкмо когато доктор Оруел щеше да стовари сабята си върху гръкляна на малката Съни, вратата на дъскорезницата се отвори и в помещението влезе Сър.
	— Какво, по дяволите, става тук? — излая той.
	И доктор Оруел, силно изненадана, се обърна към него. Когато човек е силно изненадан, той понякога отстъпва крачка назад, а отстъпването с крачка назад може понякога да доведе до злополука. Такъв беше случаят в този миг, защото — отстъпвайки крачка назад — доктор Оруел стъпи на пътя на въртящия се циркуляр и тогава се случи наистина зловеща злополука.


>	Глава тринайсета

	{img:dqvolskata_dyskoreznica_13.png}
	— _Ужасно_, ужасно, ужасно — каза Сър и поклати облака дим, който покриваше главата му. — Ужасно, ужасно, ужасно — повтори той.
	— Напълно съм съгласен — каза господин Поу и се изкашля в носната си кърпа. — Когато ми се обадихте тази сутрин и описахте положението, то ми се видя толкова ужасно, че отмених няколко важни срещи и взех първия възможен влак за Нищоград, за да се занимая лично с този въпрос.
	— Високо го оценявам — обади се Чарлз.
	— Ужасно, ужасно, ужасно — потрети Сър.
	Сирачетата Бодлер седяха едно до друго на пода в кабинета на Сър, гледаха нагоре към възрастните и се чудеха как могат да говорят толкова спокойно за случилото се. Думата „ужасно“, дори употребена три пъти подред, не им се струваше достатъчно ужасна, за да опише всичко, което беше станало. Вайълет все още трепереше при спомена за вида на Клаус, докато беше хипнотизиран. Клаус все още тръпнеше при мисълта как Чарлз за малко не бе нарязан. Съни все още се тресеше, като си представяше как едва не бе убита в сабления бой с доктор Оруел. А естествено и тримата сираци все още настръхваха при спомена за начина, по който доктор Оруел бе намерила своята кончина — израз, който тук означава „бе стъпила на пътя на циркуляра“. Децата имаха чувството, че едва ли биха могли да продумат, камо ли пък да разговарят.
	— Просто не е за вярване — каза Сър, — че доктор Оруел всъщност е била хипнотизаторка и е хипнотизирала Клаус, за да сложи ръка на Бодлеровото богатство. За щастие Вайълет се е досетила как да извади брат си от хипнозата и той не е причинил повече злополуки.
	— Просто не е за вярване — каза Чарлз, — че надзирателят Флагарфо ме грабна посред нощ и ме върза за онова дърво, за да сложи ръка на Бодлеровото богатство. За щастие Клаус изобрети нещо, което издърпа тъкмо навреме дървото от пътя на циркуляра, та имам само малка рана на крака си.
	— Просто не е за вярване — каза господин Поу след кратко покашляне, — че Шърли е щяла да осинови децата, за да сложи ръка на Бодлеровото богатство. За щастие ние разкрихме плана й и сега тя трябва да си остане секретарка в лекарска приемна.
	При тези думи Вайълет не можеше да мълчи повече.
	— Шърли не е никаква секретарка в лекарска приемна! — извика тя. — Дори не е Шърли! Тя е Граф Олаф!
	— Ето _това_ — каза Сър — е част от историята, която не само не е за вярване, но аз чисто и просто не я вярвам. Срещал съм тази млада жена и тя съвсем не прилича на Граф Олаф! Вярно, че има една вежда вместо две, но мнозина чудесни хора имат този отличителен белег!
	— Трябва да простите на децата — възрази господин Поу. — Те са склонни да виждат Граф Олаф навсякъде.
	— Защото той _е_ навсякъде — възропта Клаус огорчено.
	— Е — заяви Сър, — тук, в Нищоград, не е бил. Ние бдяхме да не се появи, нали помниш?
	— _Уилийф!_ — изписка Съни. Тя имаше предвид нещо от рода на „Обаче той беше маскиран, както обикновено“.
	— Може ли да отидем да видим тази персона Шърли? — попита Чарлз плахо. — Децата изглеждат много уверени. Ако господин Поу види секретарката, може би ще изясним този въпрос.
	— Затворих Шърли и надзирателя Флагарфо в библиотеката и помолих Фил да ги държи под око — каза Сър. — Най-после библиотеката на Чарлз се оказа полезна… като един вид затвор, докато изясним въпроса.
	— Библиотеката беше много полезна — обади се Вайълет. — Ако не бях прочела всичко за хипнозата, вашият съдружник щеше да е мъртъв.
	— Ти наистина си умно дете — каза Чарлз.
	— Да, и ще се справиш чудесно в интерната — отсече Сър.
	— В интернат ли? — попита господин Поу.
	— Разбира се — отвърна Сър и закима със своя димен облак. — Да не мислите, че ще ги задържа сега, след всичките неприятности, които създадоха на моята дъскорезница?
	— Обаче не по наша вина! — извика Клаус.
	— Това няма значение — заяви Сър. — Ние с вас сключихме сделка. Сделката се състоеше в това, че аз ще се опитам да попреча на Граф Олаф да припари до вас, а вие няма да причинявате повече злополуки. Вие не изпълнихте вашето задължение по сделката.
	— _Хеч!_ — изписка Съни, което означаваше „Но вие също не изпълнихте вашето задължение по сделката!“.
	Сър не й обърна внимание.
	— Добре, нека видим тази жена — каза господин Поу — и тогава ще решим веднъж завинаги дали Граф Олаф е бил тук, или не.
	Тримата възрастни кимнаха и трите деца ги последваха по коридора до вратата на библиотеката, пред която Фил седеше на един стол с книга в ръце.
	— Здравей, Фил — поздрави го Вайълет. — Как е кракът ти?
	— О, по-добре — отговори той и посочи гипса. — Пазех вратата, Сър, и нито Шърли, нито надзирателят Флагарфо са избягали. Впрочем, четох тази книга — „Конституция на Нищоград“. Не разбирам всичките думи, но изглежда, че е незаконно да се заплаща на работниците само с талони.
	— Ще говорим за това по-късно — отсече Сър бързо. — Трябва да се видим с Шърли по един въпрос.
	Сър се протегна напред и отвори вратата, а всички видяха Шърли и надзирателя Флагарфо, седнали кротко край две маси до прозореца. Шърли държеше в едната си ръка книгата на доктор Оруел, а с другата почна да маха на децата.
	— Здравейте, дечица! — извика тя с престорения си тънък глас. — Толкова много се тревожих за вас!
	— Аз също! — каза надзирателят Флагарфо. — Слава Богу, сега съм излязъл от хипнозата и няма вече да се отнасям зле към вас!
	— И _вие_ ли сте били хипнотизирани? — попита Сър.
	— И ние, разбира се! — извика Шърли, като се наведе и погали трите деца по главите. — Иначе никога не бихме постъпили така ужасно, особено към три толкова прекрасни и нежни деца!
	Изпод изкуствените мигли бляскавите очи на Шърли се втренчиха в бодлерчетата, сякаш тя би ги изяла още при първата възможност.
	— Виждате ли? — каза Сър на господин Поу. — Нищо чудно, дето просто не е за вярване, че надзирателят Флагарфо и Шърли биха постъпили по такъв ужасяващ начин. Тя очевидно не е Граф Олаф!
	— Граф кой? — попита надзирателят Флагарфо. — Никога не съм чувал за този човек.
	— Нито пък аз — каза Шърли, — но аз съм само секретарка в приемна.
	— Може би не сте само секретарка в приемна — обади се Сър. — Може би сте и майка. Какво ще кажете, господин Поу? Шърли наистина иска да отгледа тези деца, а за мен те са прекалено голямо бреме.
	— Не! — извика Клаус. — Тя е Граф Олаф, а не Шърли!
	Господин Поу кашля дълго в бялата си носна кърпа и трите бодлерчета чакаха напрегнато кашлицата да престане и той да каже нещо. Най-после господин Поу махна носната кърпа от лицето си и се обърна към Шърли:
	— Съжалявам, че трябва да го кажа, госпожо, но децата са убедени, че вие сте мъж на име Граф Олаф, маскиран като секретарка в приемна.
	— Ако искате — рече Шърли, — ще ви заведа в приемната на доктор Оруел… в приемната на _покойната_ доктор Оруел… и ще ви покажа табелката с моето име. Там ясно пише „Шърли“.
	— Боя се, че това не е достатъчно — каза господин Поу. — Ще бъдете ли така любезна да покажете на всички ни левия си глезен?
	— Но, моля ви, не е учтиво да се оглеждат краката на една дама — засуети се Шърли. — Сигурно го знаете.
	— Ако на левия ви глезен няма татуировка на око — каза господин Поу, — тогава с положителност не сте Граф Олаф.
	Очите на Шърли засвяткаха ярко, толкова ярко и тя отправи към всички в помещението широка, зъбата усмивка.
	— Ами ако _има_? — попита тя и повдигна леко полата си. — Какво, ако на него _има_ татуировка на око?
	Всички очи се насочиха към глезена на Шърли и едно око се втренчи в тях. То наподобяваше сградата с форма на око на доктор Оруел — тази сграда, за която сираците Бодлер имаха чувството, че ги е наблюдавала, откакто бяха пристигнали в Нищоград. То наподобяваше окото от корицата на книгата на доктор Оруел — окото, за което сираците Бодлер имаха чувството, че се е вторачило в тях, откакто започнаха да работят в дъскорезница „Щастливец“. И, естествено, то изглеждаше точно както татуировката на Граф Олаф, защото си беше тя, а за нея сираците Бодлер имаха чувството, че ги гледа втренчено, откакто бяха загинали родителите им.
	— В такъв случай — каза господин Поу след кратка пауза, — вие не сте Шърли. Вие сте Граф Олаф и сте арестуван. Заповядвам ви да свалите тази смехотворна маскировка!
	— Аз също ли да махна смехотворната си маскировка? — попита надзирателят Флагарфо и свали с плавно движение бялата си перука.
	Децата не се изненадаха да видят, че е плешив — бяха разбрали от първия миг, когато го зърнаха, че нелепата му коса е перука, — но имаше нещо във формата на плешивата му глава, което им се стори познато. Втренчил в сираците яростните си мънистени очички, той сграбчи хирургическата маска и също я свали от лицето си. Един дълъг нос се изправи от свитото положение, в което маската го бе приплескала към лицето, и сираците мигом познаха един от помощниците на Граф Олаф.
	— Той е плешивият мъж! — извика Вайълет.
	— С дългия нос! — извика Клаус.
	— _Племо!_ — извика Съни, което означаваше „Който работи за Граф Олаф!“.
	— Ето, че днес имаме късмета да заловим _двама_ престъпници — каза господин Поу строго.
	— Е, хайде, _трима_, ако включите и доктор Оруел — рече Граф Олаф, а пък аз съм облекчен, че мога да го нарека така, вместо Шърли.
	— Стига глупости — сряза го господин Поу. — Вие, Граф Олаф, сте арестуван за редица убийства и опити за убийства, за редица измами и опити за измами и за редица отвратителни постъпки и опити за отвратителни постъпки, а _вие_, плешиви дългоноси приятелю, сте арестуван, задето сте му помагали.
	Граф Олаф сви рамене, запокити перуката си на пода и се усмихна на бодлерчетата по начин, който те със съжаление познаха. Това беше определена усмивка, която се изписваше по лицето на Граф Олаф тъкмо когато всеки би рекъл, че е хванат в капан. Беше усмивка, която изглеждаше, сякаш Граф Олаф разказва шега — усмивка, придружена от силния блясък на очите му и трескавата дейност на коварния му мозък.
	— Тази книга действително ви е помогнала, сираци — заяви Граф Олаф, вдигнал високо „Напреднала окулярна наука“ от доктор Оруел, — а сега ще помогне и на мен.
	Граф Олаф се обърна и с цялата си зловеща сила запрати тежката книга право през един от прозорците на библиотеката. С трясък от звънтящо стъкло прозорецът се счупи и в него зейна доста голяма дупка. Дупката беше тъкмо толкова голяма, колкото през нея да скочи човек, и точно това направи плешивият, като сбърчи нос към децата, сякаш миришат лошо. Граф Олаф нададе отвратителен грубиянски смях и последва своя помощник през прозореца и далеч от Нищоград.
	— Ще се върна да ви спипам, сираци! — изкрещя той. — Ще се върна да ви взема животеца!
	— Да му се не види! — възкликна господин Поу, като използва не особено изискан израз, който тук означава „О, не! Той избяга!“.
	Сър пристъпи бързо към прозореца и се загледа след Граф Олаф и плешивия, които тичаха колкото ги държаха мършавите им крака.
	{img:dqvolskata_dyskoreznica_13_1.png}
	— И да не сте се върнали тук! — кресна Сър подире им. — Сираците няма да са тук, та не се връщайте!
	— Какво искате да кажете с това, че сираците няма да са тук? — попита господин Поу строго. — Вие сключихте сделка и не изпълнихте вашето задължение по нея! Граф Олаф все пак е бил тук!
	— Това няма значение — отсече Сър и махна пренебрежително с ръка. — Където и да отидат децата Бодлер, нещастието ги следва и на мене ми дойде до гуша!
	— Но, Сър — обади се Чарлз, — те са такива добри деца!
	— Не желая да споря повече по въпроса — каза Сър. — На табелката ми пише „Шефът“ и това съм аз. Шефът винаги има последната дума, а последната ми дума е тази: децата вече не са добре дошли в дъскорезница „Щастливец“!
	Вайълет, Клаус и Съни се спогледаха. „Децата вече не са добре дошли в дъскорезница «Щастливец»!“ не е последната дума, естествено, защото се състои от много думи и те знаеха, разбира се, че когато Сър каза „последната дума“, той нямаше предвид една дума, а окончателното си мнение за положението. Обаче техните преживелици в дъскорезницата бяха толкова ужасни, та направо им беше безразлично, че ще напуснат Нищоград. Дори някое училище интернат им звучеше по-обещаващо от дните, прекарани с надзирателя Флагарфо, доктор Оруел и злата Шърли. Със съжаление трябва да ви кажа, че сираците грешаха, като мислеха, че в интерната ще е по-добре, но в момента те не знаеха нищо за неприятностите, които им предстояха, а знаеха само за отминалите неприятности и за онези неприятности, които бяха избягали през прозореца.
	— Моля ви, бихме ли могли да разисквахме този въпрос по-късно и да се обадим сега на полицията? — попита Вайълет. — Може би ще успеят да хванат Граф Олаф.
	— Чудесна идея, Вайълет — каза господин Поу, въпреки че първо на него трябваше да хрумне тази идея. — Сър, моля, заведете ме при вашия телефон, за да се обадим на властите.
	— Ох, добре — отговори Сър кисело. — Но помнете, че това е последната ми дума по въпроса. Чарлз, приготви ми един млечен шейк! Много съм жаден.
	— Да, Сър — каза Чарлз и закуца след Сър и господин Поу, които бяха вече излезли от библиотеката.
	Насред път до вратата, обаче, той спря и се усмихна извинително на бодлерчетата.
	— Съжалявам — рече им той. — Съжалявам, че няма да ви виждам повече. Но предполагам, че Сър си знае работата.
	— Ние също съжаляваме — каза Клаус. — А пък аз съжалявам, че ви причиних толкова неприятности.
	— Не беше по твоя вина — отговори Чарлз добродушно и в това време Фил докуца зад него.
	— Какво стана? — попита Фил. — Чух шум от счупено стъкло.
	— Граф Олаф се измъкна — каза Вайълет и сърцето й се сви, кога то осъзна, че наистина е така. — Шърли беше в действителност маскираният Граф Олаф и той се измъкна, както винаги.
	— Ако погледнете нещата откъм добрата им страна, всъщност сте големи щастливци — заяви Фил, а сираците отправиха любопитен поглед към своя приятел оптимист и после се спогледаха любопитно.
	Някога те бяха щастливи деца, толкова радостни и доволни от живота си, че дори не съзнаваха колко са щастливи. След това дойде ужасният пожар и оттогава в живота им едва ли имаше един добър миг, камо ли пък цяла добра страна. Те пътуваха от един дом в друг и навред, където отиваха, срещаха мъки и нещастия, а сега мъжът който им бе причинил такива беди, отново беше избягал. Те наистина не се чувстваха като големи щастливци.
	— Какво искаш да кажеш? — попита Клаус тихо.
	— Нека да помисля — отговори Фил и за миг се съсредоточи.
	Сираците долавяха отдалеч приглушения глас на господин Поу, който описваше на някого Граф Олаф по телефона.
	— Вие сте живи — рече Фил накрая. — Това е щастие. И съм сигурен, че ще се сетим за още нещо.
	Трите деца Бодлер се спогледаха, а после погледнаха Чарлз и Фил, единствените хора в Нищоград, които се бяха отнесли мило с тях. Въпреки че общежитието нямаше да им липсва, нито ужасиите ястия, нито изтощителната работа в дъскорезницата, тези двама мили мъже щяха да липсват на сираците. И докато мислеха кой още би им липсвал, децата се сетиха колко много щяха да си липсват едно на друго, ако им се беше случило нещо още по-лошо. Ами ако Съни беше загубила сабления двубой? Ами ако Клаус беше останал хипнотизиран завинаги? Ами ако Вайълет беше стъпила на пътя на циркуляра вместо доктор Оруел? Бодлерчетата гледаха слънчевата светлина, която нахлуваше през счупения прозорец, откъдето бе избягал Граф Олаф, и потръпнаха при мисълта какво е можело да им се случи. Досега не бяха смятали за голямо щастие, че са живи, но като имаха предвид ужасното време, прекарано под грижите на Сър, децата останаха изненадани от големия брой щастливи неща, които им се бяха случили в действителност.
	— _Наистина_ беше щастие — призна Вайълет тихо, — че Клаус изобрети толкова бързо нещо, въпреки че не е изобретател.
	— _Наистина_ беше щастие — призна Клаус тихо, — че Вайълет се сети как да прекъсне моята хипноза, въпреки че не е изследовател.
	— _Кройф_ — призна Съни тихо, което означаваше нещо като „_Наистина_ беше щастие, че успях да защитя всички ни от сабята на доктор Оруел, въпреки че го казвам самата аз“.
	Децата въздъхнаха и отправиха едно към друго плахи обнадеждени усмивки. Граф Олаф беше на свобода и щеше отново да се опита да заграби тяхното богатство, но този път не бе успял. Те бяха живи и застанали заедно до счупения прозорец, си помислиха, че последната дума по отношение на тяхната съдба би могла да е „щастливец“ — думата, която от самото начало бе довела до толкова много беди. Сираците Бодлер бяха живи и като че ли, въпреки всичко, прекомерно щастливи.


>

	Лемъни Сникет е израснал край морето, а в момента живее под него. За негов ужас и смут той няма нито съпруга, нито деца. Има само врагове, съдружници и — от време на време — някой верен слуга. Съдебният процес срещу него се протака и затова господин Сникет е на свобода, за да продължи да проучва и записва трагичните истории на сираците Бодлер.
	{img:dqvolskata_dyskoreznica_ls.png}
	Брет Хелкуист е роден в Гонадо, щата Аризона, израснал е в Орем, щата Юта, и сега живее в град Ню Йорк.
	Завършва университета „Брайъм Йънг“ с бакалавърска титла по изящни изкуства и оттогава работи като илюстратор. Негови творби са публикувани в много издания, сред които детското списание „Крикет“ и вестник „Ню Йорк Таймс“.
	{img:dqvolskata_dyskoreznica_bh.png}


>	До моя любезен редактор

	Моля да ме извините за разръфаните краища на тази бележка. Пиша Ви от бараката, в която са били принудени да живеят сираците Бодлер по време на престоя си в интерната „Пруфрок“, и се опасявам, че крабовете са се опитали да ми откраднат хартията за писма.
	В неделя вечер си купете билет за място 10-J за представлението на операта „По липса на друго“ в „Блуждаещия оперен театър“. През пето действие използвайте остър нож, за да срежете тапицерията на седалката си. Там би трябвало да намерите моето описание на злополучния половин срок на децата в интерната, озаглавено УЖАСНОТО УЧИЛИЩЕ, както и един поднос от училищен стол, няколко кламера, направени ръчно от бодлерчетата, и (фалшивия) скъпоценен камък от тюрбана на треньора Чингиз. Там е и негативът на една снимка на две от тризлетата Куагмайр, който господин Хелкуист може да даде за проявяване, та да му помогне за илюстрациите.
	Помнете, че Вие сте последната ми надежда най-после да бъдат разказани на обществеността историите за сираците Бодлер.

@	С полагаемото се уважение,
@	{img:dqvolskata_dyskoreznica_signature.png}
@	Лемъни Сникет
