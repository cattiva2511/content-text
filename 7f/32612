	__Председателят.__ … разрешете ми да дам думата на докладчика.
	Темата на доклада е ъ… ъ… „Защитата на машините от глупци“.
	__Докладчикът__ (шепнешката). Машина за защита на глупците.
	__Председателят.__ Извинете, темата на доклада е… ъ… ъ… защитата… ъ…
	__Докладчикът__ (шепнешката). Машина…
	__Председателят.__ Машина… ъ… ъ… за защита на глупците.
	__Докладчикът.__ Многоуважаеми колеги!
	Малкото объркване, моето се получи във връзка със заглавието на моя доклад, е случайно. То произтича от дълбоко вкоренилата се в съзнанието на хората представа за възможността да се създадат глупакоустойчиви конструкции; представа, която аз ще си позволя да окачествя като коренно погрешна.
	Нито съвременните средства на автоматиката, нито съществуването на аварийно-предупредителна сигнализация, нито самоблокировката не могат да гарантират нормалната експлоатация на която и да било машина, попаднала в ръцете на глупак, защото никой не е в състояние да предвиди как ще постъпи глупакът в една или друга ситуация.
	Проблемата, с която се занимавам аз, преследва съвсем друга цел: да защити глупака от постоянни обвинения в глупост. За да ви я доизясня, необходимо е да разгледам по-подробно същността на глупака.
	Съществува неправилно мнение, че геният се различава от всички останали хора по необикновената си продуктивност на мисли, а глупакът, напротив, с почти пълната липса на такива. А в действителност броят на мислите и предположенията, които изказва глупакът, в никакъв случай не е по-малък, отколкото на гения или просто умния човек. Цялата работа е там, че геният или умният човек притежават свойството селективност, което им позволява да отсяват глупавите мисли и да изказват само умните. А глупакът поради глупостта си дрънка всичко, което му идва на ум.
	Изобретената от мен машина — Селектор на умствените способности, или съкратено СУС, позволява да се отсейват глупавите мисли на който и да било човек и да се оставя само онова, което представлява безспорна ценност за обществото.
	__Глас от залата.__ Как става това? Не е ли заимствувана идеята ви от Свифт?
	__Докладчикът.__ Очаквах този въпрос. СУС и знаменитата машина на лапутяните, описана от Свифт в „Пътешествията на Гъливер“, работят по съвсем различни принципи. Става дума не за търсенето на скрити идеи в случайни словообразувания. Абсурдността на такава машина е доказана отдавна. Моето изобретение се различава и от Усилвателя на умствените способности, предложен от Ешби, където идеята на Свифт е допълнена с алгоритъм за търсене на здравия смисъл. СУС не е усилвател, а селектор, машина с твърде съвършена логическа схема. Всички изказвани от хората мисли тя разделя на три категории: отначало отсейва онези, на които им липсва логическа връзка. След това бракува мислите, които са логически свързани, но са толкова банални, че могат да бъдат наречени единствено с думата глупост. В резултат на това през изходния блок минава само свежото, оригиналното и безукорното от гледна точка на логиката.
	__Глас от залата.__ Забавно!
	__Докладчикът.__ Не само забавно, но и твърде полезно. Отсега нататък десет така наречени глупци ще могат да принасят много по-голяма полза от един умен, защото ще се сумира не глупостта, а умът им.
	__Глас от залата.__ А как може да се провери това?
	__Докладчикът.__ Извънредно просто! Днешните дебати по моя доклад ще се анализират от СУС. Надявам се, че това ще ни помогне да изработим общо правилно становище по поставената проблема.
	__Председателят.__ Свършихте ли? Кой иска да се изкаже? (Мълчание в залата). Има ли желаещи да вземат думата? (Мълчание).
	__Глас от залата.__ Я по-напред пуснете през СУС тезисите на вашия доклад.
	__Докладчикът.__ На драго сърце! Нека започнем с това. (Зарежда машината с ръкописа си). Моля ви да наблюдавате машината. Светна зелената крушка. СУС е пристъпил към анализа. На брояча отдясно се вижда колко логически операции са извършени. Сега броят им наближава две хиляди. Жълтата светлина на таблото показва, че машината е приключила анализа, а резултата от него тя ще ни съобщи, когато натисна ей това копче. (Натиска копчето, от машината изпълзява бяла лента). Така, сега да видим. Хм… Моля ви да потърпите един момент, искам да проверя схемата на изходната каскада… Странно, схемата е в пълна изправност.
	__Глас от залата.__ Какъв е все пак резултатът от анализа?
	__Докладчикът.__ По неизвестни причини е пропуснала само заглавието на доклада ми. Всичко останало е изчезнало безследно… Хм… Изглежда е станала някаква досадна повреда. Ще се наложи да проверя окончателно СУС по време на дебатите.
	__Председателят.__ Кой иска да се изкаже? (Мълчание в залата). Тогава позволете ми да благодаря на докладчика за интересното съобщение.
	Струва ми се, че демонстрацията на машината беше… ъ… твърде убедителна.
