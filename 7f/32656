	_Бостон, 2 септември 1976 год._ Доктор Р. Милтън Шумер, професор по социология в Уелсфордския колеж, вчера вечерта говори пред аудитория от хиляда и двеста души в Суортънхол.
	Професор Шумер заяви, че Америка, някога свободна страна, сега е „обиталище на стереотипния масов човек, формиран още от детството му чрез примитивно-шаблонни телевизионни програми, булевардни вестници и списания и от всепроникващата реклама, с която са натоварени те. Резултат — сериен американец с взаимнозаменими части и вградена в него машинна програма“.
	Хората от тази страна, каза доктор Шумер, „трябва да бъдат различни в свободата си, да бъдат оригинални. Но — заключи той — силата на инерцията е много голяма. Посоката на общественото развитие, както и посоката на морския прилив, не може да се върне обратно с човешки усилия. Остава само да се спотайваме и да чакаме онова, което ще ни донесе близкото бъдеще.“
	_Рътленд, щата Вермънт, 16 март 1977 год._ Доктор Дж. Пол Хюз, внук на покойния изобретател Еверет Хюз, днес демонстрира уред, който неговият дядо пазил в най-строга тайна, заради предполагаемите опасни странични ефекти. Доктор Хюз е нарекъл този уред „екран на уединеността“. Цитираме доктор Хюз: „Моят дядо беше чудноват изобретател, но неговите фантастични изстрели удивително често попадаха в десятката. Сега вие виждате пред себе си уред, който не може да се обясни с нито една логична научна теория, но той е напълно годен за практическо използуване. Уредът пречи на звука да прониква през материални повърхности, като стени, врати, подове и други, и следователно може да бъде повече или по-малко полезен в съществуващите днес условия“.
	Доктор Хюз обясни, че уредът действува на някакъв си „принцип на тъждественост на квазиелектрони, които, както смяташе дядо ми, управляват разпространението на звука в твърдите тела и осъществяват различни други неизяснени функции. Но към това обяснение не трябва да се отнасяме много сериозно“.
	_Ню Йорк, 12 май 1977 год._ Днес бе обявено, че е образувана корпорацията „Хюз. Глуха стена“.
	Президент на новата фирма стана Дж. Пол Хюз, внукът на покойния изобретател Еверет Хюз.
	_Ню Йорк, 18 септември 1977 год._ Представител на компанията „Хюз. Глуха стена“ каза: „Уединение — ето от какво се нуждае сега нашата страна. Всеки от нас живее, така да се каже, в джоба на другия, и щом нямаме друг избор, то «Глуха стена» поне би могла малко да звукоизолира тези джобове“.
	Казват, че блоковете „Глуха стена“, които се продават в стаен вариант по 289 долара и 95 цента парчето, носят на търговските агенти и производителите значителни печалби. Но кой може да твърди, че избавянето от шума на чуждите телевизори, грамофони, скандалите и крещящите деца не струва 289 долара и 95 цента?
	_Детройт, 23 декември 1977 год._ Автомобилната промишленост подрани с новогодишния си подарък.
	Днес, по време на изпитанията по заледена писта, опитният автомобил, снабден с блок „Хюз. Глуха стена“, се подхлъзна и се преобърна три пъти. Изпитателят се измъкна от нея потресен, но цял и невредим. Самата кола, лека и микролитражна, остана практически неповредена.
	Изпитанията за всякакви удари, нанесени по автомобила, учудили всички — колата, при включен блок, не е получила никакви вдлъбнатини, дори стъклата останали цели. Капакът на резервоара не можел да се отвинти, сгъваемият покрив не се вдигал, а прозорците и вратите не се отваряли. След изключването на блока, колата се е държала както обикновено.
	_Ню Йорк, 26 декември 1977 год._ Дж. Пол Хюз, председател на съвета на директорите на корпорацията „Глуха стена“, заяви днес пред репортери, че неговата фирма няма намерение да продава блокове „Хюз. Глуха стена“ за използуване при автомобили.
	Хюз твърди, че съобщението от Детройт за опитния автомобил, снабден с блок от неговата фирма е неправдоподобно.
	_Хартфорд, 8 януари 1978 год._ Въпреки опровержението на корпорацията „Хюз. Глуха стена“, по цялата страна се правят експерименти по използуването на блоковете за звукоизолация като предпазни устройства за автомобилите. В щаб-квартирата на националните застрахователни компании постъпват многобройни писма и телеграми, телефоните не млъкват нито минута.
	_Хартфорд, 9 януари 1978 год._ Опитите, проведени от сътрудници на „Ню стандарт иншурънс груп“ показаха, че първите съобщения от Детройт са абсолютно верни.
	Автомобилите, снабдени с блок „Глуха стена“ не могат да бъдат деформирани, счупени, или надраскани, т.е. да бъдат повредени с обикновени инструменти.
	Остин Дж. Рем, отговорен секретар на „Ню стандарт груп“, заяви пред репортери:
	„Дявол знае какво е това. Ние получихме от всички краища на страната толкова искания да се монтират блокове «Глуха стена» на техните автомобили, че решихме да проверим всичко сами.
	Удряхме по опитния автомобил с камъни, чукове и други инструменти. Като не получихме никакъв резултат, аз хванах бормашината със свредел с четиридюймов диаметър, а Стив Уилоубри, нашият президент, си опита щастието и удари с кирка защитното стъкло. Кирката рикошира от стъклото, а моят свредел просто се плъзна по повърхността, отказвайки да захапе метала“.
	_Ню Йорк, 10 януари 1978 год._ Майрън Л. Самс, сменил от поста президент на корпорацията „Хюз. Глуха стена“ Дж. Пол Хюз, днес обяви, че специалните приспособления за автомобили са пуснати в продажба из цялата страна.
	_Далас, 12 януари 1978 год._ След едночасова гонитба, бандата, ограбила една банка, се изплъзнала посред бял ден на товарен автомобил с 889 хиляди долара в налични пари и ценни книжа. Градът от куршуми не й нанесъл никаква вреда.
	Предполага се, че колата е била снабдена с един от блоковете „Хюз. Глуха стена“.
	_Лас Вегас, 19 януари 1978 год._ Тук е ограбен така нареченият „Клуб на сребърния долар“. Престъпниците са влезли в клуба на колички, с монтирани по тях леки капаци от алуминий и прозрачна пластмаса и завързали престрелка със служащите в клуба. Кратката схватка показала, че на леките предпазители на количките не е било възможно да се направи дори вдлъбнатина. Като хванали посетителите и служителите от клуба като заложници, главорезите взели голяма сума пари. После пресекли тротоара и по наклонена дъска влезли в каросерията на чакащия ги товарен автомобил, който излязъл от града, като разрушил направената на бърза ръка барикада по пътя. При яростната престрелка с полицията не е пострадал никой, защото полицейските коли също били снабдени с блокове „Глуха стена“. На значително разстояние от града товарният автомобил се приближил до втората барикада. Грабителите са се опитали да си пробият път през крехката на пръв поглед преграда, но колата внезапно спряла. Барикадата била снабдена с блок „Глуха стена“ и не се поддала.
	250-те хиляди долара били върнати в „Клуба на сребърния долар“ и Лас Вегас повече или по-малко се успокоил.
	_Ню Йорк, 23 януари 1978 год._ На спешно свиканото екстрено съвещание Дж. Поп Хюз, председател на съвета на директорите на корпорацията „Хюз. Глуха стена“, призова федералното правителство да се намеси и да преустанови дейността на корпорацията.
	Като подчерта, че безуспешно се е опитвал да прекрати деловите операции на компанията, доктор Хюз заяви, че като учен той смята за свой дълг да предупреди обществеността на страната за опасното направление, което взема техническото развитие.
	Досега от Вашингтон не е последвал никакъв отзив.
	_Ню Йорк, 24 януари 1978 год._ Президентът Майрън Л. Самс днес потвърди достоверността на съобщението, че вътре в корпорацията „Хюз. Глуха стена“ се води ожесточена борба за власт.
	_Спринг Корнърс, щата Айова, 24 януари 1978 год._ Оскар Б. Нелд, живеещ в покрайнините на града, е монтирал барикада, която спира движението на главната автострада на щата.
	Неотдавна мистър Нелд получил отказ на иска за обезщетение на вредите, причинени от построяването на автострадата, която разделила неговата ферма на две неравни части: от едната страна на пътя е останала къщата и стопанските постройки, а от другата — нивите.
	Барикадата се състои от нефтени варели, магарета за рязана на дърва и бодлива тел. Варелите и магаретата не могли да се повдигнат, сякаш били запоени към замръзналата земя. Барикадата представлявала два реда от тези непоклатими препятствия, между които бил оставен проход широк двадесет фута, съединяващ разделените части на фермата. Днес сутринта са видели, как по пътя е минал тороразхвъргачът на мистър Нелд. Местният агент на „Глуха стена“ си спомни, че наскоро е продал на мистър Нелд няколко малки блока.
	_Ню Йорк, 27 януари 1978 год._ Корпорацията „Хюз. Глуха стена“ е напълно реорганизирана и сега се нарича „Глуха стена инкорпорейтед“. Майрън Л. Самс зае длъжността президент и председател на съвета на директорите. Дж. Пол Хюз, внук на Еверет Хюз, зае поста на един от директорите.
	_Спринг Корнърс, щата Айова, 28 януари 1978 год._ Движението по главната автострада на щата е възстановено.
	Днес сутринта военното самодвижещо се пробивно устройство излезе на автострадата и проби ред дупки под барикадата с по диаметър шест фута. Двете секции на барикадата са снети изцяло.
	Шерифът, началникът на полицията в Спринг Корнърс и федералните агенти от прокуратурата правят опити да арестуват Оскар Б. Нелд, собственика на фермата, долепена до автострадата. Но къщата и постройките на мистър Нелд са снабдени с блокове „Глуха стена“, които се управляват отвътре.
	_Бостън, 1 февруари 1978 год._ Доктор Р. Милтън Шумер, професор по социология в Уелсфордския колеж и суров критик на нашето общество, днес вечерта заяви пред репортери, че някои особености на блоковете „Глуха стена“ обещават проблясъци на надежда в дългата борба на личността против държавата. Въпреки това доктор Шумер не вярва, че „… обикновената техническа новост може да окаже влияние на мощните тенденции на общественото развитие.“
	_Спринг Корнърс, щата Айова, 2 февруари 1978 год._ Четирифутова ограда от бодлива тел, омотана около поставени на кръст железопътни релси, блокира главната автострада на щата близо до фермата на Лерой Уивер, чиито владения са били неотдавна прерязани от автострадата.
	Невъзможно е да се сдобием с коментарите на мистър Уивер, тъй като неговият дом и помощните постройки са снабдени с блокове „Глуха стена“ и нито шерифът, нито федералните чиновници са в състояние да проникнат в неговите владения.
	_Вашингтон, окръг Колумбия, 3 февруари 1978 год._ БЮРО ЗА СТАНДАРТИ. Изпитанията на блоковете „Глуха стена“ са показали, че те всъщност са „стазис-устройства“. С други думи, те спират изменението на всяка материална повърхност, към която са приложени. Веществото под тяхна защита практически не може да се огъва.
	Представителите на Бюрото за стандарти са предложили множество приложения на това устройство. Например, тънки резенчета от ябълки и круши, поставени в полето на устройството „Глуха стена“, за три седмици не са претърпели никакви изменения.
	_Спринг Корнърс, щата Айова, 4 февруари 1978 год._ Военното самоходно пробивно устройство отново отстрани препятствието, преграждащо главната автострада на щата. Но огромната машина сега на свой ред е неподвижна, вероятно чрез едно или няколко скрити стазис-устройства (блокове „Глуха стена“).
	Тъй като пробивната машина тежи повече от тридесет тона, а всичките й колела, и на влекача, и на ремаркето са блокирани, нейното придвижване е проблем.
	_Лос Анжелис, 5 февруари 1978 год._ Местната полиция съобщи, че след четиридесетчасова борба е завзела свърталище на наркомани и други съмнителни личности.
	Свърталището, известно под името „Клуб на мъгливата тъга“, е било защитено с шестнадесет стазис-устройства, производство на „Глухата стена инкорпорейтед“. Полицията е успяла да се промъкне там, едва след като е изключила електричеството на цял район от града.
	_Ню Йорк, 5 февруари 1978 год._ Майрън Л. Самс, президент на „Глуха стена инкорпорейтед“ днес обяви за намаление цените на всички видове продукция на компанията.
	Сега стайният модел „Глуха стена“ ще се продава 229 долара и 95 цента вместо 289 долара и 95 цента. Специални малки стазис-устройства за укрепяване на огради, за придаване твърдост на стените и за обезпечаване безопасност в жилищата, ще се продават на дребно само по 19 долара и 95 цента. Носят се слухове, че и тези цени при усъвършенствуваните методи на производство, ще донесат значителна печалба на всички заинтересувани лица. Затова е много вероятно, цените да са понижат още.
	_Спринг Корнърс, щата Айова, 6 февруари 1978 год._ Летящ кран е снел днес неподвижната пробивна машина от главната автострада на щата.
	От влекача и ремаркето засега са снети четиринадесет малки стазис-блокове.
	_Ситън Бридж, щата Айова, 9 февруари 1978 год._ Главната автострада на щата отново е блокирана, но този път преградата е от волски тор с дължима осемдесет и три фута, ширина на основата — четири фута, и височина — два и половина фута, вероятно стабилизирана със стазис-блокове. Отряди от националната гвардия патрулират ситънбриджския участък на пътя от двете страни на преградата.
	_Ню Йорк, 10 февруари 1978 год._ Представители на „Глуха стена инкорпорейтед“ съобщиха, че стазис-устройствата, снети от пробивната машина в Спринг Сентр, щат Айова „не са произведени в тяхната фирма, а са груби, евтини и незаконни фалшификати. Въпреки това те работят“.
	_Спринг Сентр, щата Айова, 12 февруари 1978 год._ Главната автострада на щата е блокирана по време на вчерашната буря на три места от снежни стени. Дошлите на мястото репортери съобщават, че огромните хълмове изглеждали като от сняг, но били твърди като бетон. Кирките и лопатите не оставяли по тях следи, а опитите да се разтопи снега с огнехвъргачка били напразни.
	_Ню Йорк, 15 февруари 1978 год._ Доктор Дж. Пол Хюз, директор на „Глуха стена инкорпорейтед“ отново призова правителството да забрани стазис-устройството. Той напомни за предупреждението на неговия дядо, изобретателя Еверет Хюз, и заяви за своето намерение да прекара остатъка от живота си в опити да компенсира вредите, причинени от този уред.
	_Ню Йорк, 16 февруари 1978 год._ Майрън Л. Самс, президент на „Глуха стена инкорпорейтед“ твърди, че винена мушица е престояла в стазис двадесет и един ден без да бъде повредена. Учени-изследователи от корпорацията, каза той, сега работят над проблемите на задържането в стазис на дребни животни. В случай на успех, каза Самс, тези експерименти могат да открият пътя към „едностранно пътешествие във времето“ и да се даде възможност на страдащите от сериозни заболявания да дочакат откриването на съответните методи на лечение.
	_Де Мойн, 21 февруари 1978 год._ Правителството на щата Айова след безуспешна обсада на четирите ферми близо до главната автострада обяви, че делото по заплащане компенсациите на собствениците за земята, взета за строеж на автострадата, ще бъде преразгледано.
	_Стоунтън, щата Вермънт, 23 февруари 1978 год._ Хайръм Смит, бивш преподавател в средното училище, сега пенсионер, миналата есен получил заповед да напусне родния си дом, в който неговото семейство се е заселило още преди революцията. Наблизо е трябвало да бъде построен язовир и къщата на мистър Смит щяла да остане в залятата територия.
	Днес сутринта при опит да изпълни заповедта за изселване, шерифът бил спрян от предупредителния изстрел от дома на Смит. След изстрела от къщата излетял малък батериен авиомодел, навярно управляван с радиопредавател, който се спуснал край старата ябълкова градина на около две хиляди ярда от къщата.
	Мистър Смит извикал на шерифа да излезе от колата, ако тя не е снабдена със стазис-устройство, да легне и в никой случай да не гледа към градината.
	Последвала ослепителна светлина, тласък и грохот. Шерифът погледнал към градината, която била слабо осветена в розово зарево и обвита в кълбовидни облаци, състоящи се по всяка вероятност от сняг, превърнат в пара.
	Мистър Смит извикал на шерифа да се омита от неговата земя, иначе следващата „бомбичка“ ще бъде насочена към него.
	_Ню Йорк, 25 февруари 1978 год._ Мистър Майрън Л. Самс, президент на „Глуха стена инкорпорейтед“ днес заяви, че „стоунтонският взрив изобщо не е свързан със стазис-блока. Стазис-блокът е устройство за защита и не може да бъде използувано за настъпателни цели.“
	_Ню Йорк, 27 февруари 1978 год._ Доктор Дж. Пол Хюз днес вечерта заяви, че бомбичката, която вчера се е взривила в Стоунтън и както стана известно, е образувала радиоактивен кратер, е имала връзка със стазис-блока. Блокът вероятно е бил прикрепен към лек метален контейнер, съдържащ незначително количество радиоактивно вещество. Ако стазис-блокът е приведен в действие чрез радиосигнал или часовников механизъм, частиците с висока енергия в затвореното стазис-поле достигат до максимума, радиоактивното вещество, независимо от неговото количество, достига критично състояние. После полето се изключва и следва взрив.
	_Монтпилър, щата Вермънт, 28 февруари 1978 год._ Губернаторът на щата днес обявил, че е преустановен строежът на Стоунтънския язовир, докато бъдат разгледани многобройните жалби на землевладелците.
	_Спринг Корнърс, щата Айова, 16 май 1978 год._ Съобщава се за възстановяване движението по главната магистрала на щата и по цялото й протежение. Под пътя са построени тунели, за да могат фермерите да преминават от едната страна на другата.
	_Стоунтън, щата Вермънт, 4 юли 1978 год._ Губернаторът и законодателната комисия са обявили, че се отказват от проекта за големия Стоунтънски язовир и се връщат към предишното си решение — да се построят няколко малки язовира.
	_Вашингтон, 30 септември 1978 год._ Министерството на финансите днес сутринта е отделило специална група в състав около сто и осемдесет души. Тяхната задача е да проникнат със сила в растящата не с дни, а с часове Антиданъчна лига, която, както казват, наброява около един милион бизнесмени-фанатици. Членовете на тази лига усложняват работата на чиновниците от министерството на финансите, като блокират със стазис-устройства счетоводните книги и картотеките, съдебните изпълнители не могат да проникнат в техните стазис-здания. Тези хора използуват стазис-автомобили, които излизат от стазис-защитени гаражи, съединени с гореспоменатите здания и отиват в стазис-снабдени домове, а там съдебните изпълнители дори не мога да припарят.
	_Пристън, щата Ню Джерси, 5 октомври 1978 год._ Съобщава се, че на конференцията на известни учени, които са се събрали днес за обмяна на мнения за естеството на стазис-блока, са възникнали ожесточени разногласия. Една от причините за разногласията е, че стазис-блокът позволява на обикновената светлина да прониква през прозрачни тела, но препятствува разпространението на някои други видове електромагнитни излъчвания.
	_Бостон, 2 септември 1979 год._ Доктор Р. Милтън Шумер професор по социология в Уелсфордския колеж, вчера вечерта се изказа против галопиращия индивидуализъм пред аудитория от шестстотин души, в Суортънхол.
	Професор Шумер заяви, че Америка някога страна на обединени усилия, сега представлява бушуващ разсадник на свирепствуващи индивидуалисти, бунтари, бързо забогатели майстори на стазис блокове, всякакъв род войнствуващи граждани, увличащи със сила страната все по-далече и по-далече от предишното състояние.
	Тази страна — каза доктор Шумер — сега има нужда от съгласуваност на стремежите, единство на целите и отстраняване на разногласията. Но, завърши той, противодействието е доста силно. Посоката на общественото развитие, както и посоката на морския прилив, не може да бъде обърната с усилията на човека. Остава само да се спотайваме и да чакаме онова, което ще ни донесе близкото бъдеще.
