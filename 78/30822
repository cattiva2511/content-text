P>
	Пак ще дойде Кос-свирец,
	пролетният хубавец,
	и със свойта песен стара
	ще пробуди Минзухара.
	Кукуряк ще зеленее
	и Жълтурчето ще пее.
	А в полето по синчеца
	ще застърже Скакалеца
	и хорце ще залюлей:
	циго-миго, циго, хей!
	Ще се хванат на хорцето
	и ще скачат до небето
	всички бръмбари, мушички
	и цветчета, и тревички.
	Само нашта мързелана,
	нашта старата Мецана,
	ще оглежда, ще се чуди
	кой ли рано я събуди.
	Па ще иде на реката
	да се цопне във водата,
	рухото да си измие.
	После ситно ще извие
	ситно хорце на поляна:
	Лиса, Ежко и Мецана…
	А в листака, хубавец,
	ще им пее Кос-свирец.
P$
