	Един човек имал магаре и кон. Вървели те по пътя; магарето рекло на коня:
	— Тежко ми е, няма да домъкна всичко, вземи от мене поне малко.
	Конят не послушал. Магарето паднало от напън и умряло. А когато стопанинът натоварил всичко от магарето на коня, а на туй отгоре и магарешката кожа, конят се завайкал:
	— Ох, тежко на мене, бедния, тежко на мене, нещастника! Не исках мъничко да му помогна, а сега мъкна всичко, че и кожата.
