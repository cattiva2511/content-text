	Вървели през гората двама другари и насреща им изскочила мечка. Единият се втурнал да бяга, покатерил се на едно дърво и се потулил, а другият останал на пътя. Нямало що да прави — проснал се на земята и се престорил на мъртъв.
	Мечката се приближила до него и почнала да го души: а той дори престанал да диша.
	Мечката помирисала лицето му, помислила, че е мъртъв и отминала.
	Когато мечката си отишла, оня слязъл от дървото и се засмял:
	— Е — рекъл той, — какво ти пошушна мечката на ухото?
	— Тя ми каза, че са лоши ония хора, които бягат от другарите си през време на опасност.
