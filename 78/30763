	Тетревът седял на дървото. Лисицата се приближила до него и рекла:
	— Здравей, тетревче, мое другарче, щом чух гласеца ти, бързо дойдох да те видя.
	— Благодаря за добрата дума — рекъл тетревът.
	Лисицата се престорила, че не дочула и рекла:
	— Какво казваш? Не чух. А ти, тетревче, мое другарче, да беше слязъл да се разходиш по тревицата, да поговориш с мене, защото от дървото няма да чуя хубаво.
	Тетревът рекъл:
	— Страх ме е да сляза на тревата. За нас, птиците, е опасно да ходим по земята.
	— Да не би да се боиш от мене? — казала лисицата.
	— Ако не от тебе, от другите животни се боя — рекъл тетревът. — Има всякакви животни.
	— Не, тетревче, мое другарче, преди малко излезе указ, по цялата земя да има мир. Сега вече зверовете не се закачат един друг.
	— Виж, това е хубаво — рекъл тетревът, — защото ето че пристигат кучета, ако беше по старому, трябваше да си отидеш, а сега няма от какво да се боиш.
	Лисицата чула за кучетата, наострила уши и искала да избяга.
	— Къде отиваш? — рекъл тетревът. — Нали сега има указ, кучетата няма да те закачат.
	— А кой ги знае — казала лисицата, — може да не са чули за указа.
	И побягнала.
