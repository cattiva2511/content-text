	Един селянин изтървал секирата си в реката; от мъка седнал на брега и почнал да плаче.
	Водният цар го чул, съжалил селянина, изнесъл му от реката златна секира и казал:
	— Твоя ли е тая секира?
	Селянинът рекъл:
	— Не, не е моя.
	Водният цар изнесъл друга — сребърна секира. Селянинът пак казал:
	— Не е моя секирата.
	Тогава водният цар изнесъл истинската секира. Селянинът рекъл:
	— Ето, тази е моята секира.
	Водният цар подарил на селянина и трите секири, задето казал истината.
	В къщи селянинът показал секирите на другарите си и разправил какво се случило с него.
	Тогава един селянин намислил да направи същото: отишъл при реката, нарочно хвърлил своята секира във водата, седнал на брега и заплакал.
	Водният цар изнесъл златната секира и запитал:
	— Твоя ли е тази секира?
	Селянинът се зарадвал и извикал:
	— Моя, моя!
	Водният цар не му дал златната секира и неговата не върнал, задето излъгал.
