	Едно време имало голяма война между зверовете и птиците. Прилепът не се присъединявал нито към едните, нито към другите и все изчаквал да види кой ще надвие. Отначало птиците почнали да надвиват животните, тогава прилепът се присъединил към птиците, летял с тях и се наричал птица, но сетне, когато животните почнали да надделяват, прилепът се предал на животните. Той им показал своите зъби, лапи и цицки и ги уверявал, че е животно и че обича животните. Най-накрая все пак птиците победили. Тогава прилепът отново се предал на птиците, но птиците го прогонили. И към животните не можел вече да се присъедини, и оттогава прилепът живее по избите, в дупките, лети само по здрач и не се присъединява нито към животните, нито към птиците.
