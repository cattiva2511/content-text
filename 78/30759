	Пропаднала на един богат търговец кесията с парите, обявил той, че в кесията имало две хиляди рубли и обещал да даде половината на оногова, който намери парите. Един работник намерил кесията и я занесъл на търговеца. Досвидяло на търговеца да даде обещаната половина. Той измислил, че уж освен пари, в кесията му имало и скъпоценен камък и казал:
	— Няма да дам парите. В кесията имаше скъпоценен камък. Дай ми камъка, тогава ще ти дам хиляда рубли.
	Работникът отишъл при съдията. Съдията се позамислил и рекъл на търговеца:
	— Ти казваш, че в кесията имало две хиляди рубли и един скъпоценен камък. А в тази кесия няма камък, значи кесията не е твоя. Нека тази кесия с парите остане у работника, додето се намери техният собственик, а ти съобщи за твоите загубени вещи, може пък да се намерят.
	Търговецът, без да се противи, дал на работника хиляда рубли.
