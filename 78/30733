	_Автолик_* — син на Хермес и Хиона, баща на Антиклея — майката на Одисей. Разбойник, клетвонарушител и измамник, които качества наследил от баща си. Умеел да се превъплъщава във всякакви образи.
	[* Транскрипцията е съгласувана с постановките на сборника „Изговор и произношение на чужди имена в българския език“ под съставителството на _Л. Андрейчин_ и _В. Въгленов_, 1974 г., по-специално статията на _Г. Батаклиев_ „Старогръцки имена“ (стр. 268–289).]
	_Агамемнон_ — син на микенския цар Атрей, брат на Менелай и съпруг на Клитеместра. Баща на Ифигения, Хризотемида, Лаодика, Ифианаса, и Орест. Владетел на Микена, Коринт, Клеона, Сикион и Северна Ахея. Предводител на всички гръцки воини в похода срещу Троя. След завръщането си погубен от Клитеместра и нейния прелъстител Егист.
	_Аеда_ — дъщеря на ефеския цар Пандарей.
	_Аид_ (Хадес) — син на Кронос и Рея, брат на Зевс и Посейдон, съпруг на Персефона. Страшният бог на мрачния подземен свят, бог на смъртта, съдник на мъртвите. Самото подземно царство на мъртвите.
	_Алибант_ — град в Южна Италия.
	_Алкиной_ — син на Навзитой и внук на Посейдон, брат на рано загиналия Рексенор, чиято единствена дъщеря Арета взел за съпруга, баща на Навзикая, върховен цар на феаките и на митическия остров Схерия.
	_Алкмена_ — дъщеря на микенския цар Електрион, съпруга на Амфитрион. Майка на близнаците Ификъл (от смъртния Амфитрион) и Херакъл (от Зевс, който се сближил с нея през една тройно удължена нощ под образа на съпруга й).
	_Алкмеон_ — син на гадателя Амфиарай и на Ерифила, един от предводителите в похода на седемте против Тива. Убил майка си, задето заради прочутата огърлица на Хармония станала виновница за смъртта на неговия баща. За убийството наказан от ериниите с безумие.
	_Алоей_ — гигант, син на Посейдон и съпруг на Ифимедея, майката на Алоадите (Алоидите) От и Ефиалт.
	_Алфей_ — най-голямата река в Пелопонес, влива се в Йонийско море. Също и богът на реката.
	_Амитаон_ — син на Кретей и на Тиро, баща на Биант и на гадателя Меламп(од), основал заедно с Нелей месенския град Пилос.
	_Амнис_ — река и пристанищен град на северното крайбрежие на остров Крит при Кносос.
	_Амфиарай_ — прочут герой и гадател от Аргос. Син на Оикъл и Хиперместра. Понеже предвиждал изхода от похода срещу Тива, не желаел да участва в него и се укрил. Неговата съпруга Ерифила издала скривалището му заради огърлицата от скъпоценни камъни, с която я подкупил Полинейк.
	_Амфилох_ — син на гадателя Амфиарай и на Ерифила, брат на Алкмеон. Прочут герой и гадател като баща си. Един от участниците в похода против Тива, явява се и сред гръцките воини пред Троя.
	_Амфион_ — 1) син на Зевс и Антиопа, съпруг на Ниоба. Получил от музите дара да свири омайно на лира. Под нейните звуци и по негова воля скални отломъци се подредили сами и образували стените на Тива, над която царували той и неговият брат близнак Зет. 2) Цар на беотийския град Орхомен, син на Иас и баща на Хлорида.
	_Амфитея_ — съпруга на Автолик, майка на Антиклея, баба на Одисей от майчина страна.
	_Амфитрион_ — син на Алкей, царя на Тиринс, внук на Персей, съпруг на Алкмена (майката на Херакъл), баща на Ификъл.
	_Амфитрита_ — една от нереидите — дъщеря на бога на морето Нерей, морска богиня. За да се спаси от задирянията на Посейдон, избягва в дълбините на морето. Посейдон я похищава на танца й с нереидите на остров Наксос. След Омир съпруга на морския бог.
	_Антиклея_ — дъщеря на Автолик, съпруга на Лаерт и майка на Одисей.
	_Антилох_ — най-старият син на пилоския цар Нестор. Най-младият, най-красивият и най-бързият от гръцките воини пред Троя. Близък приятел на Ахил и Патрокъл. Загинал в края на Троянската война от ръката на Мемнон, самопожертвал се за своя баща. Тримата воини били положени в обща гробна могила.
	_Антиной_ — син на Евпейт, от Итака. Най-дръзкият от женихите на Пенелопа, улучен пръв от стрела на Одисей.
	_Антиопа_ — дъщеря на речния бог Асоп, родила в полите на пл. Китерон от Зевс близнаците Амфион и Зет.
	_Анхиал_ — 1) един от феакските благородници; 2) царят на тафците.
	_Аполон_ — син на Зевс и Лето, брат близнак на Артемида. Бог на светлината с прозвището Феб („Блестящ“, „Пречистващ“ или „Страшен“), на поезията и музиката — Музагет („Водител на музите“), на лечението и предсказанията (негов е делфийският оракул), покровител на земеделието, скотовъдството и корабоплаването. Неговите атрибути са лира, колчан (стрелник) и тринога.
	_Аргивци_ (аргейци) — жителите на Аргос. У Омир изобщо всички гърци, които участвали в похода срещу Троя.
	_Арго_ („Блестящ“, „Бързи“) — построеният от Атина кораб, с който Язон и спътниците му („аргонавти“) отплавали за Колхида, за да вземат оттам златното руно. След завършването на похода закрепен от Атина върху небесния свод като съзвездие.
	_Аргос_ — у Омир цяла Гърция (жителите — аргейци, аргивци) или части от нея, като Пелопонес или родината на Ахиловите мирмидонци града държава Арголида в Североизточен Пелопонес.
	_Аргос_ (Аргус) — зоркият всезрящ исполин, когото ревнивата Хера поставила за страж на превърнатата в крава Зевсова любимка нимфата Йо. Представяли го с три, четири, дори със сто очи. Загинал от меча на Хермес („Аргов сразител“).
	_Арес_ — син на Зевс и Хера, страшният бог на изтребителната кървава битка и на воинската доблест, изобщо на войната. Представян с копие и колесница с обшити от злато юзди.
	_Арета_ — съпруга на царя на феаките Алкиной.
	_Ариадна_ — дъщеря на критския цар Минос и на Пазифая. Дала на Тезей намотано кълбо и така го подпомогнала да намери изхода на Лабиринта, в който той убил Минотавъра. Избягала заедно с Тезей през море за Атина, но по пътя героят я изоставил на остров Наксос. Там я намерил и я направил своя съпруга бог Дионис. Според Омир тя била пронизана със стрела от Артемида.
	_Аркезий_ — баща на Лаерт.
	_Артемида_ — дъщеря на Зевс и Лето, сестра близначка на Аполон. Богиня на лова, господарка на дивеча, покровителка на юношите и на моминското целомъдрие. Изобразява се с лък и стрели, съпровождана от сърна. Нейната тиха стрела причинява приятна неусетна смърт.
	_Асоп_ — река в Южна Беотия. Също богът на реката.
	_Атина_ — главният град на Атика, свещен на богиня Атина, близо до морето и пристанището Пирей, разположен в равнината между реките Кефис и Илис. Прочут център на изкуствата и науките на античността.
	_Атина_ (Атина Палада, Палада) — родена без майка, изхвръкнала с пълно въоръжение от главата на великия Зевс, негова любима дъщеря. Девица (Партенос). Великата богиня на мъдростта, на войната и мира, на изкуствата и занаятите („Премъдра“, „Безстрашна“). Покровителка на град Атина, на находчивия Одисей и на други гръцки герои. Нейна свещена птица е совата, затова тя носи и прозвището „совоока“).
	_Атлас_ (Атлант) — великан, син на титана Япет и брат на Прометей. Заради участие в бунта на титаните срещу олимпийските богове натоварен да носи върху раменете си стълбове, които подпират небето на западния край на света.
	_Атрей_ — цар на Микена, внук на Тантал, син на Пелопс и Хиподамея, според Омир баща на Агамемнон и Менелай. От ненавист към брат си Тиест му предложил гозба от месата на собствените му деца. Загинал от ръката на Егист.
	_Атриди_ — прозвище на Агамемнон и Менелай като синове на Атрей.
	_Афродита_ — дъщеря на Зевс и титанката Диона, или родена от пяната на морските вълни край остров Кипър, отдето произлиза прозвището й Киприда („златна Киприда“). Богиня на красотата и любовта. Невярна съпруга на Хефест, любовница на Арес, от когото има деца, между които и Ерос.
	_Ахейци_ — едно от старите гръцки племенни групи в Тесалия и Пелопонес. У Омир събирателно име на гръцките племена, които воювали срещу Троя.
	_Ахеронт_ — реката на стенанията в подземното царство, с притоци Кокит и Пирифлегетон.
	_Ахил_ — син на мирмидонския цар Пелей (оттук прозвището му „Пелид“) и на морската богиня Тетида. Най-красивият, най-бързият и най-храбрият от гръцките герои пред Троя. Убил Хектор, но сам загинал от стрела на Парис, която Аполон насочил към петата му — единственото наранимо място на тялото му („Ахилесова пета“).
	_Аякс_ (Аянт), Оилид („Малкия“) — син на локрийския цар Оилей, предводител на локрийските кораби срещу Троя, прочут бегач. При покоряването на Троя изнасилил в храма на Атина пророчицата Касандра, поради което на връщане за родината загинал при буря в морето.
	_Аякс_ (Аянт), Теламонид („Големия“) — син на саламинския цар Теламон, най-храбрият воин след Ахил в Троянската война. Спасил труповете на Патрокъл и Ахил. Огорчен, че гърците присъдили оръжието на Ахил на Одисей, замислил да погуби техните вождове, но заслепен от Атина, в миг на безумие убил сам себе си.

	* * *

	_Боотес_ — вж. _Воловар_.
	_Борей_ — северният (североизточният) вятър, духащ с огромна сила и носещ студ, мрак и сняг. Също и богът на северния вятър. Син на Астрей и на Еос (Зората). Обитавал Тракия, откъдето връхлитал на юг.

	* * *

	_Воловар_ (Боотес) — съзвездие на северното звездно небе, близо до Голямата мечка, с ярката звезда Арктур.

	* * *

	_Герайст_ — нос и пристанище на най-южния край на остров Евбея.
	_Гиганти_ — великани, синове на Гея. Устремили се срещу Олимп в борба срещу боговете (гигантомахия), но били отблъснати от Зевс и другите олимпийци с помощта на Херакъл. В „Одисея“ митическо племе като циклопите и феаките, погубени от Зевс заради дързостта им.
	_Гирейски скали_ — подмоли при бреговете на остров Евбея или при един от Кикладските острови.
	_Горгони_ — три чудовища — Стено, Евриала и Медуза, родени от морските богове Форкин и Кето. Под техния поглед всичко се вкаменявало. Само Медуза била смъртна. Персей успял да й отсече главата и я поднесъл на Атина, която я закрепила върху своята егида.
	_Гортина_ — град, разположен в средата на остров Крит.

	* * *

	_Данайци_ — гръцко племе, потомство на Данай. У Омир събирателно име за всички гърци.
	_Деифоб_ — син на Приам и Хекуба, брат на Хектор и Парис, един от най-храбрите троянски герои, след смъртта на Парис се оженва за Елена. След превземането на Троя неговият дом бил опожарен, а той съсечен от Менелай и Одисей.
	_Делос_ — най-малкият от Кикладските острови. Известен като родно място на близнаците Аполон и Артемида, затова средище на култа на Аполон.
	_Деметра_ — дъщеря на Кронос и Рея, сестра на Зевс, от него майка на Персефона. Богиня на земята и на земните недра, на плодородието и земеделието, на брака.
	_Диомед_ — син на Тидей (затова „Тидид“) и Деипила, съпруг на своята леля Егиалея, цар на Аргос, отличил се със своята храброст пред Троя, особено докато Ахил отказвал да влиза в сражения. Наранил Арес и Афродита.
	_Дионис_ (Бакхос) — първоначално тракийски бог, за гърците син на Зевс и Семела, дъщерята на тиванския цар Кадъм. Бог на виното и лозарството, на животворните сили на природата, поетическото вдъхновение и театралното изкуство.
	_Дия_ — малък остров на северното крайбрежие на остров Крит. Също по-старото, поетичното име на остров Наксос. Според „Одисея“ на него Артемида пронизала със стрела Ариадна.
	_Додона_ — град във вътрешността на Епир с най-старото светилище и оракул на Зевс.
	_Дулихий_ — остров в Йонийско море, югоизточно от Итака, принадлежал към владенията на Одисей.

	* * *

	_Еак_ — син на Зевс и нимфата Егина, цар на мирмидонците, любимец на боговете поради благочестието си. През следомирово време един от тримата съдии в подземното царство.
	_Евбея_ — най-големият остров в Егейско море, разположен в Централна Гърция срещу бреговете на Атика и Беотия.
	_Еврином_ — син на Египтий, един от женихите на Пенелопа.
	_Еврипил_ — син на Херакловия син Телеф и на Астиоха, сестра на Приам. Цар на Мизия, воювал на страната на троянците, пада убит от Неоптолем.
	_Еврит_ — син на Менелай и Стратоника, цар на Ехалия. Отличен стрелец на лък. Убит от Аполон, понеже дръзнал да го вика на състезание в стрелба. Лъкът преминал в ръцете на сина му Ифит, който го подарил на Одисей.
	_Евритион_ — тесалийски кентавър, който на сватбата на лапитския цар Пейритой се опитал да похити невестата му Хиподамея и станал причина да избухне жестоката битка между лапити и кентаври.
	_Евър_ — източният вятър.
	_Еги_ — град в Ахея, на брега на Коринтския залив, с прочуто светилище на Посейдон.
	_Египет_ — 1) долината на река Нил на юг от остров Фила; 2) самата река Нил.
	_Егист_ — син на микенския цар Тиест и на дъщеря му Пелопия, подхвърлен и отгледан от овчари. След като възмъжал, убил своя чичо Атрей и завзел властта над Микена. Докато Агамемнон воювал пред Троя, прелъстил съпругата му Клитеместра, заедно с която убил Агамемнон при завръщането му. Седем години след това царувал над Микена, а на осмата Орест изпълнил кръвното отмъщение над него и своята майка.
	_Едип_ — син на тиванския цар Лай и на Йокаста (у Омир Епикаста), баща на Етеокъл и Полинейк, на Антигона и Исмена. Над Лай тегнела прокоба, че ще загине от ръката на собствения си син, затова младенецът Едип бил подхвърлен. Пастирът, който го намерил, го занесъл на коринтския цар Полиб. Когато израсъл, Едип на път за Тива срещнал истинския си баща и без да го познае, при спречкване го убил. Освободил тиванците от чудовището Сфинкс, затова те го избрали за свой цар. Така той се оженил за собствената си майка. Когато след време узнал постъпката си, избол очите си и жив слязъл в подземното царство.
	_Еет_ — син на бога на слънцето Хелиос и на Перса, брат на вълшебката Кирка и баща на Медея. Цар на Колхида (Еея) и пазач на златното руно.
	_Еея_ — у Омир митически остров, владение на вълшебката Кирка.
	_Езон_ — вж. _Есон_.
	_Еидотея_ — (Ейдотея, Идотея) — морска нимфа, дъщеря на Протей.
	_Елада_ — 1) град и област в Пелопонес; 2) гръцкото име на Гърция — страната, обитавана от гърци (елини), включително Мала Азия и Южна Италия.
	_Елена_ (хубавата Елена) — дъщеря на Зевс и Леда, съпруга на спартанския цар Менелай. В състезанието по хубост между богините Хера, Атина и Афродита синът на троянския цар Парис отсъдил първенството на богинята на любовта, затова тя му обещала Елена, най-хубавата жена на Елада. Нейното отвличане станало повод за похода на всички ахейци под предводителството на Агамемнон срещу Троя. След гибелта на Парис Елена се омъжила за брат му Деифоб. След падането на Троя тя била приета отново от Агамемнон и заедно с него след редица морски приключения се върнала в Спарта.
	_Елида_ — крайбрежна област и град в Северозападен Пелопонес.
	_Еол_ — владетел на Еолииските (Липарски) острови, оставен от Зевс за управител на ветровете, обитавал остров Еолия.
	_Еолия_ (Стронгила, Липара) — непристъпният остров на пазача на ветровете Еол, плаващ в далечния Запад.
	_Еос_ (Зора) — дъщеря на титанската двойка Хиперион и Тея, сестра на Хелиос (Слънцето) и на Селена (Луната). Розопръстата богиня на утринната зора. Всяка сутрин изплува със своите коне из морските дълбини.
	_Епей_ — син на Панопей. Построил с помощта на Атина дървения троянски кон.
	_Епикаста_ — вж. _Едип_.
	_Ереб_ — мрачното царство на мъртвите, седалище на Аид.
	_Еремби_ — митическо племе, според Омир живяло близо до Финикия и Африка.
	_Ерехтей_ — атински цар и герой, син на Земята. Наполовина притежавал тялото на змия. Възпитаник на Атина, в нейна чест построил храма на Атина Полиада с Ерехтейона върху атинския Акропол.
	_Еримант_ — планина в Северозападен Пелопонес. На нея Херакъл сразил еримантския глиган.
	_Еринии_ — три сестри, пазителки на световния ред, богини на кръвното отмъщение. Подземни сили, които отмъщавали за всяко престъпление спрямо кръвните връзки.
	_Есон_ — син на Кретей и Тиро, цар на Йолкос, баща на Язон.
	_Ерифила_ — сестра на Адраст и съпруга на аргоския цар и гадател Амфиарай. Срещу огърлицата от скъпоценни камъни, която й предложил Полинейк, издала скривалището на съпруга си пред похода срещу Тива и така го пратила на явна смърт. Синът й Алкмеон отмъстил на суетната си майка за неговата смърт.
	_Етиопци_ — според най-старото предание мирните обитатели на югоизточния край на света, от който изгрява Слънцето (оттук тъмният цвят на кожата им). По-късно е създадена представа и за западните етиопци.
	_Ефиалт_ — син на Посейдон и Ифимедея, съпругата на Алоей. Великан, който с брат си От заедно с гигантите се опитал да свали боговете от небето, но бил сразен от Аполон и Артемида.
	_Ехет_ — цар на Епир, пословичен със своята жестокост.

	* * *

	_Закинт_ — остров в Йонийско море, южно от Итака, с едноименен град.
	_Зама_ — вж. _Сама_.
	_Зевс_ — син на Кронос (затова наричан Кронид и Кронион) и на Рея, брат на Посейдон и Плутон, брат и съпруг на Хера. Бог на небето и неговия лъчист блясък, на гърма и мълниите („Гръмовержец“) — След победата му над Кронос и титаните пръв бог, върховен управител на света, баща на боговете и хората.
	_Зет_ (Зетос) — син на Зевс и Антиопа, брат близнак на Амфион (1). Смел ловец, заедно с брат си укрепил със стени град Тива.
	_Зефир_ — син на Астрей и Еос (Зората). Бог — олицетворение на приятния западен вятър, предвестник на пролетта.
	_Зора_ — вж. _Еос_.

	* * *

	_Идоменей_ — син на Девкалион, внук на Минос, владетел на Крит, участвал с 80 кораба в обсадата на Троя и се завърнал щастливо в родината си.
	_Икарий_ — брат на Тиндарей. Оженил се в Акарнания за Поликаста, баща на Пенелопа и на двама сина.
	_Илос_ — 1) син на Мермер. Владетел на град Ефира в Пелопонес. 2) Син на Трос и Калироя, основател на Троя (Илион).
	_Илион_ — Омировата Троя, столица на областта между реките Симоент и Скамандър в Мала Азия. Наречен по името на Илос (2).
	_Илития_ — дъщеря на Зевс и Хера, богиня, която подпомага родилките.
	_Ино_ (Левкотея) — дъщеря на Кадъм, втора съпруга на Атамант. В състояние на безумие съпругът й умъртвил сина си Леарх. За да не постигне същата участ и другия син Меликерт, Ино се хвърлила заедно с него в морето, където боговете я превърнали на морската нимфа Левкотея, закрилница на корабокрушенците.
	_Исмар_ — град по тракийското крайбрежие, близо до устието на Марица, столица на траките кикони. Прочуто било исмарското вино.
	_Итака_ — малък остров в Йонийско море между Кефаления и Акарнания. Сега Тиаки — 23 км дълъг, около 6 км широк, с площ от 103 кв. км (или, според археолога Дьорпфелд, остров Левкада). Родина и владение на Одисей.
	_Итил_ — син на тиванския цар Зет и на Аеда, убит от обезумялата му майка, която го поднесла в гозба на баща му.
	_Ификъл_ — 1) син на Амфитрион и Алкмена, едноутробен природен брат на Херакъл; 2) син на Филак от Филака. Аргонавт, отвлякъл биците на Тиро.
	_Ифимедея_ — дъщеря на Триопс, съпруга на Алоей, майка от Посейдон (или от Алоей) на От и Ефиалт.

	* * *

	_Йокаста_ (у Омир: Епикаста) — съпруга на тиванския цар Лай, майка и по определение на съдбата съпруга на Едип, на когото родила две дъщери и двама сина: Антигона, Исмена, Етеокъл и Полинейк. Неин баща е Менойкей, брат — Креонт.
	_Йолк_ — прочут в митологията град в Тесалия, седалище на Пелей и Язон. От него почнал походът на аргонавтите.

	* * *

	_Кавкони_ — едно от най-старите племена, живяло в Елида, Пелопонес.
	_Кадъм_ — внук на Посейдон и син на финикийския цар Агенор. Брат на похитената от Зевс Европа, баща на Семела, Ино, Агава, Антенор и Полидор. Докато бродил по света да търси сестра си, по съвета на делфийския оракул тръгнал по стъпките на невпрягана крава и на мястото в Беотия, където тя се отпуснала на тревата, основал града Кадмея, по-късно Тива. Там умъртвил страшния дракон, син на войнствения Арес. По внушение на Атина посял зъбите на чудовището в земята. От тях изникнали напълно въоръжени воини — предците на знатните тивански родове. Кадъм бил наказан да робува на Арес, но накрай се помирил с него и се оженил за неговата и на Афродита дъщеря Хармония.
	_Калипсо_ — дъщеря на Атлас, нимфата — владетелка на остров Огигия (някъде край остров Крит или Зап. Италия), която задържала при себе си корабокрушенеца Одисей седем години.
	_Касандра_ — най-красивата дъщеря на троянския цар Приам и Хекуба, сестра на Хектор и Парис. Отблъснала любовта на Аполон, затова богът я сдобил с дарбата да предсказва, но с условието никой да не вярва на предсказанията й. При подялбата на плячката от Троя се паднала пленница на Агамемнон. Умъртвена заедно с него в Микена от Клитеместра и Егист.
	_Кастор и Полидевк_ (Диоскури, Тиндариди) — двама близнаци едноутробни синове на Леда: Кастор от съпруга й Тиндарей, а Полидевк от превърнатия в лебед Зевс. Кастор станал смел конеукротител и ездач, но останал смъртен, а страшният в юмручния бой Полидевк бил дарен с безсмъртие. Неразделна двойка в похода на аргонавтите, в Калидонския лов, в борбата против Тезей. Полидевк пожертвал половината от живота си за своя брат. През ден и двамата прекарвали в подземното царство на мрака, през ден излизали над земята и препускали на белите си коне между боговете и хората.
	_Кентаври_ — планинско племе, обитавали гористите склонове на Пелион в Тесалия. Синове на Иксион, царя на лапитите, и на Нефела — облак в образа на небесната царица. Едва след Омир се изобразяват като чудовища полухора, полуконе. Прочута е битката им с лапитите. С мъдрост и справедливост изпъквал кентавърът Хирон.
	_Кера_ — богиня на насилствената смърт, смъртната орис, самата смърт.
	_Кери_ — богини на смъртната гибел, на смъртта. Грабвали човешките души в мига на тяхното отделяне от тялото.
	_Кефаления_ — най-големият остров в Йонийско море, пред Коринтския залив. Кефаленци се наричали както жителите на този остров, така и обитателите на Дулихий, Закинт, Замара и др.
	_Кикони_ — тракийско племе, което обитавало крайбрежието близо до устието на река Марица, съюзници на троянците.
	_Кимерийци_ — у Омир племе, което живеело в крайния Север във вечна мъгла и мрак при входа на подземното царство.
	_Кипър_ — остров в Източно Средиземно море, между Киликия и Сирия. Като мост между Европа, Азия и Африка един от най-древните центрове на култа на Афродита. Оттук нейното прозвище Киприда.
	_Кирка_ (Цирцея) — дъщеря на Хелиос и на дъщерята на Океана Перса, сестра на колхидския цар Айет. Зла магьосница, която превръщала корабокрушенците, попаднали на нейния остров, в животни.
	_Китера_ — остров и град пред Лаконския залив, един от главните центрове на култа на Афродита. Оттук нейното прозвище Китерея.
	_Китийци_ — племе в Мизия, в Северозападна Мала Азия.
	_Клитеместра_ — дъщеря на Тиндарей и Леда, сестра на Диоскурите и Елена, съпруга на Агамемнон, майка на Орест, Хризотемида, Електра и Ифигения. При завръщането на съпруга й от Троя го убила с помощта на прелъстителя си Егист. Над двамата убийци изпълнил кръвното отмъщение синът й Орест по внушение на Аполон.
	_Кносос_ — град на северното крайбрежие на остров Крит, резиденция на цар Минос.
	_Кокит_ („Река на плача“) — река в подземното царство, приток на Стикс.
	_Креонт_ — син на Менойкей, брат на Йокаста, след смъртта на Етеокъл и Полинейк цар на Тива.
	_Крит_ — най-големият гръцки остров в източната част на Средиземно море, през хилядолетие пр.н.е. главен център на предгръцката критско-микенска култура.
	_Кронид_ (Кронион) — прозвище на Зевс като син на Кронос.
	_Кронос_ — най-младият титан, син на Уран (Небето) и Гея (Земята), съпруг на Рея, баща на Зевс, Посейдон, Аид, Хестия и Хера. Времето на неговото управление се смятало за златния век. Убил баща си, след това присвоил властта над света, но бил прокълнат от Уран да загине от собствения си син. Зевс го надвил след ожесточена десетгодишна борба, свалил го в Тартара и го наследил като върховно божество.
	_Круни_ („Извори“) — местност в Елида.
	_Ктимена_ — сестра на Одисей.

	* * *

	_Лаерт_ — син на Аркезий, съпруг на Антиклея, баща на Одисей и Ктимена, владетел на остров Итака.
	_Лакедемон_ (Лаконика) — област в Югоизточен Пелопонес. Омир назовава с това име главния град на областта — Спарта.
	_Ламос_ — син на Посейдон, цар на лестригоните.
	_Лапити_ — митическо храбро племе в Тесалия, известно с битката му с кентаврите, избухнала на сватбата на Пейритой и Хиподамея. Вж. _Евритион_.
	_Левкадска скала_ („Бялата скала“) — скалист остров в Океана пред входа на подземното царство.
	_Левкотея_ („Бялата богиня“) — култово име на морската нимфа _Ино_ (вж.), дъщеря на Кадъм и Хармония.
	_Леда_ — дъщеря на етолийския цар Тестий, съпруга на Тиндарей, майка от Зевс (превърнал се пред нея в лебед) на Полидевк и Елена, а от съпруга си — на Кастор и Клитеместра.
	_Лемнос_ — вулканичен остров в Северно Егейско море, в който пребивавал богът на огъня Хефест — негова прочута ковачница имало върху тамошния вулкан Мозихъл.
	_Лесбос_ — голям еолийски остров пред малоазийския бряг в Егейско море, по-късно наречен Митилена.
	_Лестригони_ — митично племе от исполини людоеди, които обитавали Сицилия или Южна Италия.
	_Лето_ — титанка, внучка на Уран и Гея, съпруга на Зевс преди Хера, майка на Аполон и Артемида. Преследвана от ревността на Хера, след дълго бродене могла да роди своите близнаци на малкия подвижен остров Делос, който станал средище на нейния култ.
	_Либия_ — 1) цяла Африка; 2) цяла Северна Африка; 3) северното крайбрежие на Африка от Северен Египет до Кирена или Сирта.
	_Лотофаги_ („лотосояди“) — митическо племе, обитавало киренското крайбрежие на Африка. Който вкусвал от плода на дървото лотос, забравял миналото си.

	* * *

	_Малея_ — нос на югоизточния край на Пелопонес, в Лакония.
	_Мантий_ — син на Меламп, прочут гадател.
	_Маратон_ — малка равнина и селище на източното крайбрежие на Атика, 28 км североизточно от гр. Атина, срещу остров Евбея.
	_Мая_ — нимфа, дъщеря на Атлас, от Зевс майка на Хермес.
	_Мегара_ — дъщеря на тиванския цар Креонт, първа съпруга на Херакъл.
	_Меламп_ (Мелампод — „Черноногия“) — син на Амитаон, брат на Биант. Разбирал езика на животните, прочут гадател и лекар. Митически основател на култа на Дионис в Гърция.
	_Мемнон_ — син на Титон и на Еос (Зората), цар на „Източна Етиопия“ (т.е. Асирия). Исполин с необикновена сила. Като съюзник на Приам в Троянската война убил Несторовия син Антилох, но паднал от ръката на Ахил.
	_Менелай_ — син на Атрей, по-малък брат на Агамемнон, съпруг на Елена и цар на Спарта. След отвличането на Елена от Парис повел ахейските воини срещу Троя. Пред крепостта спасил трупа на Патрокъл. При превземането на града убил Деифоб и заедно с Елена се завърнал в Спарта.
	_Ментор_ — син на Алким от Итака, връстник и близък приятел на Одисей. В негово отсъствие съветник на Телемах. Често под неговия образ Атина придружавала Телемах или подпомагала Одисей в борбата му срещу женихите.
	_Месена_ — главен град на Месения, област в югозападната част на Пелопонес.
	_Микен_ — 1) крепост и град в Арголида, Североизточен Пелопонес. Седалище на цар Агамемнон. Според преданието основан от Персей, старо средище на предгръцката микенска култура. 2) Дъщеря на Инах.
	_Мимант_ — планина в Йонийското крайбрежие срещу о. Хиос.
	_Минос_ — син на Зевс и Европа, брат на Радамант и Сарпедон, съпруг на Пазифая, баща на Ариадна, Девкалион, Федра, Главк и Андрогей. Цар и законодател на остров Крит. Повикал Дедал да построи Лабиринта за чудовището получовек-полубик Минотавър, роден от Пазифая за срам на царския дом. Според „Одисея“ след смъртта си станал съдник в подземното царство.
	_Мирмидонци_ — ахейско племе във Фтиотида — Тесалия, подвластно на Ахил. Под негово предводителство участвали в похода срещу Троя. Името си водят от Мирмидон, сина на Зевс и Евримедуза, пред която върховният бог се явил в образа на мравка („мирмекс“).
	_Мойри_ — дъщери на Зевс и Темида, богини на съдбата. Три старици, които предели нишките на човешкия живот: Клото изпридала нишката, Лахеза я поемала и предопределяла, а Атропа („Непреклонната“) я отрязвала в часа на смъртта. В ед.ч. „Съдба“.
	_Музи_ — първоначално три, по-късно девет дъщери на Зевс и на богинята Мнемосина („Памет“) или Хармония. Родени на Олимп и почитани там и на пл. Хеликон. У Омир богини на песента, знанието и поетичното творчество.

	* * *

	_Навзикая_ — дъщеря на царя на феаките Алкиной и на Арета.
	_Навзитой_ — цар на феаките, син на Посейдон и Перибея, баща на Алкиной и Рексенор. Извел феаките от Хиперия, отдето ги пропъдили циклопите, и ги поселил на о. Схерия.
	_Наяди_ — нимфите, които живеели в изворите и речните води. В плисъка на водите древните долавяли техния говор. Обичали песента и поезията.
	_Нелей_ — цар на Пилос, син на Посейдон и Тиро, брат близнак на Пелий, баща на Нестор.
	_Неоптолем_ — син на Ахил и Деидамея. Роден на о. Скирос, откъдето Одисей го отвел пред Троя — според предсказанието без неговото присъствие гърците не могли да изтръгнат победата. Отличавал се с храброст и жестокост. Убил Приам и Астианакс. След завръщането си се оженил за Менелаевата дъщеря Хермиона, но бил убит от нейния предишен годеник Орест в делфийското светилище на Аполон.
	_Нерик_ — кефаленски град на о. Левкада.
	_Нестор_ — цар на Пилос в Месения, син на Нелей и Хлорида, съпруг на Евридика. Най-старият от гръцките воини пред Троя. Според Омир по време на Троянската война царувал над трето поколение хора, но още бил способен воин. Неговата мъдрост и красноречие били пословични.
	_Нимфи_ — дълговечни, но не и безсмъртни човекоподобни женски божества, олицетворения на природата и нейните животворни сили. Дъщери на Зевс, живеели в извори и реки (наяди), в гори (ореади), дървета (дриади, хамадриади), в морета (нереиди, океаниди), по планини и ливади. Вечно млади.

	* * *

	_Огигия_ — митически остров на Калипсо.
	_Океан_ — световният поток, който опасвал земята. По северните му брегове живеели потънали в мрак кимерийците, на запад и изток етиопците, на юг — пигмеите. От Океана изплували всяка сутрин Еос (Зората) и Хелиос, в него се къпели звездите (освен Голямата мечка). Също богът прародител на всички богове, син на Уран и Гея. От неговия съюз с Тетия произлезли три хиляди речни богове и толкова речни богини — океаниди. Баща също на Перса, дядо на Кирка.
	_Олимп_ — най-голямата и висока планина в Гърция, на границата между Тесалия и Македония, известен като обиталище на олимпийските богове.
	_Орион_ — великан от Беотия, прочут ловец и красавец, син на Посейдон. Еос (Зората) се влюбила в него и го похитила, но от ревност Артемида го поразила със стрелата си. След смъртта му Зевс го превърнал заедно с кучето му на съзвездие, което свети близо до съзвездието Плеяди.
	_Орсилох_ — 1) син на бог Алфей, цар на Фера в Месения (в Пелопонес); 2) несъществуващ син на Идоменей.
	_Ортигия_ („Пъдпъдъченият остров“) — първото име на о. Делос. Прозвище на Артемида (Ортигийска), понеже островът бил смятан за нейна родина.
	_Орхомен_ — град в Беотия, древният главен град на минийците. Същото име носи и град в Аркадия.
	_Оса_ — планина в Средна Гърция (Тесалия), която река Пеней разделя от Олимп.
	_От_ — брат на Ефиалт, двамата внуци на Посейдон, обладаващи необикновена сила. Оковали във вериги Арес и го държали затворен. Искали да покачат върху Олимп планината Оса, върху нея Пелион, за да се възкачат на небето, и заплашили боговете. За да им попречи, Аполон ги умъртвил, преди да възмъжеят.

	* * *

	_Палада_ — вж. _Атина_.
	_Пандарей_ — цар на Ефес, син на Меропс, баща на Аеда, Меропа и Клеотера. Откраднал от критския храм на Зевс златното куче, пазача на свещената пещера. За наказание Зевс го превърнал на скала или го умъртвил. Осиротелите му дъщери били отгледани от Афродита, Хера и Атина.
	_Панопей_ — град във Фокида, Гърция, на границата с Беотия.
	_Парнас_ — многовръх планински масив във Фокида, Гърция. Върху южните му склонове се издигал делфийският храм на Аполон с оракул. Затова символ на поетическото изкуство.
	_Патрокъл_ — от Опунт, син на локрийския цар Менойтий и на Стенела. Възпитан в дома на Пелей. Най-близкият приятел на Ахил, заедно с него участвал във войната срещу Троя. Паднал от ръката на Хектор.
	_Пафос_ — име на два града на остров Кипър. В стария Пафос (Палайпафос) е бил тачен култът на Афродита, там било издигнато прочуто нейно светилище.
	_Пеира_ — малък остров в Егейско море, разположен близо до о. Хиос.
	_Пейритой_ — цар на тесалийското племе лапити, син на Зевс или Иксион и на Дия, приятел на Тезей, с когото слизал в царството на Аид, и участвал в грабването на Елена, в Калидонския лов и във войната с амазонките. На неговата сватба с Хиподамея пияният кентавър Евритион се опитал да отвлече невестата, което станало повод за битката между лапити и кентаври.
	_Пелей_ — тесалийски герой, син на егинския цар Еак и на Евдеида, съпруг на нереидата Тетида, баща на Ахил — родоначалника на епирските царе. Надживял Троянската война и умрял в дълбока старост.
	_Пелий_ — син на Посейдон и Тиро, брат близнак на Нелей. Отстранил от властта доведения си брат Есон (син на Тиро и Кретей) и се възцарил над Йолкос. Изпратил Есоновия син Язон да му донесе от Колхида златното руно с надежда, че ще погине по пътя. Язон се завърнал със златното руно, но Пелий отказал да му даде, както обещал, властта над Йолкос. Тогава дъщерите му, подучени от Язоновата съпруга Медея, го нарязали на късове и го сварили в котел с надеждата, че той ще оживее наново.
	_Пелион_ — планина в Тесалия.
	_Пенелопа_ — дъщеря на Икарий и на наядата Перибея, съпруга на Одисей, майка на Телемах. Още в древността олицетворение на съпружеската вярност и на женското благородство.
	_Перо_ — дъщеря на пилоския цар Нелей и на Хлорида, съпруга на Биант, брата на Меламп. Баща й обявил, че ще я даде съпруга на този, който му доведе биците на Ификъл от Филака. На подвига се решил заради брата си, гадателя Меламп. Но той бил заловен и хвърлен в тъмница, от която бил освободен едва след една година, и то като научил Ификъл как да се излекува от бездетност.
	_Перса_ — океанидка, съпруга на Хелиос, майка на Кирка.
	_Персефона_ (Кора) — дъщеря на Деметра от Зевс, богиня на плодородието и пролетното цъфтене на природата. Влюбен в нея, Плутон (Аид) я отвлякъл на огнената си колесница в своето подземно царство и я направил своя съпруга и владетелка на царството на мъртвите. За да не се разгневи майка й — богинята на земното плодородие, Зевс позволил Персефона да прекарва пролетта и лятото в надземния свят — тогава всичко в природата цъфти и зрее. През останалото време, когато тя остава при Плутон, на земята цари студ и мраз.
	_Пиерия_ — крайбрежна област в Югозападна Македония, на север от пл. Олимп. Любимо обиталище на музите.
	_Пизистрат_ — по-младият син на Нестор.
	_Пилос_ — град на западното крайбрежие на Месения, срещу о. Сфактерия, владение на Нестор.
	_Пирифлегетон_ („Горящ от огън“) — огнена река в подземното царство, вливала се в Ахерон.
	_Пито_ — най-старото наименование на областта до пл. Парнас във Фокида, където бил разположен град Делфи с прочутия храм и оракул на Аполон.
	_Планкти_ — според Омир две подвижни скали в морето между острова на сирените и Сцила и Харибда, върху които се разбивали носени неотразимо от течението морските съдове.
	_Плеяди_ — седем сестри, дъщери на Атлас и океанидката Плейона, дружки на Артемида: Мая, Електра, Алкиона, Меропа, Астропа, Тайгета и Келена. За да ги спаси от задирките на Орион, Зевс ги превърнал в съзвездие на небето.
	_Полифем_ — най-известният от циклопите, син на Посейдон и нимфата Тооса. Исполин с единствено око на челото, обитавал с овчето си стадо в планинска пещера.
	_Посейдон_ — син на Кронос и Рея, брат на Зевс, Плутон и Хера, съпруг на ревнивата като Хера Амфитрита. След победата на олимпийските богове над титаните получил като свой дял властта над морето, реките и потоците. Дворецът му се намирал на дъното на Егейско море. Съпровождан от свита тритони и нереиди. Символ на властта му е тризъбецът в ръката му. Олицетворение на разрушителната стихия, бог земетръсец.
	_Приам_ — последният цар на Троя, син на Лаомедонт, съпруг на Хекуба, баща на петдесет сина (най-известни Хектор, Парис и Деифоб) и на толкова дъщери (Касандра, Поликсена и т.н.).
	_Прокрида_ — дъщеря на атинския цар Ерехтей, съпруга на Кефал.
	_Протей_ — морско божество на о. Фарос, подчинено на Посейдон. Старец, който притежавал прорицателски дар и умеел да приема всякакви образи.

	* * *

	_Радамант_ — цар на Крит, син на Зевс и Европа, брат на Минос. Заради своята справедливост един от тримата съдници в подземното царство.

	* * *

	_Салмоней_ — син на Еол, баща на Тиро. Понеже дръзнал да произвежда гръм и мълнии като Зевс, бил поразен от него.
	_Сама_ — остров в Йонийско море на югозапад от Итака. По-късната Кефаления.
	_Сидон_ — най-старият град във Финикия.
	_Сидония_ — областта на Сидон — Финикия.
	_Сизиф_ — син на Еол и Енарета, брат на Салмоней, строител и цар на Ефира (Коринт), прочут по своето користолюбие и измамничество. Наказан да избутва в подземното царство грамадна скала до върха на възвишение и тя всеки път се търкулвала обратно („Сизифов труд“).
	_Сикания_ — старото име на о. Сицилия.
	_Синтии_ — най-старото племе, което обитавало о. Лемнос.
	_Сирени_ — девойки с птичи тела и женски глави. Омайвали от своите брегове с вълшебния си глас моряците, увличали ги и ги разкъсвали.
	_Сирия_ — приказен остров, насаден с лози, родина на овчаря Евмей.
	_Скирос_ — остров, разположен североизточно от Евбея.
	_Солимски планини_ — планини в страната на солимите. _Спарта_ (Лакедемон) — един от най-известните градове на Гърция, главен град на Лакония, над който царувал Менелай.
	_Стикс_ — у Омир една от реките или блато в подземното царство. Клетвата в нея била свещена за хора и богове. Водата й — отровна за хора и животни.
	_Сунион_ — нос в Югоизточна Атика.
	_Схерия_ — приказен остров, на който се преселили феаките от Хиперия под водителството на Навзитой.
	_Сцила_ — шестоглаво морско чудовище с дванадесет ръце, обитавало пещера под една скала срещу въртопа на Харибда и нагълтвало оттам мореплавателите.

	* * *

	_Тайгет_ — стръмна планинска верига в Пелопонес, между Лакония и Месения.
	_Тантал_ — фригийски цар, син на Зевс, баща на Пелопс и на Ниоба. Приказно богат цар на Сипил във Фригия. Любимец на боговете, удостояван да се храни на тяхната трапеза. Започнал да издава разговорите им и да раздава храната, останала от тяхната трапеза — амброзия и нектар, на приятелите си. Насякъл сина си Пелопс и го поднесъл на парчета в гозба на боговете, за да изпита всезнанието на Зевс. Наказан да се измъчва от вечна жажда в подземното царство до шия във вода, която се снишавала, когато се навеждал. Отрупани с плодове клони висели над него, но се издигали, когато той, мъчен от глад, посягал към тях. Над главата му тегнела скала, която грозяла да падне над него („Танталови мъки“).
	_Тафос_ — остров в Йонийско море на западното крайбрежие на Акарнания, северно от Итака, сега Меганиси.
	_Тафци_ (тафийци) — обитателите на остров Тафос.
	_Тезей_ — атически герой, син на Егей и Етра. Израсъл при дядо си Питей в Троизен (в Арголида). Възпитан от мъдрия кентавър Хирон. Освободил атиняните от задължението им да пращат в Крит всяка година четиринадесет избрани по жребие младежи на Минотавъра. Влязъл в Лабиринта на чудовището получовек-полубик и го убил. С помощта на кълбото на царската дъщеря Ариадна успял да намери изхода. Участвал в борбата на Херакъл с амазонките, в похода на аргонавтите, в Калидонския лов.
	_Теламон_ — цар на Саламин, син на Еак, брат на Пелей, баща на Аякс и Тевкър, участник в похода на аргонавтите и в Калидонския лов.
	_Телемах_ — синът на Одисей и Пенелопа, възпитан от бащиния му приятел Ментор.
	_Телепил_ — град в страната на лестригоните.
	_Темеса_ — град или на о. Кипър, или в Южна Италия.
	_Темида_ — титанка, дъщеря на Уран и Гея, съпруга на Зевс, майка на хорите и мойрите, богиня на гостното право, нравствеността, законния ред и предсказанията.
	_Тенедос_ — остров и град пред западното крайбрежие на Троада.
	_Теоклимен_ — гадател от Аргос, син на Полифейд и внук на известния Меламп.
	_Теспроти_ — племе, населявало югозападната част на Епир.
	_Тетида_ — нереида, дъщеря на Нерей и Дорида, майка на Ахил. Била обичана от Зевс и Посейдон, но нито един от тях не я направил своя съпруга, защото било предсказано, че нейният син ще превъзхожда по сила баща си. Затова я омъжили за смъртния Пелей.
	_Тива_ — 1) главен град на Горен Египет; 2) главен град на Беотия, основан от Кадъм, укрепен от Амфион.
	_Тидей_ — син на калидонския цар Ойней, баща на Диомед, участник в похода на седемте срещу Тива.
	_Тиест_ — цар на Микена, син на Пелопс, брат на Атрей, баща на Егист.
	_Тиндарей_ — цар на Спарта, син на Ойбал, съпруг на Леда, баща на Кастор и Полидевк, на Елена и Клитеместра.
	_Тирезий_ — сляп старец, гадател в Тива, който открил на Едип произхода и делата му. Не загубил и в подземния свят пророческата си дарба.
	_Тиро_ — дъщеря на Салмоней, царя на Йолкос, съпруга на Кретей, от когото била майка на Есон, Ферет и Амфион, а от Посейдон, който се сближил с нея под образа на любимия й речен бог Енипей, майка на Нелей и Пелий.
	_Титий_ — един от титаните, син на Зевс и Гея. Посегнал на Лето, майката на Аполон, заради което бил поразен от Аполон и Артемида и хвърлен в подземното царство. Там бил проснат и окован във вериги. Два лешояда кълвели непрестанно черния му дроб, който отново израствал.
	_Титон_ — син на троянския цар Лаомедонт, брат на Приам, баща на царя на етиопците Мемнон. Заради хубостта му го похитила Еос (Зората) и се оженила за него. По нейна молба Зевс го дарил с безсмъртие, но богинята не се досетила да поиска за него още и вечна младост.
	_Тооса_ — дъщеря на морския бог Форкин, майка от Посейдон на циклопа Полифем.
	_Тракия_ — областта на Балканския полуостров източно от древна Македония и Епир до Черно море, с главни планини Родопи и Хемус (Стара планина), и с главни реки Аксий (Вардар), Стримон (Струма), Нестос (Места), Хеброс (Марица), Истър (Дунав). От нея проникнали в Гърция религиозни култове и митологически образи (Дионис, Орфей). Траките били известни със своята войнственост, въоръжение и коне.
	_Тринакрия_ — приказният остров на Хелиос, където пасли стадата му.
	_Троя_ (у Омир Илос, по-късно Илион) — град в областта Троада, в Северозападна Мала Азия близо до морето върху възвишение между р. Скамандър и притока й Симоент. Владение на цар Приам. Девет години отстоявал напора на гръцките воини, които желаели да си възвърнат хубавицата Елена, похитена от царския син Парис.
	_Троянски кон_ — грамаден дървен кон, изработен от _Епей_ (вж.) и оставен пред стените на Троя. В кухия му търбух се скрили най-храбрите гръцки воини, докато останалите дали вид, че се завръщат по домовете си. Троянците въпреки предупрежденията на Лаокоон внесли вътре в града коня и с това докарали гибелта си. Приам и повечето троянци загинали, а Еней с оцелелите достигнал бреговете на Италия, където основал нова държава.

	* * *

	_Фарос_ — остров в Средиземно море пред пристанището на Александрия.
	_Феаки_ (феакийци) — митическо мореплавателско племе, което обитавало о. Схелия, отъждествявай с Керкира (Коркира, днес Корфу) и било известно по своето гостоприемство и щастлив живот.
	_Федра_ — дъщеря на критския цар Минос и Пазифая, сестра на Ариадна, съпруга на атинския цар Тезей, влюбена в заварения си син Иполит. Понеже той не отвърнал на любовта й, завършила със самоубийство.
	_Фемий_ — син на Терпий, певец в двореца на Одисей в Итака.
	_Фере_ — 1) град в Месения, недалеч от Месенския залив; 2) град в Източна Тесалия.
	_Фестос_ — древен град в южната част на о. Крит.
	_Филак_ — цар на гр. Филака, баща на Ификъл (2).
	_Филака_ — град в Южна Тесалия.
	_Филоктет_ — син на Поянт от Мелибея в Тесалия и на Демонеса. Изкусен стрелец пред Троя, наследил лъка и стрелите на Херакъл. По пътя за Приамовия град бил ухапан от змия. Гърците не могли да понасят стенанията му или зловонието на раната му и го оставили на о. Лемнос, където прекарал десет години. Според оракула Троя нямало да падне без оръжието на Филоктет, затова Одисей и Неоптолем го довели пред троянската крепост. Убил Парис и ускорил падането на града.
	_Финикия_ — тясна ивица от сирийското и ливанското крайбрежие на Средиземно море. Финикийците били известни като смели мореплаватели и предприемчиви търговци.
	_Форкин_ — морски бог, син на нимфата Тооса.
	_Фтия_ — град и област в Южна Тесалия, населявана от мирмидонци, владение на Пелей и на сина му Ахил.

	* * *

	_Харибда_ — опасен морски въртоп срещу чудовището Сцила. Олицетворение на въртопа — чудовище на дъното на морето, което поглъщало морските води заедно с корабите и отново ги избълвало.
	_Харити_ — дъщери на Зевс и океанидката Евринома, богини на красотата и радостта.
	_Харпии_ — божества на бурята и бързата смърт, полужени-полуптици.
	_Хеба_ — дъщеря на Зевс и Хера, богиня на цъфтящата младост. Поднасяла на боговете в Олимп нектар и амброзия. Съпруга на обожествения Херакъл.
	_Хелеспонт_ — морският проток Дарданели, който разделя Европа от бреговете на Мала Азия. Когато прелитали над него върху гърба на овена със златното руно Фрикс и Хела, за да избягнат от мащехата си Ино, Хела паднала в протока. Оттогава той бил наречен Хелеспонт („море на Хела“).
	_Хелиос_ — син на титана Хиперион и Тея, брат на Селена (Луната) и на Еос (Зората). Красив, младеж с венец от лъчи на главата. В зори изплувал из океанските води, а вечер отново се потапял в тях или потъвал под земята.
	_Хера_ — първата дъщеря на Кронос и Рея, едновременно сестра и съпруга на върховния бог Зевс, майка на Арес, Хефест, Хеба. Царица на олимпийските богове, пазителка на брачното право и покровителка на майчинството.
	_Херакъл_ („Прославен чрез Хера“) — най-храбрият герой от гръцката митология, идеал за мъжка доблест. Син на Зевс и смъртната Алкмена, още от рождение преследван от Хера. В люлката му тя пратила две огромни змии, но младенецът ги удушил. Когато възмъжал, в служба на микенския цар Евристей извършил прочутите дванадесет подвига, последният от тях било слизането му в подземното царство и извеждането оттам на триглавия Цербер.
	_Хермес_ — син на Зевс и нимфата Мая. Роден в пещера на аркадската планина Килена. Няколко часа след рождението си построил от черупка на костенурка лира. Пратеник и вестител на боговете, чиято воля изпълнявал със златния си жезъл в ръка. Бог на пътищата и кръстопътищата — носил се над земя и море с крилатите си златни сандали. Пренасял от Зевс на хората съня и сънищата, придружавал душите на починалите до царството на сенките. Първоначално благодатен бог на скотовъдците и стадата им, после бог на търговията, ловкостта, измамата и кражбата.
	_Хермиона_ — единствена дъщеря на Менелай и Елена. Според Омир при превземането на Троя обещана на Неоптолем и по-късно омъжена за него.
	_Хефест_ — син на Зевс и Хера. Още от рождение грозен и хром, от срам майка му го хвърлила от Олимп в морето, но там го отгледала Тетида. Съпруг на невярната богиня на красотата Афродита. Бог на огъня, ковачеството и на изкуствата и занаятите, за които е нужен огънят. Живеел във вътрешността на вулканите. Най-известните му ковачници се намирали на о. Лемнос и на Етна на о. Сицилия. За помощници му служили циклопите.
	_Хиос_ — голям и плодороден остров в Егейско море срещу Западното малоазийско крайбрежие, населен от йонийци и прочут със своето вино.
	_Хипересия_ — по-старото име на гр. Егейра в Ахея.
	_Хиперион_ — титан, син на Уран и Гея, съпруг на Тея, баща на Хелиос, Селена, Еос (Зората).
	_Хлорида_ — дъщеря на орхоменския цар Амфион (2), съпруга на пилосеца Нелей, майка на Нестор, на Перо.
	_Хори_ („времена“) — дъщери на Зевс и Темида, прелестни богини на цъфтежа и зреенето в природата, на красотата, цветята и плодородието, по-късно на годишните времена. Отваряли и затваряли небесните врати, спътнички на боговете, особено на Афродита.

	* * *

	_Циклопи_ — еднооки свирепи исполини с око по средата на челото. Помощници в ковачницата на Хефест.
	_Цирцея_ — латинизирано име на Кирка.

	* * *

	_Язон_ — тесалийски герой, син на Есон от Йолкос и на Алкимеда (Полимеда, Полимела), предводител на аргонавтите. С помощта на дъщерята на цар Еет чудодейката Медея, която го обикнала, грабнал златното руно от Колхида и го отнесъл в Йолкос. След време заради дъщерята на коринтския цар Креуса (Главка) изоставил Медея, но тя си отмъстила жестоко — умъртвила двете си деца от него.
	_Ярдан_ — у Омир река в Западен Пелопонес, сега непозната.
