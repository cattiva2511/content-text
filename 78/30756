	Един пустал вълк вървял край селото и срещнал едно угоено куче. Вълкът попитал кучето:
	— Кажи, куче, откъде вземате храна?
	Кучето рекло:
	— Хората ни дават.
	— Навярно ви е тежка службата при хората.
	Кучето казало:
	— Не, нашата служба не е тежка. Нашата работа е да пазим нощем двора.
	— Значи само за това ви хранят така — рекъл вълкът. — Ами че аз веднага бих се заел с вашата служба, защото ние вълците мъчно намираме храна.
	— Че какво, заеми се — рекло кучето. — Стопанинът и тебе ще почне да храни така.
	Вълкът се зарадвал и тръгнал с кучето да служи на хората. Но като пристъпил да влезе през вратата, видял, че козината на кучешкия врат е охлузена. Той рекъл:
	— Ами това, куче, от какво е?
	— Така — казало кучето.
	— Как така?
	— Ей така, от синджира. Нали денем стоя на синджир, та затуй от синджира се е охлузила малко козината на врата ми.
	— Тогава прощавай, куче — казал вълкът. — Не ща да живея при хората. Може да не бъда тъй охранен, но поне ще съм свободен.
