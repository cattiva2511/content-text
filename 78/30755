	На площада в един град имаше голям камък. Камъкът заемаше много място и пречеше на движението в града. Повикаха инженери и ги запитаха как да махнат този камък и колко ще струва това.
	Един инженер каза, че трябва да разбият камъка на парчета с барут и после на части да го откарат и че това ще струва осем хиляди рубли; друг каза, че под камъка трябва да наместят голям валяк и върху валяка да откарат камъка и че това ще струва шест хиляди рубли.
	А един селянин рече:
	— Аз пък ще махна камъка и за тая работа ще взема сто рубли.
	Запитаха го как ще направи това. А той рече:
	— Ще изкопая до самия камък голям трап; пръстта от трапа ще разпръсна по площада, ще блъсна камъка в трапа и ще изравня земята.
	Селянинът така и направи, дадоха му сто рубли и още сто за умното хрумване.
