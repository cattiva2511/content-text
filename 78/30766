	Вървях по пътя и чух зад себе си вик. Викаше едно момче — овчарче. То тичаше през полето и сочеше към някого.
	Погледнах и видях — по полето бягат два вълка: единият — стар, а другият — млад. Младият носеше на гърба си удушено агне, а със зъбите го държеше за крака. Старият вълк тичаше отдире.
	Когато видях вълците, втурнах се заедно с овчарчето след тях и ние почнахме да викаме. На нашия вик се притекоха селяни с кучета.
	Щом като старият вълк видя кучета и хора, той се затече към младия, грабна от него агнето, метна го на гърба си и двата вълка побягнаха тозчас и се скриха от очите ни.
	Тогава момчето захвана да разказва как била работата: от дола изскочил големият вълк, сграбчил агнето, удушил го и го понесъл.
	Насреща изтичало вълчето и се хвърлило към агнето. Старият вълк дал на младия да носи агнето, а сам се затекъл край него без товар.
	Но когато дойде бедата, старият остави учението и сам взе агнето.
