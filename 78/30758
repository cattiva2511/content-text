	Една катеричка скачала от клонче на клонче и паднала право върху един сънен вълк. Вълкът скочил и искал да я изяде. Катеричката почнала да се моли:
	— Пусни ме.
	Вълкът казал:
	— Добре, ще те пусна, само ми кажи, защо вие, катеричките, сте толкова весели. На мене винаги ми е мъчно, а като гледам вас, там горе вие все играете и скачате.
	Катеричката рекла:
	— Пусни ме по-напред на дървото, аз оттам ще ти кажа, иначе се боя от тебе.
	Вълкът я пуснал, катеричката побягнала на дървото и оттам казала:
	— На тебе ти е мъчно, защото си лош. Злото изгаря сърцето ти. А ние сме весели, защото сме добри и никому не правим зло.
