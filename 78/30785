	Имало едно време един дядо и една баба. Те си нямали деца. Дядото отишъл на нивата да оре, а бабата останала в къщи да пече тиганици. Бабата изпекла тиганиците и рекла:
	— Ако имахме син, той щеше да занесе тиганиците на баща си, а сега по кого да ги пратя?
	Изведнъж от памука излязло едно мъничко синче и казало:
	— Здравей, майчице!
	А бабата му рекла:
	— Откъде се взе, синчето ми, и как те казват?
	— Ти, майчице, изпреде памук и го нареди на купчинка; а пък аз там се излюпих. А името ми е Липунюшка*. Дай, майчице, аз ще занеса тиганиците на татя.
	[* _Липунюшка_ — излюпено.]
	Бабата казала:
	— Ще ги занесеш ли, Липунюшка?
	— Ще ги занеса, майчице.
	Бабата завързала тиганиците в една кърпа и ги дала на синчето си. Липунюшка взел вързопчето и се затекъл към нивата.
	В нивата се изпречила на пътя му купчинка и той викнал:
	— Тате, тате, пренеси ме през купчинката! Аз ти донесох тиганици.
	Старецът чул от нивата, че някой го вика, тръгнал да посрещне сина си, пренесъл го през купчинката и рекъл:
	— Откъде си, синчето ми?
	А момчето казало:
	— Аз, тате, се излюпих в памука — и подало на баща си тиганиците.
	Седнал старецът да похапне, а момчето рекло:
	— Дай, тате, аз ще ора.
	А старецът казал:
	— Няма да ти стигнат силите за оране.
	А Липунюшка хванал ралото и почнал да оре. Сам си оре и сам си песни пее.
	Минал край тази нива един господар и видял, че старецът седи и похапва, а конят сам оре. Господарят излязъл от каретата и рекъл на стареца:
	— Как така, старче, конят ти оре сам?
	А старецът казал:
	— Там оре момчето ми и то пее песни.
	Господарят се приближил, чул песните и видял Липунюшка.
	Тогава господарят рекъл:
	— Старче! Продай ми момчето.
	А старецът казал:
	— Не, не мога да го продам, той ми е само един.
	А Липунюшка казал на стареца:
	— Продай ме, тате, аз ще избягам от него.
	И селянинът продал момчето за сто рубли. Господарят дал парите, взел момчето, загънал го в кърпичка и го сложил в джоба си. Стигнал в къщи и рекъл на жена си:
	— Донесох ти нещо хубаво.
	А жената казала:
	— Покажи, какво е?
	Господарят извадил кърпичката си от джоба, разгънал я, а в кърпичката нямало нищо. Липунюшка вече отдавна бил побягнал при баща си.
