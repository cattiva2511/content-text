	Остарял лъвът, не можел вече да лови зверове и намислил да живее с хитрост. Влязъл той в пещерата, легнал и се престорил на болен. Започнали зверовете да го навестяват и той изяждал всичките, които влизали при него в пещерата. Лисицата се досетила каква е работата, застанала до входа на пещерата и рекла:
	— Е, Лъвчо, как си?
	Лъвът казал:
	— Зле. Но ти защо не влезеш?
	А лисицата рекла:
	— Не влизам, защото по следите виждам — влизания много, а излизания няма.
