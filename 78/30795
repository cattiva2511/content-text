	Две момиченца си отиваха в къщи с гъби.
	Трябваше да пресекат железопътната линия.
	Те мислеха, че влакът е далеко, изкачиха се върху насипа и тръгнаха през релсите.
	Изведнъж зашумя влакът. По-голямото момиченце се втурна назад, а по-малкото тичешком пресече линията.
	По-голямото момиченце викна на сестра си: „Не се връщай назад!“
	Но влакът беше тъй близко и тъй силно шумеше, че по-малкото момиченце не чу добре: то мислеше, че му казват да тича назад. Затече се назад през релсите, спъна се, изтърва гъбите и почна да ги събира.
	Влакът беше вече близо и машинистът свиреше с всички сили.
	По-голямото момиченце викаше: „Остави гъбите“, а малкото момиченце мислеше, че му казват да събере гъбите и пълзеше по железния път.
	Машинистът не можа да удържи влака. Той свиреше с всички сили и връхлетя върху момиченцето.
	По-голямото момиченце викаше и плачеше. Всички пътници гледаха от прозорците на вагоните, а кондукторът се затече на края на влака, за да види какво е станало с момиченцето.
	Когато влакът премина, всички видяха, че момиченцето лежи между релсите с глава надолу и не мърда.
	Сетне, когато влакът вече отмина далеко, момиченцето вдигна глава, скочи на колене, събра гъбите и се затече към сестра си.
