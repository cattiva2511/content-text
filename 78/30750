	Прилетял комарът при лъва и му рекъл:
	— Ти мислиш, че имаш сила по-голяма от моята? Бре, да се не види! Каква сила имаш ти? Дето драскаш с нокти и гризеш със зъби — та и баба и дядо знаят тъй да се бият. Аз съм по-силен, ако щеш излизай на война!
	И комарът забръмчал и почнал да хапе лъва по голите страни и по носа. Лъвът взел да се бие по лицето с лапи и да се дере с нокти. Изподрал и окървавил цялата си муцуна и останал без сили.
	Комарът бръмнал от радост и отлетял. Сетне, той се заплел в паяжината на паяка и почнал паякът да го смуче. Тогава комарът продумал:
	— Силния звяр, лъва, победих, а загивам от един нищо и никакъв паяк.
