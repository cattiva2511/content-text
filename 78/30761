	Една майка купи сливи и искаше да ги даде на децата си след обеда. Те бяха сложени в една чиния. Ваня никога не беше ял сливи и все ги миришеше. И те много му харесаха. Много му се искаше да ги изяде. Все ходеше край сливите. Когато нямаше никого горе в стаята, той не се сдържа, грабна една слива и я изяде. Преди обеда майката преброи сливите и видя, че няма една. Тя каза на бащата.
	А след обеда бащата рече:
	— Слушайте, деца, някой да не е изял една слива?
	Всички казаха:
	— Не.
	Ваня се изчерви като рак и също каза:
	— Не, аз не съм ял.
	Тогава бащата рече:
	— Не е хубаво, че някой от вас е изял сливата, но не е там бедата. Бедата е там, че в сливите има кокички и ако някой не умее да ги яде и глътне кокичката, след един ден ще умре. Аз от това се боя.
	Ваня пребледня и каза:
	— Не, аз хвърлих кокичката през прозорчето.
	И всички се засмяха, а Ваня заплака.
