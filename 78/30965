	Аз се претърколих в леглото и вдигнах телефона. Беше Луси Сандърс. Познавах я от две-три години, но интимно от три месеца. Току-що се бяхме разделили. Тя приказваше наоколо, че ме е зарязала, защото съм пияница, но истината бе, че я бях оставил аз, заради бившата си приятелка.
	Луси не бе понесла това добре. Реших, че трябва да намина у тях и да й обясня защо ми се налагаше да я напусна. В книгите на това се казва: „да ги отстраняваш безболезнено“. А пък аз исках да бъда добро момче. Когато пристигнах там, нейната приятелка ме пусна да вляза.
	— Какво, по дяволите, искаш?
	— Искам да отстраня Луси безболезнено.
	— Тя е в спалнята.
	Влязох. Тя лежеше на леглото, пияна и само по бикини. Почти бе изпразнила една половинлитрова бутилка скоч. На пода до нея имаше гърне, в което бе повръщала.
	— Луси — казах аз.
	Тя обърна глава.
	— Това си ти! Ти си се върнал! Знаех си, че няма да останеш с оная курва!
	— Виж, почакай за минута, бейби, аз дойдох само за да обясня защо те напуснах. Добро момче съм. Мислех, че е хубаво да обясня.
	— Ти си копеле! Ти си ужасен човек!
	Аз седнах на ръба на леглото, взех бутилката от шкафчето до нея и си дръпнах една здрава глътка.
	— Мерси. Виж, ти знаеше, че обичам Лили. Знаеше го, когато живеех с теб. Тя и аз — между нас съществува определено разбирателство.
	— Но ти ми казваше, че тя направо те убива!
	— Просто театрално преувеличение. Хората се разделят и се събират през цялото време. То си е част от процеса.
	— Аз те приех при мен. Аз те спасих.
	— Зная. Спаси ме за Лили.
	— Ти, копеле! Не можеш да различиш една добра жена, когато я имаш!
	Луси се наведе през ръба на леглото и повърна.
	Аз допих бутилката й. — Не би трябвало да пиеш този боклук. Отрова е.
	Тя се надигна обратно на леглото.
	— Остани при мен, Лари, не се връщай при нея. Остани при мен!
	— Не мога да го направя, бейби.
	— Погледни ми краката! Аз имам хубави крака! Виж гърдите ми! Имам хубави гърди!
	Аз хвърлих празната бутилка в кошчето.
	— Съжалявам, трябва да тръгвам, бейби.
	Луси скочи буйно от леглото и ме нападна, присвила ръце в юмруци. Ударите се посипаха по устата ми, по носа. Оставих я да се разтовари за секунда-две, после я хванах за китките и я хвърлих обратно на леглото. Обърнах се и излязох от спалнята. Приятелката й беше в предната стая.
	— Опитваш се да бъдеш добро момче и получаваш юмрук по носа — казах й аз.
	— Няма начин, точно _ти_ да бъдеш добро момче — каза тя.
	Аз затръшнах вратата, качих се в колата си и се махнах.


	На телефона беше Луси. — Лари?
	— Да? Какво има?
	— Слушай… искам да се запозная с приятеля ти, Дон.
	— Защо?
	— Ти каза, че бил единственият ти приятел. Бих искала да познавам единствения ти приятел.
	— Е, по дяволите, защо не?
	— Благодаря.
	— Ще ходя у тях след посещението ми при дъщеря ми в сряда. Ще бъда там около 5.00. Защо не наминеш и ти към 5.00 и ще те представя?
	Дадох й адреса и подробни инструкции. Дон Дорн беше художник. Беше с 20 години по-млад от мен и живееше в малка къща на плажа. После се обърнах на другата страна и пак заспах. Винаги спях до обяд. Тази беше тайната на успешното съществуване.
	Дон и аз бяхме изпили по две-три бири преди пристигането на Луси. Тя се появи възбудена и носеше със себе си бутилка вино. Аз ги представих един на друг и Дон отвори виното. Луси седна между мен и него и набързо пресуши чашата си. Ние с Дон продължихме на бира.
	— О — каза Луси, поглеждайки към Дон. — Той е направо чаровен!
	Дон не каза нищо. Тя го подръпна за ризата. — Ти си направо _чаровен_! — Пресуши следващата чаша и си наля още една. — Да не би току-що да си излязъл от душа?
	— Преди около час.
	— О, в косата ти има влажни къдрици. Ти си _чаровен_!
	— Как върви с рисуването, Дон? — попитах аз.
	— Не знам. Започвам да се отегчавам от стила си. Мисля, че трябва да се впусна в нова област.
	— О, тези картини на стената _твои_ ли са? — попита Луси.
	— Ъхъ.
	— Те са прекрасни! Продаваш ли ги?
	— Понякога.
	— Направо съм _влюбена_ в рибата ти! Откъде взе всичките тези аквариуми?
	— Купих ги.
	— Гледай онази оранжева риба! Аз просто съм _влюбена_ в онази оранжева риба!
	— Даа, хубава е.
	— Те самоизяждат ли се помежду си?
	— Понякога.
	— Ти си _чаровен_!
	Луси пиеше чаша след чаша вино.
	— Пиеш прекалено бързо — казах й аз.
	— Гледай кой го казва!
	— Ти още ли си с Лили? — попита Дон.
	— Стабилна връзка, като чисто злато — казах аз.
	Луси пак пресуши чашата си. Бутилката бе вече празна. — Извинете ме — каза тя и изтича в банята. Чухме я да повръща.
	— Как върви с конете ти? — попита Дон.
	— Доста добре засега. А как я караш ти? Нещо добро за чукане напоследък?
	— Късметът нещо ме е изоставил.
	— Не губи надежда. Късметът ти може и да се промени.
	— Точно на това, по дяволите, се надявам.
	— А Лили се усъвършенства все повече и повече. Не знам как го постига.
	Луиз излезе от банята. — Мили Боже, лошо ми е, вие ми се свят! — Тя се хвърли на леглото на Дон. — Вие ми се свят.
	— Просто затвори очите си — казах аз.
	Луси остана да лежи на леглото, стенеща и с широко отворени към мен очи. Дон и аз изпихме още малко бира. После му казах, че трябва да си тръгвам.
	— Остани със здраве — казах аз.
	— Господ да те поживи — каза той.
	Оставих го там, изправен до вратата си, доста пиян, и заминах.


	Претърколих се в леглото и вдигнах телефона.
	— Ало?
	Беше Луси.
	— Съжалявам за снощи. Изпих онова вино много бързо. Обаче почистих банята като малко, добро момиченце. А Дон е хубав човек. Наистина ми харесва. Може би ще купя някоя от картините му.
	— Добре. Ще се почувства поласкан.
	— Ти не ми се сърдиш, нали?
	— За какво има да се сърдя?
	Тя се засмя. — Исках да кажа, за това, че ми стана лошо и всичко останало.
	— На всеки в Америка му прилошава от време на време.
	— Аз не съм пияница.
	— Зная.
	— Ще си бъда в къщи през целия уикенд, ако решиш, че искаш да ме видиш.
	— Няма да искам.
	— Ти не ми се сърдиш, Лари?
	— Не.
	— Е, добре тогава. Чао-чао.
	— Чао-чао.
	Оставих телефона и затворих очи. Замислих се — ако продължавам да печеля на пистата, ще си купя нова кола. И ще се преместя в Бевърли Хилз. Телефонът отново иззвъня.
	— Ало?
	Беше Дон.
	— Добре ли си? — попита той.
	— Добре съм. А ти?
	— И аз.
	— Ще се преместя в Бевърли Хилз.
	— Звучи чудесно.
	— Искам да живея по-близо до дъщеря ми.
	— Как е тя?
	— Ами тя е красавица. И си има всичко, съвсем всичко.
	— Чувал ли си се с Луси?
	— Преди малко ми се обади.
	— Тя ме изсмука целия.
	— Добре ли беше?
	— Не можах да свърша.
	— Извинявай.
	— Вината не беше твоя.
	— Надявам се, че не.
	— Е, значи ти си добре, Лари?
	— Да, така мисля.
	— О, кей, ще се видим пак.
	— Разбира се. Дочуване, Дон.
	Оставих телефона и затворих очи. Бе едва 10.45 сутринта, а аз винаги спях до обяд. Животът е толкова хубав, колкото му позволиш да бъде.
