	Орелът си свил гнездо на дървото и отвъдил орлета. А под дървото дивата свиня отвъдила свинчета. Орелът летял за плячка и се връщал при своите орлета, а свинята ровила около дървото, ходела в гората и привечер донасяла храна на своите прасенца. И живеели орелът и свинята в дружба. Намислил котаракът да погуби орлетата и прасенцата. Отишъл при орела и рекъл:
	— Ти, орльо, не лети далеко. Попоглеждай към свинята. Тя е намислила нещо лошо: иска да подрови дървото с корените. Виждаш, тя все копае.
	Сетне котаракът отишъл при свинята и рекъл:
	— Не ти е добър, свиньо, съседът. Вчера чух как орелът казваше на своите орлета: „Е, орленца, скоро ще ви нагостя с прасенце. Нека само свинята се махне, ще ви донеса да хапнете млечно прасенце.“
	Оттогава орелът престанал да лети за плячка, а свинята не отивала вече в гората. Издъхнали от глад и орлетата, и прасенцата, а котаракът ги изял.
