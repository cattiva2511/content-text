	Захортували си котката и лисицата, как да се отърват от кучетата. Котката рекла:
	— Аз не се боя от кучетата, защото зная една хитрина, която ме пази от тях.
	А лисицата казала:
	— Как може с една хитрина да се отървеш от кучетата. Аз зная седемдесет и седем хитрини и седемдесет и седем въртели.
	Додето те говорели, налетели ловци и се втурнали кучета. Котката знаела една хитрина: тя скочила на дървото и кучетата не я хванали; а лисицата почнала своите въртели, но не се изплъзнала и кучетата я хванали.
