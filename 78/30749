	Една мишка излязла да се разходи. Походила из двора и пак отишла при майка си.
	— Знаеш ли, мамо, че видях два звяра. Единият страшен, а другият добър.
	Майка й рекла:
	— Кажи какви са тези зверове?
	Мишката казала:
	— Единият, страшният, ходи по двора ей така: краката му са черни, качулът му е червен, очите изпъкнали, а носът като кука. Когато минавах край него, той отвори устата си, повдигна крак и почна да крещи толкова силно, че от страх не знаех къде да се дяна.
	— Това е петелът — казала старата мишка. — Той никому не прави зло, не се бой от него. Е, а другият звяр?
	— Другият лежеше и се припичаше на слънчицето. Шийката му е бяла, крачетата сиви, гладки, лиже белите си гърдички, помръдва едвам опашчицата си и ме гледа.
	Старата мишка казала:
	— Глупава си ти, глупава. Та това е самият котарак.
