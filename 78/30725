>
#	Лица

	__ХОР НА ДАНАИДИТЕ__
	__ДАНАЙ__
	__ПЕЛАСГ__
	__ВЕСТИТЕЛ__


>	Парод

	Нека Зевс, покровителят, с благостен взор
	се обърне към нашия сонм, долетял
	от ръкавите с пясъка нежен, от Нил!
	Че далеч от земята на Зевса*,
	[* _Земята на Зевса_ — Египет. Очевидно Есхил не го назовава с името му нито тук, нито на други места в трагедията, понеже то съвпада с името на бащата на Египтиадите; срв. ст. 77–78, където Египет е наречен черен край, и ст. 561, където той е край преизобилен.]
	съпределна на Сирия, бягаме ний,
	не защото за кърви пролети градът
	ни осъжда на тежка прокуда,
	а защото не искаме с близките нам
	синове на Египт в омерзителен брак
	да се съединим.
	А баща ни Данай, вдъхновител суров
	и водител на нашето ято, реши
	да приемем най-славната мъка —
	да се втурнем стремглаво по морската шир
	и достигнем земята на Аргос*, а там
	[* _Аргос_ — столица на Арголида, област в Североизточен Пелопонес.]
	с преславната люлка на нашия род,
	произлязъл от бясната крава Ио`*,
	[* _Бясната крава Ио`._ Ио`, дъщеря на речния бог Инах, в която се влюбил Зевс, била превърната от Хера в крава. Богинята й пратила за пастир жестокия стоок великан Аргос (Аргус). По Зевсова заповед Хермес убил великана, но Хера пратила на Ио` един стършел и той я преследвал до мига, когато тя отново добила човешкия си образ; срв.]
	под дъха и ръката на Зевса.
	Та къде ли, в коя по-любезна земя
	бихме стигнали с този молителски дар —
	с тия вейки в ръка,
	загърнати в кичури вълна?
	Ти, о, град, ти, земя с тия бистри води,
	вий, небесни властители, вий, богове
	безпощадни от земните бездни,
	и ти, Зевсе, спасителю, страж на дома
	на набожните люде! Рояка жени
	приемете съчувствено в тая земя
	като свои молителки! Дръзкия рой
	на мъжете, безсрамни чеда на Египт,
	недостигнали още ронливия бряг,
	изпратете навътре в морето
	с бързогребния кораб! Застигнати там
	от свиреп ураган, от светкавица, гръм
	и от вихри, наситени с буйни води,
	да погинат сред бесните бездни,
	преди да докоснат с насилна ръка
	братовчедките, и в забранени легла,
	пряко тяхната воля, да легнат!

	___Първа строфа___

		Чуй, призовавам те аз!
		Тебе, Зевсов телец*!
	[* _Зевсов телец_ е Епаф, син на Зевс и на кравата Ио`.]
		Мой презморски покровител!
		Син на моята прамайка*,
	[* _Прамайка_ на Данаидите е Ио`.]
	на телицата сред цветовете!
		Плод на дихание Зевсово! Минали
		дните отсъдени,
		и след тях Ио` родила
	Епаф*, на ласката наречен.
	[* Епаф, на ласката наречен. По народна етимология Есхил извежда името Епаф от глагола εφάπτω „докосвам“; срв. тук ст. 314; „Прикованият Прометей“, ст. 850–851.]

	___Първа антистрофа___

		А призовавайки теб,
		спомняйки в този край,
		дето майка ми е пасла,
		за предишните й мъки,
	ще покажа на местните люде
		верни свидетелства за потеклото си,
		чудни наистина,
		но правдиви — който чуе
	докрай речта ми, ще повярва.

	___Втора строфа___

		И ако днес местен човек-птпцетълмач
		моите жалби зачуе,
		той ще рече: „Туй е гласът
	на онази Тереева
		клета жена* — тъжният глас
	[* Тракийският цар Терей обезчестил Филомела, сестра на жена си Прокна, и за да скрие деянието си, отрязал езика й. Но Филомела намерила начин да обади на сестра си. За да отмъстят, двете жени угостили Терей с месото на неговия син Итис. Терей узнал за престъплението им и решил да ги погуби, но Зевс превърнал Прокна в славей, Филомела в ластовица, а него в ястреб. Според други варианти на мита Прокна била превърната в ластовица, Филомела в славей, а Терей в папуняк.]
	на славея, гонен от ястреб.

	___Втора антистрофа___

		Няма го днес прежния кът — гонена, тя
		ту зареди за дома си,
		ту спомене синова смърт —
	как е паднал от майчина
		близка ръка — своя ръка, —
	улучен от ярост безумна.“

	___Трета строфа___

		Екнат и моите скръбни ридания
		в елински звуци;
	раздирам нежна буза,
		смугла от нилско слънце,
	и сърце, несвикнало с вопли.
	Бера цветята на скръбта
		с трепет, ще найда ли свой,
		който би взел бежанката от черния
		край* под своето крило.
	[* _Черен край_ е Египет; срв. забел. към ст. 4.]

	___Трета антистрофа___

		Вий, богове на дедите ми, знаете
		правдата, чуйте!
	Щом Орис не допуща
		пълна мъзда, то вие,
		дето мразите дръзките люде,
	съдете с правда този брак.
		Та за сломените в бран*,
	[* _Сломени в бран_ са Данаидите, избягали от Египет след несполучлива война с Египтиадите.]
		за бегълците олтарът и божата
		светост са крепостен зид!

	___Четвърта строфа___

		Зевсова кръв нека бъда наистина!
		Непостижима е
		волята на Зевса.
		Блясва в сияние той
		в мрака дори на черен жребий
	пред людските смъртни взори.

	___Четвърта антистрофа___

		Вярно сразява, не рухва безпомощно
		предначертаното
		в Зевсовата мисъл.
		Божия мисъл е то,
		нейните друми тънат в сянка
	и поглед в тях не прониква.

	___Пета строфа___

	Низвъргва смъртни клетници
	от кулите на техните надежди;
	с доспехи в бой не тръгва той —
		знае ли бог тягостен труд?
	Мисълта му владее трон,
	и оттам, от светлите престоли,
	тя върши всяко боже дело.

	___Пета антистрофа___

	Дано той види людското
	безчинство, възродено в тия смъртни:
	заради моя брак цъфти
		гибелна страст в слепи души,
	а безумната мисъл е лют,
	неотвратен бич, но ще познаят
	накрай заблудите на злото.

	___Шеста строфа___

	Оплаквам съдбоносните злочестия
	със глухи вопли и поройни сълзи —
	уви, уви! — като с надгробни стонове,
		жива редя за смъртта си!

	О, чуй, хълмисти Апиеви краю*
	[* _Апиев край_ е Аргос, назован така по името на Аполоновия син Апис; срв. ст. 267–274.]
	(разбра ли, земьо, тия странни звуци?)
		бие неспирно ръката и къса
		моето ленено
	сидонско наметало*!
	[* _Сидонско наметало_ — тъканите, произвеждани във финикийския град Сидон, били прочути с изяществото си още в Омирово време.]

	___Шеста антистрофа___

	Летят към боговете думи клетвени
	за здраве, за избегната погибел.
	Уви, уви! О, пагубни дихания!
		Де ме отвлича вълната?*
	[* Данаидите се оприличават на моряци, които не знаят къде ще бъде отвлечен корабът им от пагубните дихания на ветровете.]

	О, чуй, хълмисти Апиеви краю
	(разбра ли, земьо, тия странни звуци?)
		бие неспирно ръката и къса
		моето ленено
		сидонско наметало!

	___Седма строфа___

	Весла и дом лененошит
	ме носиха с попътен лъх
	по бездните, и не претеглих бури.
	Не се оплаквам.
	Ала дано и в бъдни дни
	всевидещият мой баща
	грижовно ме закриля!

	Та рожбите на тачена майка
	от мъжките прегръдки — ах! —
	безбрачни, непокорни да избягат!

	___Седма антистрофа___

	А Зевсовата чиста дъщеря*
	[* _Зевсовата чиста дъщеря_ е Артемида, покровителка на девиците срв. ст. 1037.]
	дано на благата ми реч
	отвърне с поглед благ и нека днес
	със всичка сила
	въстане срещу моя враг —
	да подпомогне и спаси
	тя, девата, девици!

	Та рожбите на тачена майка
	от мъжките прегръдки — ах! —
	безбрачни, непокорни да избягат!

	___Осма строфа___

		Ако не, със смугъл,
		обгорен от зноя лик,
		ние ще идем,
		мъртви, с впримчени глави,
		с тези клончета в ръце,
		при всегостолюбний Зевс,
		и Зевс на мъртъвците,
		след като Олимп не ни дочуе!

		Зевсе, нас гнети гневът,
		който е гнетял Ио`.
	Познах съпругината ярост —
		цяло небе тя завладя.
	Та вихър лих предвещава буря!

	___Осма антистрофа___

		С горка реч тогава
		порицан ще бъде Зевс,
		че не зачете
		той на кравата сина,
		своя роден син Епаф,
		че сега отвръща взор,
		слушайки речта ни.
		Чуй от висините моя повик!

		Зевсе, нас гнети гневът,
		който е гнетял Ио`.
	Познах съпругината ярост —
	цяло небе тя завладя.
	Та вихър лих предвещава буря!


>	Първи епизод

	__ДАНАЙ__
	Деца, бъдете мъдри! С мен, със стария
	баща, с кърмчия мъдър, тук пристигнахте.
	И тук, загрижен пак за вас, съветвам ви —
	словата ми в душите си да скътате.
	Съзирам прах, вестител ням на воинство,
	скриптеж на колела не секва. Бойна рат
	съглеждам аз — под щитове и с копия,
	с коне и с колесници вити. Може би
	това ще са тъдявашните вождове,
	научили за нас от свои вестници.
	Ала дали с добро, или настръхнали
	от дива ярост, в поход са се втурнали,
	за вас, деца, е най-добре да седнете
	на хълма, посветен на боговете им.
	По-здрав от крепост е олтарът, щит е той
	несъкрушим. Вървете бързо, вейките,
	увити в бяло* — знака на великия
	[* Молителските вейки били дълги и прави маслинови клончета, увити в бяла вълна; срв. ст. 334–335.]
	Кронид, — вдигнете благочестно в лявата
	ръка и с тъжна, кротка и смирена реч
	отвръщайте на странниците, както и
	приляга на изгнаници, кажете им,
	че не за кръв пролята сте в изгнание.
	Речта ви нека дързост не съпътствува,
	и нека няма наглост по лицата ви —
	от тях да гледа скромността с уверен взор

N	(Към водителката на Хора.)

	Не бързай, но и не бави словата си —
	така не правят аргоските жители.
	Отстъпвай! Ти си чужденка, изгнаница!
	Та не приляга дръзка реч на слабия!

	__ХОР__

	О татко, мъдро думаш, но и мъдри сме.
	Ще помня твоите грижни повеления.
	И нека Зевс, родителят ни, бди над нас!

	__ДАНАЙ__
	О, нека бди над вас със взори ласкави!

	__ХОР__
	Щом иска той, щастлив ще бъде свършъкът.

	__ДАНАЙ__
	Недей се бави, изпълни съвета ми.

	__ХОР__
	Желала бих до тебе да съм седнала.
	Преди да паднем, Зевсе, пожали ни ти!

	__ДАНАЙ__
	И Зевсовата птица призовавайте.

	__ХОР__
	Зовем спасителния зрак на Слънцето!

	__ДАНАЙ__
	И Аполон, небесния прокуденик!*
	[* _И Аполон, небесният прокуденик._ Зевс поразил с мълнията си Асклепий (лат. Aesculapius), син на Аполон, задето възкресявал мъртъвци. Тогава Аполон избил циклопите, които ковели Зевсовата мълния. Зевс прогонил Аполон от Олимп и го направил говедар на тесалийския цар Адмет. Срв. Еврипид, „Алкестида“ ст. 1–9, където Аполон, сам действуващо лице в трагедията, засяга този епизод от живота си.]

	__ХОР__
	Той сам е страдал, нека ни съчувствува!

	__ДАНАЙ__
	О, да, и нека ви закриля благостно!

	__ХОР__
	Кого да викам още от небесните?

	__ДАНАЙ__
	О, тук съзирам божи знак — тризъбеца*!
	[* _Тризъбецът_ е знак на Посейдон. Към този бог (по-точно: към неговата статуя) се обръща Хорът със следващата си реплика (ст. 222).]

	__ХОР__
	Ти, благ дотук, срещни ни благ на сушата!

	__ДАНАЙ__
	А ето Хермес, елинския пратеник.

	__ХОР__
	Дано допрати вест за свободата ни!

	__ДАНАЙ__
	На всички тия бози пред един олтар
	въздайте чест, седнете в туй светилище —
	рой гълъби, от ястреби подплашени,
	от враг, молепсан чрез пролята родна кръв.
	Как може птица, птича плът погълнала,
	да бъде чиста? Кой ли, похищавайки
	съпруга пряко нейно, пряко бащино
	желание, ще бъде чист? И в гроба си
	не ще избегне казънта за своите
	безумства. Че и там, говорят, друг един,
	подземен Зевс, наказва греховете ни.
	Помнете: както казах, тъй отвръщайте
	и в делото победа ще постигнете.

N	(Влиза цар Пеласг.)

	__ПЕЛАСГ__
	Къдешно е това чуждинско множество
	във варварски блестящи одеяния,
	с което заговарям тук? Не аргоски,
	нито изобщо елински са техните
	премени. Ала как тъй без вестители,
	без вождове и без защита дръзнахте
	да спрете без боязън тук? Учудвам се.
	Но аз съзирам клончета молителски,
	положени от вас пред боговете ни,
	и само туй за нас е разбираемо.
	За всичко друго бихме се догаждали,
	ако не бяхте тук, да ни обадите.

	__ХОР__
	Ти не сгреши, позна за облеклото ни.
	Но кой си ти — прост гражданин ли, вестник ли
	със посох свет, или пък си държавен вожд?

	__ПЕЛАСГ__
	О, говорете без боязън! Казвам се
	Пеласг, на Палехтон, земеродения,
	съм син и над страната господарствувам.
	И людете, що сбират плодовете й,
	на мене пеласгийци са наречени.
	И цялата земя, в която чистият
	Стримон струи — на запад от водите му, —
	е моя. Под властта ми са перебите
	и областта зад Пинд, та до Пеония,
	и планините на Додона; влажното
	море е краят — чак до него властвувам.
	А тази област Апиева — някога
	на древен лекар тъй била наречена.
	Че от отвъд Навпакт пристигнал някога
	тук Апис, Аполонов син, лечител вещ,
	и той очистил края ни от гибелни
	чудовища, които осквернената
	от древна кръв земя, същинска мащеха,
	родила — сган от змии погубителни.
	Та Апис против тях намерил способи
	целителни, спасил от смърт аргивците
	и днес живее в техните молебствия.
	И тъй, ти имаш моите свидетелства.
	Кажи сега за своя род, за себе си.
	Но дълги речи, знай, не са по нрава ни.

	__ХОР__
	Ще кажа кратка, ясна реч. Гордеем се,
	че сме аргивки, дъщери на плодната
	юница. Туй ще потвърдят словата ми.

	__ПЕЛАСГ__
	Невероятна е речта ви, странници, —
	как тъй аргивско ще е потеклото ви?
	По-скоро на либийки ми приличате,
	и в никой случай — на жени тъдявашни.
	При Нил цъфтят подобни вам растения,
	и майстори от Кипър са ударили
	печата си връз тия женски образи.
	Така, индийки странствуващи, чувал съм,
	не на коне, а на камили носят се
	из области, гранични с Етиопия.
	Оприличил ви бих и на безмъжните
	сурови амазонки, ако носехте
	колчани. Ала обяснете как така
	кръвта и потеклото ви са аргоски.

	__ХОР__
	Мълви се, че в земята на аргивците
	Ио` била на храма Херин ключница.*
	[* ст. 295–313. Друга част от историята на Ио` вж. в „Прикованият Прометей“, ст. 840–874.]

	__ПЕЛАСГ__
	Да, тъй говорят упорити слухове.

	__ХОР__
	И Зевс, мълвят, залюбил нея, смъртната.

	__ПЕЛАСГ__
	А то за Хера скрито не останало.

	__ХОР__
	И как завършил спорът на безсмъртните?

	__ПЕЛАСГ__
	В телица тя, Ио`, била превърната.
	__ХОР__
	И Зевс докоснал нея, краснорогата?

	__ПЕЛАСГ__
	Превърнат, както се мълви, в разплоден бик.

	__ХОР__
	Добре, а мощната съпруга Зевсова?

	__ПЕЛАСГ__
	Всевидник страж поставила на кравата.

	__ХОР__
	За кой всевидник пастир ти е думата?

	__ПЕЛАСГ__
	За Аргос*, Геин син, убит от Хермеса.
	[* _Аргос_ — стоокият пастир на Ио`; срв. забел. към ст. 17.]

	__ХОР__
	А сторила ли друго зло на клетата?

	__ПЕЛАСГ__
	Една муха говежда й допратила.

	__ХОР__
	Край Нил на нея стършел викат людете.

	__ПЕЛАСГ__
	И той я погнал в безконечни пътища.

	__ХОР__
	И тук речта ти се покрива с моята.

	__ПЕЛАСГ__
	Тъй стигнала до Мемфис и до Канобос.

	__ХОР__
	С ръка от Зевс докосната, родила тя.

	__ПЕЛАСГ__
	Й кой е син на Зевса и на кравата?

	__ХОР__
	Епаф, което значи избавление.

	__ПЕЛАСГ__
	И после — кой е на Епаф потомъкът?

	__ХОР__
	Царицата на край огромен — Либия.

	__ПЕЛАСГ__
	А друг от потеклото й познаваш ли?

	__ХОР__
	Бащата на баща ми — Бел, двудетният.

	__ПЕЛАСГ__
	Кое почтено име носи татко ти?

	__ХОР__
	Данай. А брат му има петдесет деца.

	__ПЕЛАСГ__
	Недей отказва да ми кажеш кой е той.

	__ХОР__
	Египт. Сега ти знаеш потеклото ми,
	затуй постъпвай с мене както с аргоска.

	__ПЕЛАСГ__
	Изглежда, че отколе със земята ни
	сте свързани. Но как сте изоставили
	огнището си? Зло ли ви е погнало?

	__ХОР__
	О царю, многоцветно зло е людското.
	Перя несходни носят наште горести.
	Та кой е смятал, че с това изгнание
	ще стигнат в Аргос, в древното отечество
	девойките, от скверен брак заплашени?

	__ПЕЛАСГ__
	Защо пред боговете ни си паднала
	с обвити в бяла вълна свежи клончета?

	__ХОР__
	За да не встъпя в брак с Египтиадите.

	__ПЕЛАСГ__
	Защо? Не позволява бог? Враждувате?

	__ХОР__
	Коя, щом люби, бяга от съпруга си?

	__ПЕЛАСГ__
	Да, тъй пораства силата на смъртните.

	__ХОР__
	А лесно е да се прогонят клетници…

	__ПЕЛАСГ__
	Как бих постъпил с вас богобоязнено?

	__ХОР__
	Не ни предавай на Египтиадите!

	__ПЕЛАСГ__
	Ах, тежки думи — да започна нова рат!

	__ХОР__
	Но Правдата ще бъде нам съратница.

	__ПЕЛАСГ__
	Ако открай съпътствува делата ви.

	__ХОР__
	Зачитай туй кормило на държавата!*
	[* _Зачитай туй кормило на държавата._ Хорът нарича _кормило на държавата_ олтара, пред който е застанал. Основание за подобно сравнение му дава мисълта, че без подкрепа от боговете не е възможно щастливото плуване на държавния кораб.]

	__ПЕЛАСГ__
	Ах, тръпна, вейките са го засенчили!

	__ХОР__
	Помни, гневът на Зевса е безмилостен!


#	Комос

	__ХОР__

	___Първа строфа___

	О сине Палехтонов, чуй ме ти
		с кротко сърце, пеласгийски властителю!
		Гледай, пред тебе е клета молителка, скитница,
	юница плаха, погната от вълк.
	Ах, спряла на спасителен стръмен връх,
		тя надава рев и сякаш
	разказва на пастира своите мъки.

	__ПЕЛАСГ__
	Аз виждам рой молителки, засенчени
	от свежи вейки — молят боговете ни.
	Дано беда не дойде с наште гостенки,
	и нека ненадейно и нечакано
	не гръмне спор! Че нам не трябват спорове.

	__ХОР__

	___Първа антистрофа___

	Беда не носим, погледни към нас,
		Зевсова щерко, Темидо, молителко!*
	[* _Темида, молителка_ — богинята, която, в името на справедливостта, моли Зевс да изпълни една или друга молба на смъртните.]
		Ти, мъдри старче, узнай от нас, по-младите:
	благува онзи, който зачете
	молител; драг е на бога онзи дар,
		който му поднася честен
	човек…

	__ПЕЛАСГ__
	Не сте дошли да молите при моето
	огнище. Оскверни ли се държавата,
	народът нека вкупом дири средството!
	Не мога да поема задължение,
	преди да съм обадил на народа си.

	__ХОР__

	___Втора строфа___

	Градът си ти, ти си съветът му!
		Вожд неподсъден си ти!
	Огнището на този край, олтарът му,
	е в твоя власт, и само твоят глас
	и само твоят скиптър, твоят трон
	решава всичко! Бой се от кощунство!

	__ПЕЛАСГ__
	Кощунството да бъде за вразите ми,
	но вам не бих помогнал, без на себе си
	да навредя. А жал ми е молбите ви
	да пренебрегна. В трепет съм, и сам не знам
	какво да предприема, да рискувам ли.

	__ХОР__

	___Втора антистрофа___

	Но устреми взори към вишния
		бдител, към грижния страж
	на страдници, пред братя коленичили,
	но помощ неполучили от тях.
	Че Зевсовият гняв ще порази
	тогова, който не познава милост.

	__ПЕЛАСГ__
	Но ако имат власт Египтиадите
	над вас и кажат, че според закона им
	сте кръвно близки, кой ще им упорствува?
	Ти трябва да докажеш, че по вашия
	закон те нямат власт върху телата ви.

	__ХОР__

	___Трета строфа___

	Никога, никога, знай, в плен на дръзки мъже
	няма да паднем ний! Чак до звездния рой
	ние ще дирим път против безумния брак!
	Не, не, стори съюз с правдата божа и тъй
	благочестиво съди ни!

	__ПЕЛАСГ__
	Неясен е съдът ви. Оставете ме!
	Аз казах и преди, че без народа си,
	макар и цар, не ще реша. Та никога
	да не рекат, ако изпаднем в бедствие:
	„Зачете чужди, а погуби своите!“

	__ХОР__

	___Трета антистрофа___

	Общият наш баща, Зевс, правосъдникът строг,
	чува нашия спор. Той въздава мъзда —
	лошо на зъл човек, на благочестен — добро.
	Щом правосъдникът Зевс мери делата, защо
	спираш смутен пред доброто?

	__ПЕЛАСГ__
	Аз диря мисъл мъдра и спасителна
	и ясен поглед, който, като някакъв
	плувец, незамъглен прониква в бездните,
	та за града, за нас самите изходът
	на станалото днес да бъде радостен —
	да не възниква сблъсък отмъстителен,
	ни аз да ви предам, тъй кротко седнали
	пред боговете, и спечеля стръвния
	съжител, погубителя, мъздителя,
	комуто не убягва даже мъртвият.
	Не е ли нужна мисъл избавителна?

	__ХОР__

	___Първа строфа___

	Размисли и стани
	благочестен закрилник за мен!
	Не предавай бежанката,
	долетяла отдалеко
	под безбожна принуда!

	___Първа антистрофа___

	Не оставяй — оттук,
	от свещения божи престол,
	да ме грабнат, о могъщи!
	Знай безсрамната им дързост
	и побой се от Зевса!

	___Втора строфа___

	Не допущай да видиш как мене,
	клетата, ще поведат силом от този олтар —
	както се води кон, —
	дърпайки с груба ръка пъстри одежди, була…

	___Втора антистрофа___

	Че за днешното твое решение
	някога твоите деца, твоят дом ще плати
	равна цена на Арей!*
	[* _Твоят дом ще плати равна цена на Арей_, т.е. потомците на Пеласг, по силата на закона, който ги обвързва с греховете на предците, ще заплащат на бога на разрухата и гибелта за несправедливо към Данаидите решение.]
	И помисли си добре: Зевс е правдивата власт!


	__ПЕЛАСГ__
	Размислих вече, ала в камък удряме.
	Голяма рат с едните или с другите
	е неизбежна. Здраво стегнат с винтове,
	готов е вече да отплува корабът.
	Но аз не виждам изход без страдание.
	Ако богатства нейде са заграбени,
	ще дойдат нови, още по-значителни,
	по волята на Зевс, обогатителя.
	Ако езикът стрелне с неуместна реч
	и тя рани болезнено сърцето ни,
	пак дума облекчава срещу думата.
	Но знай, за да не се пролее братска кръв,
	са нужни жертви, много приношения
	пред много божества — за избавление, —
	или съм заблуден относно спора ви,
	Но по-добре да бъда сляп, отколкото
	пророк на зло. И нека пряко моето
	очакване добър да бъде свършъкът!

	__ХОР__
	Аз дълго молих. Чуй сега последното.

	__ПЕЛАСГ__
	Аз слушах, слушам и сега с внимание.

	__ХОР__
	На дрехите ни има вити пояси…

	__ПЕЛАСГ__
	Е, да, това са женски украшения.
	__ХОР__
	От тях сега очаквам избавление.

	__ПЕЛАСГ__
	Разкрий на тия свои думи смисъла.

	__ХОР__
	Ако не ни се закълнеш тържествено…

	__ПЕЛАСГ__
	Тогава — как ще ти послужи поясът?

	__ХОР__
	Поновому ще украсим олтарите.

	__ПЕЛАСГ__
	Загадъчни слова, кажи го с проста реч.

	__ХОР__
	Ще се обесим тук, на тия статуи.

	__ПЕЛАСГ__
	Ах, жегна тази твоя реч сърцето ми!

	__ХОР__
	Да, ти разбра. Аз проясних очите ти.

	__ПЕЛАСГ__
	Отвсякъде — необорими бедствия!
	Безброй злини като река са рукнали!
	Навлязох в неизбродни бездни, в пропасти
	на гибелта — и никъде пристанище!
	Да не изпълня вашето желание?
	Но, както казваш, грях неизкупим е то!
	А да се срещна смело с твойте сродници,
	с Египтовите синове, в сражение?
	Не ще ли бъде горест, ако мъжка кръв,
	пролята за жени, обагри почвата?
	Ала гневът на Зевса, покровителя
	на молещите — той е най-ужасното!

N	(Към Данай.)

	А ти, о старче, татко на девойките,
	вземи по-бързо вейките в ръцете си
	и положи ги в другите светилища,
	та като видят людете, че молите,
	да не отхвърлят словото, изречено
	от мен. Човек е склонен към одумване.
	Видът ви ще събуди състрадание:
	народът ще се отврати от дръзките
	мъже, а вас ще срещне той съчувствено.
	Човек е милостив към беззащитните.

	__ДАНАЙ__
	Това за нас е безгранично щастие!
	Почтен защитник в тебе ние срещаме!
	Но дай ни стража, дай ни люде тукашни,
	за да намерим светлите предхрамови
	олтари с гостолюбните живелища
	на роговете на града, и пътят ни
	да бъде чист. Различни са ни дрехите —
	Инах* и Нил отхранват нееднакъв род.
	[* _Инах_ — река в Аргос; срв. забел. към ст. 17.]
	Страх ражда прекомерната увереност,
	и брат убива брата от незнание.

	__ПЕЛАСГ__

N	(Към свои придружници.)

	Мъже, вървете, право дума странникът,
	водете го при градските светилища.
	И не брътвете много с минувачите,
	а казвайте: молител на града ни е.

N	(Данай и придружаващите го излизат)

	__ХОР__
	О, нека той последва твойта заповед!
	А аз какво? Къде ще бъда в сигурност?

	__ПЕЛАСГ__
	Сложи тук тия вейки, знак на горести.

	__ХОР__
	Да, слагам ги, покорна на словата ти.

	__ПЕЛАСГ__
	Свърни сега в гората, върху равното.

	__ХОР__
	Откритата гора ще ме избави ли?

	__ПЕЛАСГ__
	Не те излагам на пернати хищници.

	__ХОР__
	Ала на враг, по-лют и от усойница!

	__ПЕЛАСГ__
	Отговори на благостта ми с блага реч!

	__ХОР__
	Не се чуди — страхът гнети сърцето ми.

	__ПЕЛАСГ__
	Да, женската боязън няма граници.

	__ХОР__
	И с реч, и с дело разведри душата ми!

	__ПЕЛАСГ__
	Баща ти не за дълго ще отсъствува.
	А аз ще свикам тукашните жители,
	за да създам благоприятно мнение,
	и на баща ви ще внуша какви слова
	да каже. Остани при боговете ни,
	та им разкрий мечтите на сърцето си.
	А аз отивам, за да сторя нужното.
	Вървете в моя път, Убеда, Щастие!

N	(Излиза.)


>	Първи стазим

	__ХОР__

	___Първа строфа___

	О царю на царете, преблажен
	сред блажените, сила върховна
	сред върховните сили, о Зевсе,
	послушай ни, спаси ни
	от тази мъжка дързост, която мразиш;
	хвърли сред бездните пурпурни тази
	черновеслена гибел!

	___Първа антистрофа___

	И погледни към този древен род
	на жените, чиято прамайка
	е жената, която си любил, и благ
	стани за нас отново!
	Та припомни си, твойта ръка докосна
	Ио`: затуй сме потомки на Зевса
	и обвързани с Аргос.

	___Втора строфа___

	Следа отколешна ме води
		в майчини пасища с пъстри злаци,
	сред бичи лъски, откъдето Ио`
		бяга от стършела лют,
		бяга без памет и ум,
		после, пребродила много земи,
		протока* лих преминава, и тъй,
	[* _Протокът_, за който говори Хорът, е Босфорът.]
		по повеление на ориста,
		стига насрещната суша.

	___Втора антистрофа___

	През Азия тогава хуква
		и през фригийските тучни паши
	достига мизийския град Тевтрант
		и през лидийски поля,
		през киликийски бърда,
		пряко памфилски чукари лети
		там, дето вечни реките струят,
		дето земята в богатство цъфти —
		в житния край Афродитин*.
	[* _Житният край Афродитин_ е вероятно Финикия.]

	___Трета строфа___

	Измъчвана от острата стрела
		на крилатия си пастир*,
	[* _Крилатият пастир на Ио`_ е стършелът; срв. забел. към ст. 17.]
		стига в край преизобилен*,
	[* _Край преизобилен_ е Египет; срв. забел. към ст. 4.]
		хранен от вечни снегове,
	над който буйният Тифон* лети;
	[* _Тифо`н_ е означение на горещия пустинен вятър, който разтопява снеговете на Етиопия и причинява разливите на Нил.]
	достига чистите води на Нил,
		луда от мъка и позор,
		луда от пронизваща болка,
		сякаш менада* на Хера.
	[* _Менада_ — жена, обладана от бакхическо безумие, вакханка (от името на Бакхус, Дионис). Тук — необичайно свързване на това понятие с името на Хера.]

	___Трета антистрофа___

	Изтръпнали от смъртен страх
		людете край Нил, когато
		зърнали ужасна гледка —
		зърнали грозно същество
	със смесена природа — на жена
	и крава. Вцепенили се от страх.
		Кой тогаз съжали Ио`,
		тази изгнаница злочеста,
		жертва на стръвния стършел?

	___Четвърта строфа___

	Властителят на всички векове,
		Зевс, от скръб я избави.
	Със своята целебна мощ,
	със своя дъх божествен прекрати
		всяка беда, и с буйни сълзи
		стихна скръбният й свян.
	Прие плода на Зевс и — слово истинно —
		син му роди прекрасен

	___Четвърта антистрофа___

	и преблажен през целия си век.
		Цял народ му възглася:
	„Дарител на живот е той
	и затова е с право Зевсов син!“
		Кой би спрял онуй безумство,
		плод на Херината мъст?
	Туй стори Зевс. Та дъщеря Епафова
		аз се наричам с право.

	___Пета строфа___

	Кого сред боговете бих могла
	да призовавам с право в този миг?
	Бащата, властелина и сеятеля,
	великия и древен прародител,
	делителя от зло, всеблагия — Зевса!

	___Пета антистрофа___

	Пред никого не се прекланя той,
	над него няма по-висока власт.
	Той никого не лицезре над себе си.
	Слова и дело в него са единни —
	каквото с мъдър дух реши, се сбъдва.


>	Втори епизод

N	Влиза Данай.

	__ДАНАЙ__
	Деца, дерзайте! Радостно решение
	за нас приеха тукашните жители!

	__ХОР__
	Здравей, о старче, най-любим вестителю!
	Ала кажи на нас, какъв е свършъкът
	и за какво ръцете са гласували?

	__ДАНАЙ__
	Гласуваха единодушно аргосци,
	и сякаш подмладено е сърцето ми.
	Десниците на цял народ се вдигнаха,
	и въздухът се разлюля от думите,
	че волни, неприкосновени в аргоска
	земя ще можем в мир да пребиваваме.
	Не може нито чужденец, ни тукашен
	да ни отвлича. В случай на насилие
	ако не ни помогне някой гражданин,
	очаква го прокуда и безчестие.
	Сам вождът на пеласгите съветваше
	да се реши това, като приканваше
	да не възбуждат Зевса, отмъстителя
	за молещите, и предупреждаваше,
	че двоен грях — към чуждите и своите* —
	[* Чужди и едновременно свои за народа на Аргос са Данаидите.]
	ще дава мощ на безизходно бедствие.
	Народът, недочакал глашатаите,
	десници вдигнал в знак на одобрение.
	Пеласгите се вслушаха в правдивите
	слова, и нека Зевс даде завършъка!

	__ХОР__
	Да се молим дано за добрите дела
	доброчестие този народ осени!
	Зевс, крилото на странници, нека даде
	словесата на нашите странни уста
	да се сбъднат безукорно, честно!


>	Втори стазим

	__ХОР__

	___Първа строфа___

		Чуйте сега и вие,
		Зевсородени бози,
		как благославям Аргос:
		Никога да не гори
		този пеласгийски град
		в пламъците на Арей,
		необуздания бог,
		враг на песни, зъл жътвар
		на зловещи кръвни жътви!
		Тук ни срещнаха с милост,
		тук ни с глас подкрепиха,
		тук зачетоха този клет
	рой молителки на Зевса!

	___Първа антистрофа___

		Техният глас не даде
		власт на мъжете — пряко
		нашето женско дело!
		Че пред погледа им бе
		отмъстителят на Зевса,
		демонът необорим,
		от когото никой дом
		не дочаква светъл ден —
		тежко в него той засяда.

		Нас, нещастните близки,
		молещи Зевса, тачат.
		Да, затуй върху чист олтар
		ще принасят своите дари.

	___Втора строфа___

		Нека затуй полети
		от засенени уста*
	[* _Засенени уста_ — върху лицата на Данаидите пада сянката на молитвените вейки.]
		благоговейна молитва:
		никога в тая държава
		мор да не грабва мъжете,
		нито войната да багри
		тая земя с кръвта на нейни рожби!

		Нека младото цвете
		крепне, нека драговникът
		на Афродита, людегубителят
		Арес, не къса млади вейки!

	___Втора антистрофа___

		Нека олтари пламтят,
		а покрай тях да седят
		много мъже беловласи!
		Да процъфтява градът им,
		тачейки Зевса всемощен,
		най-вече — Зевса Гостен*,
	[* _Зевс Гостен_ — Зевс като покровител на гостите, Ζεύς Ξένος Данаидите го призовават, защото като гостенки на Аргос се намират под негова закрила.]
		който по стар закон реди съдбата!

		Нека, в ред непрекъснат,
		раснат верни бранители,
		а над жените, а над родилките —
		нека грижовна бди Хеката*!
	[* _Хеката_ — Артемида-Хеката, покровителка на родилките.]

	___Трета строфа___

		Мъжегубителна сеч
		да не спохожда града
		и да не го разорява!
		Богът без песен и танц,
		богът на горестен плач,
	и гражданската буна — да не гръмват!

		Стой далече от Аргос,
		рой на болести черни,
		благ бъди за младежта,
		Фебе, ликийски боже!*
	[* _Фебе ликейски боже._ Хорът призовава Аполон като вълкоубиец (от λύκος „вълк“) и изобщо като избавител; срв. Софокъл, „Електра“, ст. 5–6:
P>
	Виж не Феб Вълкоубиеца ликейския площад, Оресте.
P$
	]

	___Трета антистрофа___

		Нека Зевс наспори
		тая земя с плодове,
		зреещи зиме и лете,
		нека бързо се множат
		нейните руди стада!
	С блага да я даруват боговете!

		Край олтарите нека
		честни песни се носят,
		нека девствени уста
		пеят под звуци на лира!

	___Четвърта строфа___

	Властта, която ръководи
	града, да брани правдините людски,
	да бъде власт, загрижена за всички!
	И нека сключат честен мир,
	преди да гръмне Арес,
	та да избягнат разпри с чужденците!

	___Четвърта антистрофа___

	И нека тачат боговете
	на своя град с прадядовската почит —
	със лаврови венци и с бичи кърви!
	Защото почит към предци
	е третата повеля
	в скрижалите на тачената Правда.


>	Трети епизод

	__ДАНАЙ__
	Добре, деца, разумни са молбите ви.
	Но чуйте от баща си, без да трепнете,
	слова необичайни, неочаквани.
	Съзирам от височината кораба —
	добре се различава, ето, виждат се
	платната му и корабните щитове,
	носът му, с поглед устремен в пространството,
	внимателно заслушан във враждебните
	слова, които идат от кормилото,
	макар и чак от онзи край на кораба!
	На палубата различавам людете
	със мургави тела в блестящи туники.
	Остатъкът от флотата и цялата
	войска се виждат. Свивайки платната си,
	към сушата загребва шумно корабът —
	водител. Трезво и спокойно гледайте
	на всичко и олтара не напускайте.
	Ще доведа защита и бранители.
	Че може да пристигне вестник, пратеник —
	за да отмъква свое достояние*.
	[* _За да отмъква свое достояние._ Данай отбягва да посочи изрично, че това достояние, тая собственост, са дъщерите му.]
	Това не ще се случи, не! Не бойте се!
	Но все пак, ако закъснеем, чакайте,
	недейте изоставя туй убежище.
	Дерзай! В съдбовно време осквернителят
	на боговете ще получи своето!


#	Комос

	__ХОР__
	Боя се, татко, че след миг до сушата
	ще бъдат бързокрилите им кораби!

	___Първа строфа___

	Аз съм вледена от страх! Мигар без полза е бил
	този мъчителен път, дългото бягство дотук?
	Татко, загивам от ужас!

	__ДАНАЙ__
	Дете, народът твърдо каза своето!
	Дерзай, за тебе ще се бият, зная аз!

	__ХОР__
	Родът Египтов е проклет, безумен е,
	не се насища на войни — познаваш го!

	___Първа антистрофа___

	В кораби с тъмни гърди, с плътно ковани греди,
	те се отправят насам, пълни с ликуваща злост!
	Следва ги мургаво войнство!

	__ДАНАЙ__
	Но те сами ще срещнат много плещести
	мъже, от южен слънчев зной опалени!

	__ХОР__
	Сама не ме оставяй! Татко, моля те!
	Сама съм нищо — слаба съм и немощна!

	___Втора строфа___

	Тяхната мисъл е зла, техните скверни сърца
	злобни тъкмежи таят, гарвани същи са те —
	тях не ги плашат олтари!


	__ДАНАЙ__
	Добре ще стане, ако бъдат мразени
	и от небето, не от нас единствени.

	__ХОР__
	Не плашат ги венци, тризъбци* божии,
	[* _Тризъбци_ — срв. забел. към ст. 221.]
	и няма, татко, те да спрат ръцете им!

	___Втора антистрофа___

	Много е в тях дързостта, ярост безбожна кипи
	в техните бесни сърца, кучета хищни са те,
	те боговете не слушат!

	__ДАНАЙ__
	По-слабо, казват, от вълка е кучето,
	и житото владее над папируса*.
	[* _Житото владее над папируса._ Житото и папирусът символизират съответно аргосците (и изобщо гърците) и египтяните. Както съобщава схолиастът (античният коментатор), „египтяните се хранят с папирус“. Мисълта, която изразява Данай, е, че онзи, който се храни с папирус, не обладава физическата сила на онзи, който употребява за храна пшеница.]

	__ХОР__
	Безумна, бясна ярост на чудовища
	живее в тях — та нека бъдем бдителни!

	__ДАНАЙ__
	За морската войска е трудна работа
	да приближи брега, да спре и с корабни
	въжета да се закрепи; кърмчията
	не мигом ще се довери на котвите,
	особено когато е в безпристанна
	земя по залез-слънце — че за мъдрия
	водач нощта е майка на вълнения.
	Не ще направят излаз и войниците,
	преди да найдат верен пристан. Вие пък
	в страха си боговете не забравяйте.
	А аз отивам да повикам аргосци
	на помощ. Те не ще похулят стария
	вестител — млад с духа и със словата си.

N	(Излиза.)


>	Трети стазим

	__ХОР__

	___Първа строфа___

	Планинска земьо, свято тачен край,
	какво ще стане с нас? Къде да бягаме?
	Потаен кът за мен ще се намери ли?
	Да стана черен дим, да стигна
	в приоблачната вие на Зевса,
	за да изчезна без следа
	и да умра като праха,
		който безкрил се носи!

	___Първа антистрофа___

	А плаха тръпне моята душа
	и потъмнява взбунено сърцето ми*.
	[* _Потъмнява взбунено сърцето ми._ Както отбелязва схолиастът, тази метафора оприличава сърцето на море, което при вълнение потъмнява.]
	Смрази ме бащиното слово, мъртва съм!
	И нека в примката съдбовна
	намеря своята погибел,
	преди един омразен мъж
	да ме докосне! По-добре
		мъртва ме имай, Хадес*!
	[* _Хадес_ — бог на подземното царство.]

	___Втора строфа___

	Да стигна сред просторите на етера,
	където в снежен прах замръзват парите,
	или пък да намеря връх —
		гладък, непристъпен, гол,
		пусто орлово гнездо, —
		та оттам да полетя,
		без да чакам скверен брак
		да ми поломи сърцето!

	___Втора антистрофа___

	Па нека после ме разкъсат кучета
	и нагостя пернатите, съгласна съм
	Смъртта ще ме освободи
		от печали и беди.
		Смърт, ела, изпревари
		сватбеното ми легло!
		Где да диря още път,
		за да се спася от брака?

	___Трета строфа___

	Да екнат нашите молби
	до небеса, до богове!
	Но как ще се изпълнят те?
	След бой? Хвърли на дързостта
	суров и строг, но справедлив
		поглед, о татко! Зачети
		своите молещи деца,
		Зевсе, вседържецо мощен!

	___Трета антистрофа___

	Че синовете на Египт,
	несносни, дързостни мъже,
	търчат по моите следи
	с нестроен, многогласен вик
	и силом се стремят към мен.
		Твои са съдиите везни!
		Може ли смъртният човек
		нещо без тебе да стори?


>	Четвърти епизод

	__ХОР__
	О, о, о! А, а, а!
	Ах, този хищник!
	В морето беше той,
	сега е на брега!
	Дано погинеш, хищнико!
	Сега сама те виждам
	и скръбен вик надавам.
	Аз виждам, почва моето тегло,
	принудата над мене!
	Уви, уви!
	По-бързо към олтарите!
	Разцъфва буйно дързостта —
	беда на суша и море!
	Ела, спаси ни, царю!

N	Влиза един Глашатай на Египтиадите.

	__ГЛАШАТАЯТ__
	Хайде, хайде, в лодката,
	бързай със всички сили!
	Не се май, не се май!
	Коси, коси ще теглим ний,
	ще мушкаме, ще леем кръв
	и глави ще сечем!
	Хайде, хайде, проклетници, в кораба!


#	Комос

	___Първа строфа___

	__ХОР__
		В тия солени води,
		в тая разпенена шир,
		с твоите вождове зли,
		с техния кораб кован да погинеш!

	__ГЛАШАТАЯТ__
		Кръв ще проливаме, кръв!
		Бягай по-бързо оттук!
		Казвам — покорна бъди!
		Този олтар остави!
		Нашият град не го зачита!

	___Първа антистрофа___

	__ХОР__
		Нивга дано не съзра
		животворящия Нил,
		който укрепва кръвта,
		който и дава живителна сила!

	__ГЛАШАТАЯТ__
	В кораба, в кораба, хей,
	искаш, не искаш — върви!
	Силата, силата, да —
	тя от олтара ще те смъкне!
	Слез, че те чака зло,
	моите пестници ще опиташ!

	___Втора строфа___

	__ХОР__
	Ах, ах! Ах, ах!
	Дано сломен те погълне
	свещената морска бездна,
	ала след като буйните вихри
	са те носили жив край гроба
	многопясъчен на Сарпедона*!
	[* _Сарпедон_ — син на Зевс, съюзник на Троя. Като говори за _Сарпедонов гроб_, Есхил, според схолиаста, има пред вид Сарпедоновия нос, на киликийския бряг, срещу остров Кипър.]

	__ГЛАШАТАЯТ__
	Гълчи, крещи и викай боговете си!
	Египетската лодка ти е сигурна,
	дори да плачеш още по-отчаяно!

	___Втора антистрофа___

	Ох, ох! Ох, ох!
	Самичък, вместо града си,
	ти лаеш и дръзко хулиш!
	Но великият Нил те вижда
	побеснял от проклета дързост —
	нека той ме избави от нея!

	__ГЛАШАТАЯТ__
	Говоря ти, по-бързо влизай в лодката,
	от две страни извита! Без забавяне,
	защото няма да щадя косите ти!

	___Трета строфа___

	__ХОР__

	О татко мой!
	Беда е божата закрила!
	Отвежда ме —
	същински бавен паяк —
	призрак, черен призрак!
	Уви, уви!

	О майко Земьо, майко Земьо,
		този ужас отвърни!
	О татко, Геин сине*, Зевсе!
	[* _Геин син_ е Зевс роден от Гея (Земя).]

	__ГЛАШАТАЯТ__
	От тукашните богове не се боя!
	Ни в младост, нито в старост са ме гледали!

	___Трета антистрофа___

	__ХОР__
	Извива се
	край мен една змия двунога,
	усойница
	същинска, сякаш впила
		зъби в мойто тяло!
	Уви, уви!

	О майко Земьо, майко Земьо,
		този ужас отвърни!
	О татко, Геин сине, Зевсе!

	__ГЛАШАТАЯТ__
	Не тръгнеш ли покорно за към кораба,
	хитонът ти ще се превърне в дрипели!

	___Четвърта строфа___

	__ХОР__
	О градски първенци,
	насилие търпя!

	__ГЛАШАТАЯТ__
	Царе, потомци на Египт, ще видите!
	Без господари няма да останете!

	___Четвърта антистрофа___

	__ХОР__
	Загиваме! Беда,
	о царю, ни слетя!

	__ГЛАШАТАЯТ__
	Изглежда, че ще уловя косите ви,
	че думите ми вие не разбирате!

N	Влиза Пеласг.

	__ПЕЛАСГ__
	Хей, ти какво? Отде това безочие,
	за да скверниш земята на пеласгите?
	Ти мислиш, че си в женски град, така ли
	Ти, варваринът, притесняваш елини!
	Ти вършиш престъпление, безумецо!

	__ГЛАШАТАЯТ__
	Защо, какво съм сторил пряко правдата?

	__ПЕЛАСГ__
	Забравяш, че си чужденец в земята ни.

	__ГЛАШАТАЯТ__
	Защо? Намерих и си вземам своето.

	__ПЕЛАСГ__
	Кои са твои тукашни закрилници?

	__ГЛАШАТАЯТ__
	О, издирвачът* Хермес — най-великият!
	[* _Издирвачът Хермес_ — Хермес като бог на щастливата находка (срв. ‛έρμαιον), който помогнал на Глашатая да намери това, което според него принадлежи на господарите му.]

	__ПЕЛАСГ__
	За бог приказваш — богове не тачиш ти!

	__ГЛАШАТАЯТ__
	Та аз почитам своите нилски демони!

	__ПЕЛАСГ__
	А наште богове са нищо, тъй ли е?

	__ГЛАШАТАЯТ__

N	(Посочва Хора)

	Ще взема тях — ако не ми попречите!

	__ПЕЛАСГ__
	Допреш ли ги, ще се разкаеш тутакси!

	__ГЛАШАТАЯТ__
	Съвсем негостолюбни са словата ти!

	__ПЕЛАСГ__
	Не са за мене гости светотатците!

	__ГЛАШАТАЯТ__
	Това ще кажа на Египтиадите.

	__ПЕЛАСГ__
	Такава грижа не гнети сърцето ми.

	__ГЛАШАТАЯТ__
	Но за да бъде ясна новината ми —
	че точността е дълг на известителя —
	какво да кажа, кой отне на вестника
	девойките, които са ни сродници?
	Не в съд Арей ще разрешава спора ви,
	не сребър откуп ще приключи свадата —
	не, първо ще погинат много воини,
	в предсмъртен гърч изгубили живота си!

	__ПЕЛАСГ__
	Защо ти трябва името ми? До-ще час
	и ще го разберете с твоите спътници.
	А тях ще отведеш, ако самите те
	желаят, убедени с честни доводи.
	Народът на града с единодушие
	реши да не предава на насилие
	девойките. А с гвоздей приковано е,
	за да не се поколебае, словото.
	Не е на крехка табличка записано,
	не в свитък на папирус запечатано,
	и ти го чуваш ясно от свободните
	уста! Махни се бързо от очите ми!

	__ГЛАШАТАЯТ__
	Несигурна война поемаш, знай това!
	Дано мъжете удържат победата!

N	(Излиза.)

	__ПЕЛАСГ__
	Мъже сред мойте люде ще намерите,
	и те не пият вино ечемичено!

N	(Към Хора.)

	А всички вие с вашите придружници
	вървете смело към града ни, здрав е той,
	заключен между крепостните зидове.
	Премного са обществените жилища,
	а пък богато съм градил и моето.
	Прекрасна къща можете да имате
	с безбройни дружки. Ако пък желаете,
	на вас ще се даде отделно жилище.
	Пред вас е най-доброто, най-приятното —
	избирайте! Че аз и всички граждани,
	чиято воля вършим тук, сме вашите
	застъпници. Какви по-властни искате?

	__ХОР__
	С добрини за доброто бъди наспорен,
	пеласгиецо благ!
	Но сега милостиво баща ни Данай,
	предвидливия, смелия, грижния вожд,
	изпрати ни. Защото той пръв ще реши
	и къде да отседнем, и где има кът,
	гостолюбен за нас. Че към странен човек
	се отправят слова
	оскърбителни. Бог да ни пази!

N	Пеласг излиза.

	Осенени от слава, под благата реч
	на любезните люде на тая страна,
	наредете се, скъпи робини, така,
	както всяка сред нас от баща ни Данай
	като жребиен дар ви получи!

N	Влиза Данай, съпровождан от стражи.

	__ДАНАЙ__
	Деца, сега на аргоските жители
	ний трябва да се молим и възливаме
	като на богове, че ни избавиха.
	Съчувствено изслушаха словата ми,
	от гняв към братовчедите ви пламнаха,
	па дадоха ми тия придружители
	и стражи като знак на уважение,
	за да не падна поразен от вражи меч
	и туй навек да оскверни земята им.
	Затуй на тях дължите по-възторжена
	признателност, отколкото на татка си.
	Сега, впишете и това сред многото
	получени от мене наставления:
	че времето разкрива непознатия,
	че всеки носи хулна реч за странника,
	и лесно се изрича реч ругателна.
	Та, моля ви, с позор не ме покривайте.
	Привлича хубостта ви всички погледи.
	Зрял плод не се опазва лесно — искат го
	и зверове, и люде (инак може ли?),
	и земни, и небесни твари. Казва ни
	Киприда*, че плодът е зрял — не дава тя
	[* _Киприда_ („кипърката“, „родената на остров Кипър“) — Афродита, богиня на любовта.]
	на Ерос да го къса предивременно.
	И всеки мъж изпраща срещу дивната
	красавица стрелата на пленения
	свой взор, обзет от пламенно желание.
	Да не достигнем туй, което с толкоз труд,
	преброждайки морето сме избягвали!
	Позор за нас и радост за вразите ми
	не бива да създаваме! Две жилища
	ни чакат: от Пеласг и от държавата —
	без плата ще живеем в тях. Прекрасно е!
	Но не забравяй бащини напътствия:
	невинността поставяй над живота си!

	__ХОР__
	Дано небето ни дарува щастие!
	За младостта ми, татко мой, не се грижи.
	Че ако бог не е решил противното,
	ще следвам аз на мисълта си дирята.


>	Екзод

	__ХОР__

	___Първа строфа___

	Да вървим и да възславим
	градодръжците блажени,
	боговете — господари на страната
	и на струйна Ерезина!
	Подхванете песента ни,
	ой робини! Да прославим твърдината
	пеласгийска, да забравим
	Нил и песните за него!

	___Първа антистрофа___

	Да запеем за реките
	с плодотворната им влага,
	с многобройните живителни потоци,
	че оплождат равнината.
	О пречиста Артемидо,
	погледни ни милостиво, да не бъдем
	преломени от Киприда!
	Аз не искам тази битка!

	__РОБИНИТЕ__

	___Втора строфа___

	Ала ние не презираме Киприда —
	като Зевс и като Хера тя е мощна.
	Хитроумната богиня
	за дела свещени тачим.
	А до скъпата си майка са Копнежът
	и чаровната Убеда,
	за която няма отказ.
	А Хармонията, влюбеният Шепот —
	са причастни с Афродита.

	___Втора антистрофа___
	Но за нас, за бегълките, аз предвиждам
	урагани, и страдания, и битки.
	Та защо с попътен вятър
	ни преследваха неспирно?
	Но каквото е решено, ще се сбъдне!
	Неизбежна е на Зевса
	мисълта неизмерима.
	Като толкова девойки преди тебе
	най-подир ще се омъжиш.

	___Трета строфа___

	__ХОР__
	Отвърни, велики Зевсе,
	този брак с рода Египтов!

	__РОБИНИТЕ__
	Та това е най-доброто,
	но е неосъществимо!

	__ХОР__
	Ти не знаеш бъднината!

	___Трета антистрофа___

	__РОБИНИТЕ__
	Мигар в Зевсовата мисъл,
	мигар в бездна се прониква?

	__ХОР__
	Не приказвай тъй надуто.
	Посъветвай ме в бедата!

	__РОБИНИТЕ__
	Срещу бог недей въстава!

	___Четвърта строфа___

	__ХОР__
	Зевсе, царю, отвърни
	брака с дръзките мъже!
	Та нали и на Ио`
	ти с целителна ръка
	бедствията прекрати
	така, че тя
	сети благата ти мощ?

	___Четвърта антистрофа___

	Дай победата на нас!
	Дай по-малката беда,
	дай третинката успех!*
	[* _Дай по-малката беда, дай третинката успех._ По-голямата възможна беда би била победата на Египтиадите; _третинката_ успех е, както отбелязва схолиастът, неосъществяването на брака с Египтиадите.]
	Правото възнагради
	с право, както моля аз
	и както бог
	знае за избава път!
