	Лош станал животът на мишките от котарака. Ден не минавал, без да изяде две, три. Събрали се веднъж мишките и почнали да обмислят как да се спасят от котарака. Мислили, мислили, нищо не могли да измислят.
	Тогава една мишка рекла:
	— Аз ще ви кажа, как да се спасим от котарака. Ами че ние затова гинем, защото не знаем кога той иде при нас. Трябва да наденем върху шията на котарака звънец, за да дрънка. Тогава всеки път, когато той наближи до нас, ще го чуваме и ще бягаме.
	— Това ще бъде хубаво — казала една стара мишка, — но някой трябва да надене звънеца на котарака. Добре си го намислила, ами я вземи, че и вържи звънеца на шията на котарака, тогава ще ти благодарим.
