	Смрачило се. Кукумявките почнали да летят в гората из дола, да се оглеждат за плячка.
	Изскочил на полянката един голям сив заек и почнал да се докарва. Старата кукумявка погледнала заека и кацнала на клона, а младата кукумявка рекла:
	— Но защо не хванеш заека?
	Старата отвърнала:
	— Не е по силите ми — заекът е голям; ще се вкопчиш в него, а той ще те завлече в гъсталака.
	Тогава младата кукумявка казала:
	— А пък аз с едната лапа ще се вкопча, а с другата мигом ще се хвана за дървото.
	И младата кукумявка се втурнала след заека, вкопчила се с лапата си в гърба му така, че всичките й нокти се впили, а другата лапа приготвила, за да се залови за дървото. Щом заекът повлякъл кукумявката, тя здравата се хванала с другата лапа за дървото и си помислила: „Няма да избяга“.
	Заекът се дръпнал и разкъсал кукумявката. Едната лапа останала на дървото, а другата на заешкия гръб. На следната година един ловец убил този заек и се зачудил, че на гърба му имало зараснали нокти от кукумявка.
