	Един старец садял ябълкови дръвчета. Казали му:
	— Защо ти са тези ябълки? Дълго има да чакаш плод от тези дръвчета и няма да изядеш нито една ябълчица от тях.
	Старецът отвърнал:
	— Ако аз не изям, други ще изядат и ще ми благодарят.

	* * *

	Два петела се биели на торището. Единият петел бил по-силен, надвил другия и го прогонил от торището. Всичките кокошки се събрали около петела и почнали да го хвалят. Петелът искал и в другия двор да научат за неговата сила и слава. Той литнал на плевнята, заплескал с криле и високо запял:
	— Вижте ме всички, аз надвих другия петел! Нито един петел в света няма такава сила!
	Додето изкукурига, долетял орелът, съборил петела, грабнал го между ноктите си и го отнесъл в своето гнездо.

	* * *

	Жабата и мишката се скарали. Излезли върху една купчинка и почнали да се бият. Ястребът видял, че са забравили за него, спуснал се и грабнал и двете.

	* * *

	Стадо овце вървели край гората, две агънца се отлъчили от стадото. Една стара овца казала:
	— Не си играйте, агънца, злото бързо идва.
	А вълкът стоял зад храста и рекъл:
	— Не е истина, агънца, овцата е стара, краката й не държат, затова завижда. Тичайте сами из цялото поле.
	Агънцата така и направили: отлъчили се от стадото, а вълкът ги хванал и ги изял.

	* * *

	Един слепец си отивал в къщи. Било нощ. Слепецът носел пред себе си светлина. Какъв глупав слепец, носи светлина пред себе си — а самият е сляп. За какво му е светлина? А светлината му е потребна, за да не го събори видещият.

	* * *

	Пътували двама селяни, единият за града, а другият от града. Шейните им се закачили една за друга. Единият викнал:
	— Дай път, аз трябва по-скоро да ида в града.
	А другият викнал:
	— Ти дай път, аз трябва по-скоро да ида в къщи.
	Те дълго викали. Трети селянин ги видял и казал:
	— Който бърза, той да се върне назад.

	* * *

	Вълкът изял една овца. Селяните хванали вълка и почнали да го бият. Вълкът казал:
	— Вие ме мъчите, защото съм сив.
	Селяните рекли:
	— Не защото си сив, а защото изяде овцата.

	* * *

	Два плъха намерили едно яйце. Искали да си го разделят и изядат, но гледат — лети една врана и иска да вземе яйцето. Започнали плъховете да мислят как да отмъкнат яйцето от враната. Да го носят? — Няма как да го хванат. Да го търкалят? — Може да се счупи. И ето какво решили плъховете: единият легнал на гръб, хванал яйцето с лапичките си, а другият го повлякъл за опашката и като на шейна завлекли яйцето под пода.

	* * *

	Един селянин отишел да коси ливадата и заспал, а Късмета ходел по света. Приближил се Късметът до селянина и рекъл:
	— Ето, вместо да работи, спи, а сетне няма да събере сено навреме — и мене, Късмета, ще навика. Ще каже: нямам късмет.

	* * *

	Пропаднали парите на един селянин, но не могли да намерят крадеца. Събрали се селяните и почнали да обмислят: как да разберат у кого са парите. Един селянин рекъл:
	— А пък аз зная такава приказка: гузен негонен бяга. Гледайте само, ей сега калпакът на крадеца ще почне да гори.
	Един селянин се хванал за калпака си и всички разбрали, че той бил крадецът.

	* * *

	В една къща живеели горе богат господар, а долу беден шивач. Шивачът, докато работел, все пеел песни и пречел на господаря да спи. Господарят дал на шивача торба с пари, за да не пее. Шивачът станал богат, все пазел парите си и престанал да пее. И му станало тъжно, взел парите, занесъл ги назад на господаря и рекъл:
	— Вземи парите си назад, а на мене позволи да пея песни, защото ме налегна мъка.

	* * *

	Двама селяни отишли заедно на лов. Единият слязъл в един дол и викнал на другия:
	— Ела тука, че хванах една мечка!
	— Довлечи я насам.
	— Не мога да я довлека.
	— Тогава сам ела тук.
	— Ами че тя не ме пуща, иска да ме изяде.

	* * *

	Кобилата ходила денем и нощем в полето, не оряла; а конят се хранел нощем, а денем орял. Кобилата рекла на коня:
	— Защо ореш? Да бях на твое място, нямаше да ида. Удари ли ме стопанинът с камшик, аз него — с крак.
	На другия ден конят така и направил. Селянинът видял, че конят е станал твърдоглав и впрегнал в ралото кобилата.

	* * *

	Бубата точела копринени конци, а паякът правел своите нишки и се присмивал на бубата.
	— Твоята работа е бавна; погледни колко нещо съм направил и какви са дълги моите нишки.
	Бубата рекла:
	— Твоите нишки за дължина са дълги, но няма полза от тях, а за моите злато ще платят.
