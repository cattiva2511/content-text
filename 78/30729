	[* Заглавието _Евменидите_ означава „Благосклонните богини“.]

>
#	Лица

	__ПИТИЙСКАТА ПРОРОЧИЦА__
	__АПОЛОН__
	__ОРЕСТ__
	__СЯНКАТА НА КЛИТЕМНЕСТРА__
	__ХОР НА ЕВМЕНИДИТЕ__
	__АТИНА__
	__ПРИДРУЖНИЦИ__


>	Пролог

	__ПИТИЙСКАТА ПРОРОЧИЦА__
	Най-първо призовавам първожрицата
	Земя, след нея — втората владичица
	Па майчиното свето прорицалище,
	Темида*, както се мълви. А третата,
	[* _Темида_ — богиня на реда и правосъдието, титанка.]
	която наследи това седалище
	не силом, а с добро, бе Феба*, също тъй
	[* _Феба_ — дъщеря на Уран (Небе) и Гея (Земя). Тя, богинята от старото поколение, била прогонена от светилището си, както казва цитираният от схолиаста Пиндар. Есхил изменя сказанието, като твърди, че Феба доброволно дала светилището си на Аполон, че то не й било отнето. Той намира подкрепа на своята тенденция да помирява враждуващите богове във факта, че Аполон се нарича и Феб — по името, както казва сам (ст. 8–9), на Феба.]
	титанка, дъщеря на Гея. Него тя
	предаде — дар рожден — на Феб. На Феба
	наречен Феб. Остави той делийските
	води и канари*, към гостолюбния
	[* _Делийските води и канари_ — на остров Делос, родно място на Аполон. С води поетът означава островното езеро, а с канари — планината Кинт.]
	Паладин бряг* потегли, па дойде накрай
	[* _Паладин бряг_ — Атика. Есхил, както бележи схолиастът, желае да поласкае съгражданите си, като включва и Атика в Аполоновия маршрут към Парнас. Според Пиндар богът минал през беотийския град Танагра.]
	тук, на Парнас*. А с почит го провеждаха
	[* _Парнас_ — планина във Фокида, откъм южната страна на която се намирало делфийското светилище на Аполон.]
	чадата на бог Хефест*, пътетворците,
	[* _Чадата на бог Хефест, пътетворците_ — това са атиняните, потомци на Ерехтей, а той — на бог Хефест, отдето и атиняните се смятат за синове на този бог. Според атическото предание атиняните, които водели Аполон към Делфи, проправили пътя към неговото светилище.]
	и дивата земя опитомяваха.
	Посрещнаха го с много чест и хората,
	и Делф*, на тези области кърмчията.
	[* _Делф_ — митически цар, син на Аполон или Посейдон, основател на Делфи.]
	А Зевс му даде божи дар и тури го
	четвърти върху този трон пророчески.
	И Локсий-Феб вещае воля бащина.
	Към тези богове възгласим най-напред.
	Поклон и на Палада, на Предхрамната*,
	[* _Предхрамната_ — прозвище на Атина, чийто храм в Делфи се намирал пред храма на Аполон.]
	на нимфите от пещерните сводове —
	подслон за птици, божие прибежище!
	Владее Бромий* тук (о, помня хубаво!),
	[* _Бромий_, т.е. „шумният“ (от βρομέω), едно от многобройните прозвища на Дионис (Бакхус).]
	откакто сам начело на вакханките
	заплете цар Пентея* в гибел заешка.
	[* Цар Пентей се възпротивил на въвеждането на Дионисовия култ в Тива. Богът си отмъстил, като подбудил таванските жени да го преследват и разкъсат. Оттук и сравнението на Пентей със заек. Историята на Пентеевата гибел е предмет на Еврипидовата трагедия „Вакханките“.]
	Аз призовавам изворите Плистови*,
	[* _Изворите Плистови_ — на Плист, поток във Фокида.]
	и Посейдоновата мощ, и вишния
	вършител Зевс — и сядам на престола си.
	Дано молитвите сполучат повече
	от други път! Ако има елини,
	да влизат, както е редът, по жребие.
	Вещая по божествено внушение.

N	Влиза в храма и мигновено излиза.

	Ах, страхот, не за приказ, не за гледане!
	Изтласка ме от Фебовото жилище!
	Безсилна съм, огъва се снагата ми,
	търча с ръце, нозете ми са схванати!
	Като дете в страха си е старицата.
	Пристъпих към обкитената вътрешност
	и там, при пъпа земен*, виждам някакъв
	[* _При пъпа земен_ — вж. забел. към ст. 747 на „Седемте срещу Тива“.]
	окаяник-молител. Капки кървави
	се стичат от ръцете му — оголен меч
	държи в едната, в другата — маслинена
	планинска вейка, хубаво загърната
	в блестяща вълна. Ясни са словата ми.
	И пред човека гледам чудно множество
	жени, седят и спят върху столовете.
	Но не, това не са жени, горгони са.
	И на горгони* не приличат, други са.
	[* _Горгони_ — вж. забел. към ст. 794 на „Прикованият Прометей“.]
	Веднъж ги бях видяла нарисувани* —
	[* _Веднъж ги бях видяла нарисувани_ — жрицата говори за горгоните. Но всъщност не горгоните, а харпиите грабели гостбата на Финей. В това изречение, ясно само` по себе си, някои преводачи предпочитат да изправят грешката на Есхил и говорят за харпии.]
	Финеевата гостба грабят.* Тия са
	[* _Финей_ бил тракийски цар, когото боговете наказали, като му изпратили отвратителните харпии, които грабели или омърсявали храната му.]
	безкрили, черни, грозни, отвратителни.
	Те хъркат с отровително дихание,
	и гнусна течност капе от очите им.
	Одеждите им — те не са за храмове
	на богове или за людски жилища.
	Родът на тая сган е непознат за мен.
	Коя земя, като ги е откърмила,
	ще каже, че не ще се кае някога?
	Но нека господарят, многомощният
	Феб-Локсий, се погрижи за потребното.
	Защото той, целителят, гадателят,
	очиства осквернени чужди жилища.

N	(Излиза.)
N	Вратата на храма се отваря. Виждат се Аполон, Орест и Ериниите.

	__АПОЛОН__ _(към Орест)_
	Не ще те дам. Ще те закрилям винаги.
	До тебе ли съм, или не, аз никога
	не ще се помиря със враговете ти.
	И виждаш сам, пленени са безумните.
	Сънят сковава тези отвратителни
	девици, рожби на Нощта. От никой бог,
	човек и звяр не са били прегръщани.
	За зло родени, обитават злия мрак
	на, Тартара подземен*; прокълнати са
	[* _Тартара подземен_ — вж. забел. към ст. 153 на „Прикованият Прометей“.]
	от боговете, както и от людете.
	Но бягай, не изпадай в малодушие.
	А те ще те преследват и по ширната
	земя, където стъпи твойта скитнишка
	нога, и по морета, и по острови.
	Недей оставя да те яхне мъката.
	Иди в земята на Палада, там падни
	пред нейното старинно изваяние.
	Там съдници ще найдем и смиряващи
	слова. Тогава ще намерим средството,
	с което ще получиш избавление.
	По моя воля ти прободе майка си.

	__ОРЕСТ__
	Владико Аполоне! Справедлив си ти!
	Ти, който знаеш, бди над мене! В твойта мощ
	е залогът за моето спасение.

	__АПОЛОН__
	Знай, страх не бива да сломи душата ти.
	А ти, мой еднокръвен братко Хермесе,
	закриляй го! Водител те наричаме,
	бъди водител, пастир на молителя.
	Ти знаеш, Зевс почита беззащитните,
	щом благата съдба им е водителка.

N	Изчезва. Орест, воден от Хермес, излиза.
N	Явява се сянката на Клитемнестра.

	__КЛИТЕМНЕСТРА__ _(към Ериниите)_
	Ах, вие спите? Спете! За какво ми сте?
	Да, вие мен посрамихте единствена
	сред мъртвите! Убитият от моята
	ръка не спира страшните си укори!
	Позорна участ! Казвам ви, потискат ме
	и ме винят в ужасно злодеяние.
	А аз изпитах ужас от най-близкия,
	и бог не се гневи за мене, майката,
	от скверните ръце на син посечена.
	Но гледай тези рани със сърцето си —
	насъне гледа с бляскав поглед нашата
	душа, а посред бял ден сляп е смъртният.
	Вий вкусвахте от мои възлияния —
	не вино, а напитка трезва, медена*.
	[* _Напитка трезва, медена_ — в чест на ери`ниите никога не са били правени възлияния с вино: срв. Софокъл, „Едип в Колон“, ст. 481; също — ст. 98–100 (думи на Едип, отправени към ери`ниите):
P>
	Та иначе аз никога
	не бих се срещнал първо с вас във пътя си —
	аз, трезвият, с вас, трезвите…
P$
	]
	Среднощни гостби готвех над олтара ви,
	пламтящ в часа, когато никой никому
	не жертвува. И всичко туй потъпквате!
	Избяга той като елен; избави се!
	Чевръсто се измъкна изпод мрежите,
	па хукна и се подигра, надсмя ви се!
	Послушайте! Говоря ви за моята
	душа! Богини адски, съвземете се!
	Пред вас е Клитемнестра! Призовавам ви!

	__ХОР__
N	(стене)*
	[* Това място, а също и редове 120, 123, 126, 129 представляват единствените авторски ремарки в запазените трагедии на Есхил.]

	__КЛИТЕМНЕСТРА__
	Стенете вие! Той побягна, няма го!
	Над него, не над мене бдят застъпници!

	__ХОР__
N	(стене)

	__КЛИТЕМНЕСТРА__
	Премного спиш, нехаеш за бедата ми.
	Побягна той, убиецът на майка си!

	__ХОР__
N	(охка)

	__КЛИТЕМНЕСТРА__
	Ти охкаш? Спиш? Защо не станеш, вдигай се!
	Нанасяй зло, това е твойта работа!

	__ХОР__
N	(охка)

	__КЛИТЕМНЕСТРА__
	Умора, сън — могъщи съзаклятници
	на страшната змия сломиха силата.

	__ХОР__ _(надава двукратен остър вой)_
	Дръж! Дръж! Дръж! Дръж! Внимавай!

	__КЛИТЕМНЕСТРА__
	Насъне звяра гоните и лаете,
	тъй както лаят упорити кучета.
	Що правите? Станете, не отпадайте!
	От сън сломени, злото не забравяйте!
	Дано ви жегнат правите ми укори —
	че в бич се те превръщат за разумните!
	Дъхтете в него с кървави дихания,
	сушете го с утробните си пламъци,
	погнете го повторно, изтощете го!

N	Изчезва.

	__ХОР__
	Буди, буди! Аз будя теб, ти — другата!
	Ти още спиш? Но ставай, прогони съня!
	Да видим няма ли заблуда някаква!

N	Една след друга Ериниите се събуждат.


>	Парод

	__ХОР__

	___Първа строфа___

	Уви, какво страдание, приятелки!
	Тъй дълго страдах аз, и виж, напразно
	Постигна ни мъчително страдание,
	беда несносна!
	Изплъзна се от мрежите ни дивечът!
	Надви ме сън, изгубих плячката!

	___Първа антистрофа___

	О сине Зевсов*, ти си похитителят!
	[* _О сине Зевсов_ — Хорът се обръща към Аполон.]
	Потъпка стари божества ти, младият!
	Зачете нечестивеца, жестокия
	към свойта майка!
	Ти, богът, ни отне майкоубиеца!
	И кой би рекъл: тъй е правилно?

	___Втора строфа___

	Насън, усетих, ме удари укорът —
	безмилостен, същински бич в ръката
	на разгневен колар!
	В гърдите, в сърцето ми той се впи.
	Като под меча на палач,
		стръвен и див, кръвта
		в моите жили стине, страшно стине!

	___Втора антистрофа___

	О млади богове! Така постъпиха,
	че властни са и право не зачитат!
	Престол, окървавен
	от връх до подножие ниско!
	И ето, ясно виждам аз:
		земният пъп е в кръв,
		тегне връз него скверно дело.

	___Трета строфа___

	Но сам пророкът* оскверни олтара си!
	[* _Пророкът_ е Аполон.]
	Повика го той,
	подтикна го той,
	над божи закон постави човек
	и тъй погази устава старинен.

	___Трета антистрофа___

	Омразният! Не ще ми вземе грешника!
	Дори в дън земя
	не ще се спаси,
	че скверният мъж намира и там
	мъстител — той ще му срази главата!


>	Първи епизод

N	Явява се Аполон.

	__АПОЛОН__
	Вън, вън от тази къща, повелявам ви,
	излизайте от този кът гадателски,
	за да не пусна с връв златоизплетена
	в гърдите ви змия крилата, бляскава,
	та черна пяна, смукана от людска плът,
	на късове от кърви да избълвате!
	И не до този дом ще приближавате,
	а там, където кървави решения
	обезглавяват, ослепяват, семето
	погубват, режат детеродни удове,
	там, дето бият, дето върху колове
	набити люде плачат! Разумяхте ли,
	богопротивни твари, де е вашето
	веселие? Та външността ви същото
	внушава! В пещера на кръвожаден лъв
	се поселете и това пророческо
	светилище с петно не осквернявайте!
	Вървете и пасете без нагледници —
	такова стадо не желае никой бог!

	__ХОР__
	Цар Аполоне! Чуй сега и моето:
	не си ти просто съучастник в делото,
	ала причина първа и единствена.

	__АПОЛОН__
	Как тъй? Кажи — направо на въпроса ми!

	__ХОР__
	Внуши на госта да убие майка си.

	__АПОЛОН__
	Да отмъсти за татка си. Какво сега?

	__ХОР__
	И стана покровител на убиеца.

	__АПОЛОН__
	И казах му да дири тук убежище.

	__ХОР__
	А нас нападаш — неговите спътници.

	__АПОЛОН__
	Та в този дом не бива да дохождате!

	__ХОР__
	Ала за нас това е дълг и заповед.

	__АПОЛОН__
	Каква е длъжността ви? Похвалете се.

	__ХОР__
	О, ний майкоубийците прокуждаме.

	__АПОЛОН__
	А майка му нали уби съпруга си?

	__ХОР__
	Не е проляла родна кръв ръката й.

	__АПОЛОН__
	Не тачиш, не зачиташ осветените
	от Зевс и Хера брачни връзки. Нищо е
	по твоите слова Киприда*, изворът
	[* _Киприда_ — Афродита; вж. забел. към ст. 1039 на „Молителките“.]
	на най-прекрасни радости за смъртните.
	Че ориста е свързала съпрузите
	в съюз, по-свят от клетва — него правдата
	закриля. Щом си кротка при съпружески
	убийства, щом не пламваш гневна, казвам ти:
	Ореста вий несправедливо гоните!
	Аз зная, че към едного сте яростни,
	а явно снизходителни към другиго.
	Ала Палада ще разгледа спора ни.

	__ХОР__
	Не, този мъж не ще изпусна никога!

	__АПОЛОН__
	Добре, добре, не се щади, преследвай го!

	__ХОР__
	Не накърнявай длъжността ми почетна!

	__АПОЛОН__
	Не бих приел дара на твоите почести.

	__ХОР__
	Велик си ти, до Зевса ти е мястото.
	Но ние — тласка ни кръвта на майката —
	ще го подгоним като стръвни кучета.

N	Излиза.

	__АПОЛОН__
	А аз ще браня, ще спася молителя.
	Че страховит за богове и смъртни е
	гневът на пренебрегнати молители.

N	Излиза.


>	Втори епизод

N	Втурва се Орест.

	__ОРЕСТ__
	Атино мощна, тук дойдох по Фебова
	повеля, приеми любезно грешника.
	Не съм нечист, нито са скверни моите
	ръце, петното излиня, очисти се
	при допир с люде в домове, из пътища,
	при моя бяг по сушата и морските
	води. Сега, по Фебово пророчество,
	богиньо, ида в твоя храм. До твоя лик
	притиснат, ще очаквам аз присъдата.

N	Втурва се Хорът.

	__ХОР__
	Ха, негови са тези ясни белези,
	вървете по безмълвните издайници!
	Че както куче тича по ранен елен,
	тъй ние по кръвта му го преследваме.
	От много труд мъчителен задъхват се
	гърдите. Всеки земен кът пребродихме
	и над морето полетяхме без крила,
	подгонихме го, бързи като кораби.
	Сега ще се е притаил тук някъде.
	Усмихва ми се мирис на човешка кръв.

	Но гледайте добре
	следите, да не би
	да се изплъзне с бяг
	и да не ни плати.

N	Съглеждат Орест.

	Подслон отново има той —
	прегърнал изваяние
	на вишно божество,
	очаква той съда над своите ръце.
	Но не! Пролеят ли се кърви майчини,
	уви, не се възвръщат те!
	В пръстта проникнал сок изчезва без възврат.
	Ще заплатиш! От живите ти членове
	ще смуча кървав сок. От твоята снага
	ще бъде утолена мойта жажда.
	Изсъхнал, жив, ще те замъкна в земните
	недра — да заплатиш
	за майчин скръбен дял,
	и там ще видиш всеки, който някога
	е сторил тежък грях към бог, към тачен гост
	или родител скъп*,
	[* Грях към бог, гост и родител, по който Есхил говори и другаде; срв. ст. 544–547; също — „Молителките“, ст. 710–712.]
	да носи наказание заслужено.
	Защото под земята е великият
	мъздител Хадес* —
	[* _Великият мъздител Хадес._ В подземното царство на Хадес душите получавали наказания за престъпните си дела.]
	той всичко вижда с ясен дух и бди.

	__ОРЕСТ__
	Поучен от беди, познавам не едно
	очистване и знам кога е правилно
	да се говори и мълчи. Но в случая
	да вдигна глас ми повелява мъдър вожд.
	Кръвта бледнее, чезне от ръцете ми,
	отмито с петното на убийството.
	А прясна бе, когато връз олтарите
	на Феб с кръвта на жертва бе прокудена.
	И дълъг ще е разказът за людете,
	с които съм общувал, без на някого
	да навредя. Очиства всичко времето.
	И с чисти устни и с благоговение
	аз моля да ме подкрепи царицата
	на този край, Атина. Без оръжие
	ще има в мен, в земята ми, в народа ми
	навеки верни, предани съюзници.
	Дали сега в страната на либийците,
	край родното Тритоново течение,*
	[* _Тритоново течение_ — името на либийската река Тритон Есхил свързва с прозвището на Атина — Тритогения.]
	тя, видима или незрима, своите
	подкрепя и дали наглежда равното
	поле на Флегра*, като вожд решителен —
	[* При _Флегра_ (старо название на полуостров Палена в Халкидика) станало сражението между боговете и гигантите.]
	да дойде — чува отдалеч, богиня е —
	и ме спаси от моите страдания!

	__ХОР__
	Ни Аполон, ни силата Атинина
	ще те избави. Ще умреш в забвение,
	с душа ни капка радост неизпитала —
	безкръвна сянка и храна на демони!
	Не ми отвръщаш, плюеш на словата ми?
	За мене си отхранен, посветен си ми.
	Жив, не заклан, ще ни гостиш! Но чуй сега
	мелодия, която ледени` кръвта!

	Да се хванем с ръце, да извием хоро,
	страховития химн
	да запеем поискахме ние,
	да разкрием как нашият гибелен сонм
	разпределя човешката участ.
	Наша гордост е нашият праведен съд.
	Че простира ли смъртният чисти ръце,
	не пристъпва към него гневът ни, и той
	безметежно века си минава.
	Ала стори ли зло като този беглец
	и ръцете си кървави крие,
	ний, свидетелки верни на мъртвите, в мир
	се надигаме, искаме да заплати
	без остатък за кърви пролети.


>	Първи стазим

	___Първа строфа___

		Майко Нощ, о моя родна майко,
		мене, мъстта за мъртви и за зрящи,
		майко, чуй: Латониният син*
	[* _Латониният син_ — Аполон.]
		зле се надсмя над мене —
		похити ми тоя заек,
		който майчината кръв
		трябва да ми заплати.

		Жертва си ти! Бесният химн
		ще порази твойта душа,
	разсъдъка отнема той!
		Песен на Еринии —
		звук безлирен, разумът
	помръква, вцепеняваш се!

	___Първа антистрофа___

		Моят дял е твърдо и навеки
		определен от непреклонна мойра*:
	[* _Мойри_ — три богини на човешката съдба; лат. Parcae.]
		който, от безумство обладан,
		близък човек убие,
		него гоня аз, додето
		иде в ада. Но и там
		няма да се отърве.

		Жертва си ти! Бесният химн
		ще порази твойта душа,
	разсъдъка отнема той!
		Песен на еринии —
		звук безлирен, разумът
	помръква, вцепеняваш се!

	___Втора строфа___

		Нам от рождение тая съдба ни се падна.
		Нека безсмъртните нашия дял не докосват,
		нямаме обща трапеза,
		светлите дрехи не са наша участ и жребий.
	… … … … … … …

	Моят дълг е да руша
		там, дето брат пада сразен
		с меча на тих, къщен Арей*.
	[* _Тих, къщен Арей_, т.е. онзи, който създава вражди между сродници.]
		Него, уви, погваме ний!
		Здрав и могъщ нека е той —
		ний го сразяваме с нови кърви!

	___Втора антистрофа___

		Ние спасяваме други от нашите грижи:
		нам боговете дължат своя мир безметежен,
		ние ги пазим от разпри.
		Зевс не допуща до себе си мерзкото племе
	с потопените в кръв ръце.

		Моят дълг е да руша
		там, дето брат пада сразен
		с меча на тих, къщен Арей.
		Него, уви, погваме ний!
		Здрав и могъщ нека е той —
		ний го сразяваме с нови кърви!

	___Трета строфа___

		Слави човешки, достигнали до небесата,
		чезнат, смаляват се, жалко се наземи свличат,
		щом връхлетим върху тях стая черна одежда,
		с нашия злокобен танц.

		Ето така хвърлям се аз
		с мощна нога, с неотразим,
		с гибелен скок — смазвам дори
		бързия враг, в трепет е той,
		в злочестина го запращам.

	___Трета антистрофа___

		Пада, безумният, ала не знае, че пада.
		С толкова много тъма го обгръща грехът му.
		Мрак непрогледен обвива домът му — тъй дума
		людска горестна мълва.

		Ето така хвърлям се аз
		с мощна нога, с неотразим,
		с гибелен скок — смазвам дори
		бързия враг, в трепет е той,
		в злочестина го запращам.

	___Четвърта строфа___

	Това е нашата съдба.
	С изкусна, с непреклонна мощ
	и с вярна памет за дела
	престъпни сме дарени ний,
	безмилостните божества,
	почитащи нетачен дълг,
	далеч от вишни богове,
	в неслънчеви зраци,
		дето със мъка пристъпват и зрящи,
		и лишени от очи.

	___Четвърта антистрофа___

	Кое човешко същество
	не ще изпита смут и страх,
	когато аз му възвестя
	закона предопределен
	от мойра и от богове?
	Властта ми е старинна власт
	и мене ме тачат,
		нищо, че подземи аз обитавам,
		сред безслънчевия мрак.


>	Трети епизод

N	Явява се Атина.

	__АТИНА__
	Далеч до мене долетя призивен вик —
	чак до Скамандър. Там приемах цялата
	земя, която първенци и вождове
	ахейски* като дял богат от плячката
	[* _Ахейски_, т.е. на ахейците, които под водителството на Агамемнон обсаждали и превзели Троя.]
	дариха мен навеки с плодовете й —
	прекрасен дар за рожбите Тезееви*.
	[* _Рожбите Тезееви_ — атиняните като потомци на цар Тезей. Касае се вероятно за нос Сигей, където богиня Атина имала храм. Според атическото предание, следвано тук от Есхил, град Атина имал права над територии в Мала Азия още от времето на Троянската война.]
	Оттам с нозе неуморими, без крила
	се втурнах, а в егидата ми вятърът
	свистеше като във кола, запрегната
	с коне могъщи. Ала странно множество
	съзирам — не с уплаха, но с учудване.
	Кои сте вий? Обръщам се към всички ви:
	към странника, обхванал мойта статуя,
	към вас, които нямате подобие
	със жива твар. Не сте между богините,
	ала не са и смъртни ликовете ви…
	Все пак за грозота да съдиш някого
	е незаконно, чуждо е на правдата.

	__ХОР__
	Накратко ще ти кажем, дъще Зевсова.
	Печални рожби на Нощта сме. В нашия
	подземен свят ни назовават „Клетвите“.

	__АТИНА__
	Узнах рода ви, зная вашто прозвище.

	__ХОР__
	Но чуй сега и длъжността ми почетна.

	__АТИНА__
	Ще чуя, ако с ясна реч ми кажете.

	__ХОР__
	Ний гоним вредом човекоубийците.

	__АТИНА__
	Къде ще спре във своя бяг убиецът?

	__ХОР__
	Там, дето няма радост нито капчица.

	__АТИНА__ (посочва Орест)
	И него ли преследвате за същото?

	__ХОР__
	О, да, той дръзна да убие майка си.

	__АТИНА__
	Не е ли сторил туй от страх сред някого?

	__ХОР__
	Кой бич подбужда към убийство майчино?

	__АТИНА__
	При две страни аз чувам само първата.

	__ХОР__
	Не дава клетва, не приема нашата.

	__АТИНА__
	На думи, не на дело тачиш правото.

	__ХОР__
	Как тъй? Кажи, теб мъдростта е дадена.

	__АТИНА__
	Не могат клетви да закрилят кривдата.

	__ХОР__
	Тогава питай, па решавай правилно.

	__АТИНА__
	И тъй, от мене чакате решение?

	__ХОР__
	Достойната достойно ний почитаме.

	__АТИНА__
	Какво желаеш да отвърнеш, страннико?
	За своя род и роден край, за своите
	тегла кажи, а после — защищавай се.
	И ако с вяра в мойто правосъдие
	прегръщаш този образ до олтара ми
	и молиш благочестно, както някога
	бе молил Иксион*, отговори ми ти.
	[* _Иксион_ убил своя тъст Дионей. Според схолиаста той бил първият убиец (срв. също ст. 718), над когото Зевс извършил обреда на очищението.]

	__ОРЕСТ__
	Владичице Атино, първо грижата,
	внушена от словата ти, бих искал аз
	да отстраня. Не съм нечист, омита е
	ръката ми, когато сядам в твоето
	светилище. Чуй доказ убедителен:
	Законът повелява на убиеца
	да бъде ням, додето младо жертвено
	животно не обагри с кръв ръцете му.
	А мен отдавна чистят вече людските
	огнища както с жертви, тъй и с изворни
	води. С това избавям те от грижата.
	Ще чуеш подир миг за потеклото ми.
	Аргивец съм, баща ми е познатият
	на тебе Агамемнон, вожд на флотата,
	с когото ти превърна Троя, И`лион,
	в развалини. Загина той с позорна смърт,
	когато си дойде. Уби го майка ми
	със черна мисъл, в мрежи пъстротъкани
	го скри, така я обвинява банята.
	След време аз се върнах от изгнание
	и майка си убих, признавам, сторих го,
	за да платя за гибелта на милия
	баща. Но с мен и Аполон участвува —
	пронизва той сърцето ми, предричайки
	беди, ако не отмъстя за татка си.
	Виновен ли съм, или не — сама съди.
	Каквото и да кажеш ти, приемам го.

	__АТИНА__
	Да, делото е трудно, не по силите
	на смъртен. Па и мен не ми е дадено
	да съдя по дела за отмъщение.
	Все пак ти идеш тук освободен от грях,
	молител чист и незаплашващ храмът ми.
	И затова приемам те в страната си.
	Но трудно е да пренебрегна тяхното,
	защото, ако не спечелят делото,
	ще пръснат в моята земя отровата
	на своя гняв, ще пламне болест гибелна.
	Да ги приема, или не — е все едно:
	ужасни са за мен и двата изхода.
	Но щом до мене делото е стигнало,
	съдии ще ви назнача, обвързани
	със клетва, за да съдят днес и винаги.
	А вие пригответе доказателства
	и клетвени свидетелства по делото.
	Ще взема най-отличните си граждани
	и с тях ще дойда, за да съдим правилно,
	под клетва, че не ще престъпим правдата.

N	Излиза.


>	Втори стазим

	__ХОР__

	___Първа строфа___

	Ще падне древният закон,
		ако престъпникът,
		майкоубиецът,
		има победа във делото!
		Всеки смъртен ще издига
		лекомислена ръка.
		Много рани, много болки
		от ръцете на деца
		чакат родителска плът.

	___Първа антистрофа___

	Че няма с будни взори ний,
		гневните фу`рии,
		да възмездяваме.
		Воля на ужаса даваме.
		Всеки всекиго ще пита
		де ще стихне, де ще спре
		злото, струвано от ближни,
		ала всуе ще мълвят
		за неизвестния цяр.

	___Втора строфа___

		Нека никой занапред,
		щом го сполети беда,
		не изрича тая реч:
		„Правдо, чуй!
		Трон на фу`риите, чуй!“
		С тези думи може би
		майка или клет баща
		жал ще жалят, че разбит
		пада Правдиният дом.

	___Втора антистрофа___

		Но понякога страхът
		е потребен — като страж
		нека над сърцата бди!
		Нека той
		води през тегло към ум.
		Кой — народ или човек, —
		щом в гърдите му тупти
		безбоязнено сърце,
		тачи справедливостта?

	___Трета строфа___

		Ни безвластие хвали,
		ни самодържавна власт.
		Знай, че бог
		с мощ е дарил средината и с бдителни
		взори следи ту тук, ту там.
		Истинна е мойта реч:
		надменността е дете на безчестие, вярно е,
		здравата мисъл ще роди
	желаното от всички нас,
	бленуваното щастие.

	___Трета антистрофа___

		Но въздавай — казвам пак —
		чест на справедливостта
		и недей
		тъпка с нозе нечестиви олтара й.
		Взорите користни чака мъзда.
		Иде край неотвратим.
		Та затова благочестно почитай родители;
		с благоговеен страх пази
	дълга свещен на своя дом
	към госта му любезен.

	___Четвърта строфа___

	А който без принуда бъде праведен,
		зло не ще познае,
	той никога в беда не ще погине.
	Ала твърдя, че дръзкият престъпник,
	натрупал пряко правдата богатства,
		ще свий платната си, когато
		трудният миг връхлети
	и рухнат сломените мачти.

	___Четвърта антистрофа___

	И той зове, но никой в необорната
	буря го не чува.
	А бог се смей над буйния злочинник,
	попаднал неочаквано в безкрайни
	злини, които няма да надмогне.
		Той блъсва старото блаженство
		върху скалите на Дика*
	[* _Дика_ — богиня на правосъдието и възмездието.]
	и тъй неоплакан погива.


>	Четвърти епизод

N	Влиза Атина, следвана от Глашатай и Съдии.

	__АТИНА__
	Вестителю, вести, задържай хората!
	И затова с тиренската пронизваща
	тръба,* от твоя смъртен дъх изпълнена,
	[* _Тиренската пронизваща тръба_ — изобретяването на тръбата се приписвало на тиренците (етруските), прочути майстори на метални; изделия; срв. Софокъл, „Аякс“, ст. 17.]
	напрегнат звук раздавай между людете.
	Изпълва се събранието, редно е
	да млъкнат, за да чуе всеки гражданин
	законите ми, дадени завинаги,
	и правилно да се разсъди делото.

N	Явява се Аполон.

	__ХОР__
	Цар Аполоне, властвувай над своето.
	Защо и ти се месиш в тази работа?

	__АПОЛОН__
	Дойдох, за да свидетелствувам — в моя дом
	дойде молител този мъж, при моето
	огнище аз му дадох очищение —
	и да го браня. В мене е причината,
	че той погуби майка си.

N	Към Атина.

	Открий съда
	тъй, както знаеш, и разгледай спора ни.

	__АТИНА__
	Откривам тоя съд и давам думата
	на вас. Че пръв говори обвинителят —
	да изясни в какво е точно делото.

	__ХОР__
	Ний много сме, но малко ще приказваме.

N	Към Орест.

	На всяко слово — слово давай в отговор.
	Кажи ми най-напред, уби ли майка си?

	__ОРЕСТ__
	Убих я, не отричам нищо сторено.

	__ХОР__
	Три схватки има. Повален си в първата.

	__ОРЕСТ__
	Не се хвали — та аз съм на нозете си!

	__ХОР__
	Кажи ни как осъществи убийството.

	__ОРЕСТ__
	Ще кажа. С меча й прерязах гърлото.

	__ХОР__
	По чий съвет и по чие внушение?

	__ОРЕСТ__
	По Фебово пророчество — ще каже Феб.

	__ХОР__
	Пророкът ти внуши майкоубийството?

	__ОРЕСТ__
	И тук не съжалявам за съдбата си.

	__ХОР__
	Ще заговориш друго след присъдата.

	__ОРЕСТ__
	Баща ми ще ме подкрепи от гроба си.

	__ХОР__
	Надявай се, убиецо на майка си!

	__ОРЕСТ__
	От две убийства бе опозорена тя.

	__ХОР__
	Но как тъй? Обясни го пред съдиите.

	__ОРЕСТ__
	Баща ми тя уби, уби съпруга си.

	__ХОР__
	Но ти си жив, а тя плати с живота си!

	__ОРЕСТ__
	А нея вий преследвахте ли приживе?

	__ХОР__
	Не беше в кръвно родство тя с убития.

	__ОРЕСТ__
	А аз нима съм от кръвта на майка си?

	__ХОР__
	Не тя ли те е носила, убиецо?
	Най-скъпа кръв отхвърляш ти — кръв майчина!

	__ОРЕСТ__ _(към Аполон)_
	Свидетел ми бъди! Кажи ми с право ли
	извърших, Аполоне, аз убийството.
	Каквото сторих, сторих — потвърждавам го.
	Но с право, или не, погубих майка си,
	кажи — от тебе чакам своя отговор.

	__АПОЛОН__
	Ще кажа вам, на светлия Атинин съд:
	Орест е прав! Пророк съм и не мамя аз.
	От своя трон пророчески не съм вещал
	слова за люде и държави, без да съм
	разкривал повеления на нашия
	баща, на Зевс. И тъй, познайте силата
	на неговата правда, подчинете се!
	Че Зевс е по-могъщ от слово клетвено.

	__ХОР__
	По твоите думи Зевс е дал вещание
	да кажеш на Ореста за убития
	да отмъсти без капка срам пред майка си.

	__АПОЛОН__
	Не все едно е да загине славен мъж,
	комуто Зевс е дал честта на скиптъра,
	и не сразен от бясното оръжие
	на далнострелна амазонка*: падна той
	[* _Далекострелна амазонка_ — вж. забел. към ст. 685.]
	от своята жена. А как — ще чуете,
	Паладо, също вие, заседатели,
	които ще присъждате по делото.
	Завърна се от поход той след толкова
	победи. Тя го срещна с думи ласкави,
	въведе го във банята, изкъпа го,
	па разпростря връз него плащ, заплете го
	и с удар го срази, увит в прекрасната
	одежда. Ето края на преславния
	владетел, на началника на флотата.
	Изрекох туй, за да покъртя людете,
	определени да решават делото.

	__ХОР__
	Тъй, Зевс радее за бащи погубени,
	а хвърли в железа баща си, Кроноса*.
	[* _Кронос_ — вж. забел. към ст. 165 и 204 на „Прикованият Прометей“.]
	Как тези две неща да съгласуваме?

N	Към съдиите.

	Аз моля, обърнете тук внимание.

	__АПОЛОН__
	Чудовища омразни, богомерзка сган!
	Вериги се разбиват, изцелимо е
	това тегло по твърде много начини.
	Но щом веднъж прахът попие кървите
	на мъж погубен, няма възкресение.
	Не е открил баща ми заклинания
	срещу смъртта — той, който без усилие
	върти напред или назад вселената.

	__ХОР__
	Ти искаш за тогова оправдание?
	Проля той своя кръв — кръвта на майка си
	и ще живее в Аргос, в двори бащини?
	И кой олтар ще му приеме жертвите?
	С кого ще върши общо възлияние?

	__АПОЛОН__
	Ще кажа, чуй правдивите ми доводи,
	Не майката създава, ражда рожбата —
	тя само храни в себе си зародиша.
	Мъжът — той ражда. Като дар на гостенин
	тя пази кълна — ако бог не го срази.
	А за това ще дам и доказателство.
	Бащата може да роди без майката.
	Свидетелка е дъщерята Зевсова,
	отхранена не в мрака на утробата* —
	[* _Свидетелка е дъщерята Зевсова, отхранена не в мрака на утробата._ Според митологическите разкази Атина излязла от главата на Зевс.]
	богиня този плод не би заченала.
	А аз, Паладо, ще радея винаги
	велик да бъде твоят град, народът ти.
	Проводих този мъж да моли в твоя дом,
	за да ти бъде предан и завинаги
	да имаш в него и във синовете му
	съюзници, а неговата преданост
	да тачат всички бъдни поколения.

	__АТИНА__
	Сега ви призовавам да гласувате
	по съвест и по правда. Стига прения.

	__ХОР__
	Стрелите си изстрелях до последната.
	Аз чакам как ще разрешите спора ни.

	__АТИНА__
	Какво да сторя, да не ме упреквате?

	__ХОР__
	Каквото чухте, чухте, но гласувайки,
	пазете свято свойта клетва, странници.

	__АТИНА__
	Закона чуйте, граждани атически!
	За първи път за кръв пролята съдите.
	Тук ще пребъде тоя съд завинаги
	да съди над Егеевите воини*!
	[* _Егееви воини_ са атиняните.]
	На този хълм на Арес — амазонките*
	[* _Амазонки_ — митологическо племе на войнствени жени. Според легендата амазонките организирали похода си срещу Атина, за да отмъстят за своята царица (Антиопа или Хиполита), грабната от Тезей.]
	били на стан, когато гневни тръгнали
	против Тезей*. Срещу града, едва сграден,
	[* _Тезей_ — митически герой и цар на Атика.]
	градище с кули вдигнали. Нарекли го
	на Арес, откъдето иде името
	Ареопаг*. Така благоговение
	[* _Ареопаг_ — старинно родово-аристокрлтическо учреждение (срв. Аристотел, „Атинската държавна уредба“, гл. 25). Името иде от това, че според преданието Ареопагът съдил бог Арес за убийство. Есхил обаче възприема, или създава, друга етиология на името.]
	и страхопочитание неправдата
	ще сдържат — и така ще бъде нощ и ден,
	щом гражданите не допуснат нов закон.
	Щом с кални струи и със тиня бистрата
	вода мърсиш — не може да се пие тя.
	Съветвам свойте граждани: избягвайте
	безвластие или самодържавие,
	ала страха изцяло не прогонвайте,
	че кой лишен от страх зачита правото?
	Щом справедливо моя съд почитате,
	за тоя град и за земята той ще е
	спасителната крепост — както в никоя
	страна: нито в Пелопонес, ви в Скития*.
	[* _Пелопонес_ и _Скития_ били смятани за образцово уредени в правно отношение страни.]
	Уреждам тоя строг и неподкупен съд
	в земята ви — суров и вечно буден страж
	да бъде той в съня на свойте граждани.
	Дотук изложих своите напътствия
	за бъдещето. А сега вдигнете се,
	гласувайте и разрешете делото,
	ала помнете клетвата. Изказах се.

N	Съдиите се отправят към урните.

	__ХОР__
	И аз съветвам — да не оскърбявате
	с присъдата опасните си гостенки.

	__АПОЛОН__
	А аз ви казвам: Зевсови са моите
	вещания — не смейте да ги тъпчете!

	__ХОР__
	Не са твой дял делата за пролята кръв,
	та не скверни устата си пророческа!

	__АПОЛОН__
	Не сбърка ли и Зевс, като помагаше
	на първия убиец, на Икси`она?

	__ХОР__
	Приказвай! Ако не спечеля делото,
	за този край ще стана тежко бедствие!

	__АПОЛОН__
	Но боговете — новите и старите —
	не те зачитат. С мен ще е победата!

	__ХОР__
	И при Ферет бе тъй. Накара мойрите
	да надарят един човек с безсмъртие.*
	[* _И при Ферет бе тъй._ Според мита Аполон измамил богините на човешката участ (мойрите) и надарил с безсмъртие Феретовия син Адмет. По-иначе тоя сюжет е разработен от Еврипид в трагедията „Алкестида“.]

	__АПОЛОН__
	Не е ли право да зачиташ своите
	молители, особено пък в бедствие?

	__ХОР__
	Да, ти погази древното деление,
	измами с вино божества отколешни!

	__АПОЛОН__
	Измамени от изхода, ще бълвате
	отрова, но — безвредна за вразите ви.

	__ХОР__
	Ти, младият, обиждаш мене, старата!
	Но аз не знам дали да негодуваме
	срещу града — ще чакаме присъдата.

	__АТИНА__
	Дойде редът на моя глас, последна съм.
	Аз пущам за Ореста свойто камъче.
	Защото майка мен не ме е раждала.
	Обичам аз мъжа — но не желая брак, —
	от все сърце го тача. За бащата съм.
	Не ще пожаля за жена, погубила
	съпруга си, на своя дом опората.
	Орест ще победи дори при равенство
	на гласовете! Изсипете урните,
	съдии-преброители, побързайте!

	__ОРЕСТ__
	О Фебе, как ли ще завърши спорът ни?

	__ХОР__
	О черна Нощ, о майко наша, виждаш ли?

	__ОРЕСТ__
	Сега за мен — бесилка или слънчев зрак!

	__ХОР__
	За нас пък — смърт или наново почести!

	__АПОЛОН__
	Пребройте точно гласовете, странници,
	да не сгрешите, като ги разделяте.
	Че само глас да липсва — е нещастие,
	и пак единствен глас избавя къщата.

	__АТИНА__
	Съдът освобождава подсъдимия
	Орест със равен брой на гласовете си!

	__ОРЕСТ__
	Паладо, избавителко на моето
	огнище, ти възвърна мен, лишения
	от бащина земя! И кой сред гърците
	не ще рече: „Отново този аргосец
	владее бащино добро с Паладина
	и Локсиева помощ и по волята
	на Зевса, всевършителя!“ Спаси ме той
	за чест на моя мъртъв татко, виждайки
	застъпниците майчини. Пред твоята
	земя и пред народа ти, потегляйки
	за своя роден дом, кълна се: никога
	не ще нахлуе тук владетел аргоски
	с редици от враждебни бойни копия.
	Макар че аз самият ще съм в гроба си,
	на онзи, който стъпче тези клетвени
	слова, ще пратя неизбродни бедствия,
	ще сторя страшни друмите му, гибелни —
	делата му — да се разкае, клетникът.
	А онзи, който свято пази клетвата
	към този град Паладин с вярно копие,
	към него аз ще бъда с мисъл благостна.
	Прощавай — ти, градът ти и народът ти!
	Бъди непобедима за вразите си,
	сразявай ги с победоносно копие!

N	Излиза.


#	Комос

	__ХОР__

	___Първа строфа___

	О, млади богове!
	Закон на древни дни
	погазихте, отнехте от ръцете ми!
	Ала с възпламнал гняв, презряна клетница,
	връз този край злъчта,
	злъчта на своето сърце,
	която ражда скръб, ще пръсна аз!
	И всяка капка злъч
	е напаст за твърдта.
	Заразата безлиствена, безрожбена,
	ще сполети — о, мъст! —
	земята, ще я хвърли в язви гибелни!
	Аз плача! Какво ли
	да сторя, какво ли да стана?
	Несносно зло ме връхлетя!
	Обидени, бедни деца на Нощта,
	оплаквайте срама си!

	__АТИНА__
	Послушайте ме, не ридайте горестно,
	не сте надвити, не — че равногласие,
	не срам за тебе урните показаха.
	Ний чухме светли Зевсови свидетелства
	и сам пророкът извести словата му:
	Орест да не понася наказание.
	Но вие злъч над моя край изригвате.
	Не се гневете, не обезплодявайте
	земята ми с отровните си сокове,
	разяждащи свирепо нежни кълнове.
	Защото ви се вричам, че в земята ми
	подслон и подобаващ кът ще найдете,
	че седнали върху сияйни тронове,
	от гражданите тачени ще бъдете.

	__ХОР__

	___Първа антистрофа___

	О, млади богове!
	Закон на древни дни
	погазихте, отнехте от ръцете ми!
	Ала с възпламнал гняв, презряна клетница,
	връз този край злъчта,
	злъчта на своето сърце,
	която ражда скръб, ще пръсна аз!
	И всяка капка злъч
	е напаст за твърдта.
	Заразата безлиствена, безрожбена,
	ще сполети — о, мъст! —
	земята, ще я хвърли в язви гибелни!
	Аз плача! Какво ли
	да сторя, какво ли да стана?
	Несносно зло ме връхлетя!
	Обидени, бедни деца на Нощта,
	оплаквайте срама си!

	__АТИНА__
	Не сте презрени. В плен на прекомерен гняв,
	земята ми, богини, не молепсвайте!
	Сама аз слушам Зевса и — да кажа ли? —
	отключвам аз единствена покоите,
	където запечатаната мълния
	лежи. Но тя не трябва. Не, послушай ме,
	не хвърляй връз твърдта слова с безумните
	уста, които раждат разрушение.
	Приспи пороя черен на омразата —
	съжителка ще бъдеш моя тачена.
	На тоя ширен край ще сбираш първия
	прекрасен плод, за сватба, за рождение
	ще те дарят, и мен ще си признателна.

	__ХОР__

	___Втора строфа___

	Какъв нечуван дял!
	Старинно божество да дойде в този край
	като презряна твар!
	О, аз кипя от гняв,
	о, аз жадувам мъст!
	Уви! Земя, Небе!
	Каква ужасна скръб, каква ужасна скръб
	пронизва мойта плът!
	О, слушай, майко Нощ!
	Че прежната ни чест на древни божества
	сразена пада днес от необорно зло!

	__АТИНА__
	Гнева ти аз ще понеса. По-възрастна
	си ти от мене, па и по-разумна си.
	Но Зевс е надарил и мене с някакъв
	разсъдък. Ако идеш в другоплеменна
	земя, за тук ще заскърбиш — предричам ти
	Приижда с нови славни дни грядущето
	на този град и ти, заела почетен
	престол при Ерехтеевото жилище*,
	[* _Ерехтеевото жилище_ — на Ерехтей, древен атически цар. Като негово жилище Есхил означава вероятно Ерехтейона на Акропола или целия Акропол.]
	ще имаш от мъжете и жените ми
	такава чест, каквато никой другаде
	не ще ти въздаде. Не сей в земята ми
	бодли и кърви, гибел за младежите,
	пияни не от вино — от безумие!
	Недей като петли възбужда хората
	на моя град, не им довеждай къщният
	Арей, раздорите братоубийствени.
	Навън войни да водят вдъхновените
	от страшна жажда за военни подвизи.
	Но мразя на домашни птици битките!
	Това ти предоставям аз: блага твори,
	блага жъни, навеки благославяна,
	сред този край, обичан от безсмъртните.

	__ХОР__

	___Втора антистрофа___

	Какъв нечуван дял!
	Старинно божество да дойде в този край
	като презряна твар!
	О, аз кипя от гняв,
	о, аз жадувам мъст!
	Уви, Земя, Небе!
	Каква ужасна скръб, каква ужасна скръб
	пронизва мойта плът!
	О, слушай, майко Нощ!
	Че прежната ни чест на древни божества
	сразена пада днес от необорно зло!

	__АТИНА__
	Аз неуморно ще ти соча ползата,
	за да не кажеш, че от мене, младата
	богиня, от народа ми, ти, старата,
	без почит и без жалост си прогонена.
	Ако благоговееш пред Убедата,
	пред сладостта и чара на словата ми,
	ти ще останеш тук; а не желаеш ли
	това, ти нямаш право над земята ми
	да сееш гняв и мъст, и смърт за хората.
	Защото можеш да се настаниш в града
	и да приемаш почести заслужени.

	__ХОР__
	Владичице, къде е нашто жилище?

	__АТИНА__
	Там, дето няма скърби. Приемете го.

	__ХОР__
	Приемаме. Кои са наште почести?

	__АТИНА__
	Без вас човек не ще познае щастие.

	__ХОР__
	И ти ще ни дариш това могъщество?

	__АТИНА__
	О, аз ще тача вашите молители.
	__ХОР__
	Залога ти навеки ли ще имаме?

	__АТИНА__
	Ако не е така, не бих го казвала.

	__ХОР__
	Омайваш ни, напущаме омразата.

	__АТИНА__
	Тогава тук ще найдете приятели.

	__ХОР__
	Какво да пожелая на земята ти?

	__АТИНА__
	Това, което не донася пагубни
	победи. Нека от земя, от морска шир
	и от небе завеят благодатните,
	от слънце сгрети ветрове над моите
	предели. Нека неуморно дават те
	обилен плод в нивята, по добитъка,
	за да цъфтят човешки поколения.
	Ала сурово корени безчестните.
	Че аз обичам, както земеделецът,
	незнаещия скърби род на честните.
	Това е твое. Аз поемам грижата
	за славни бранни боеве, та името
	на моя мощен град да грее в почести.


>	Екзод

	__ХОР__

	___Първа строфа___

	Приех, Паладо, твоето съжителство
	и ще почитам твоя град,
	който Зевс, могъщият, и Арес
	превръщат в божа твърдина
	и в щит на светлите олтари
	на елинските божества,
	и аз ще го благословя
	с любезна ясновидска реч:
	да блика с буйна сила плод живителен
	в земята му честита
	под слънчевия ведър зрак.

	__АТИНА__
	От сърце за народа си правя това:
	настанявам в земята му днес божества
	велемощни, незнаещи милост. Че те
	са получили жребий да пазят реда
	сред човешкия род. Ако техният гняв
	си спечели човек, той не знае ключа
	на житейското зло — че престъпни дела
	на далечни деди го извеждат през тях
	и безшумната смърт го погубва със стръв,
	а той нека мълви дръзновено!

	__ХОР__

	___Първа антистрофа___

	Не вейте, вихри дървопогубителни —
	това ще пожелая аз, —
	не изгаряй кълновете, задух,
	и не нападай този край.
	И ти не доближавай, болест
	обезплодителна, до тях.
	Отхранвай хубави овце,
	земя, и нека двоен плод
	да дават, щом им дойде време! Земните
	недра да раждат руда,
	божествен дар за този град*!
	[* Като говори за _руда, божествен дар на този край_, Есхил им пред вид сребърните рудници на Лаврион; срв. „Персите“, ст. 238.]

	__АТИНА__
	Ти, о крепост на моя град, чу ли какво
	ще направят за вас? Велемощни са те
	и сред вишните бози, и в долния свят,
	господарки върховни на людския дял,
	те даряват тогова с честита съдба,
	оногова отрупват по целия път
	на живота му с горестни сълзи.

	__ХОР__

	___Втора строфа___

	Далеч от младите мъже
	да бъде всяка ранна смърт,
	а на прекрасните моми
		дайте да случат съпрузи в живота си вие,
	орисници на людската съдба,
	сестри единокръвни,
	божества справедливи,
		гости на всякоя къща
		с тежкоразящата правда
	на вашето присъствие,
	най-тачени сред боговете!

	__АТИНА__
	Като слушам любезния ваш благослов
	над земята си, радвам се. Слава и чест
	на Убедата с кротките взори, че тя
	ръководи речта ми, когато със страст
	срещу мен се опълчвахте! Но надделя
	сладкодумният Зевс, и в борба за добро
	побеждаваме ние навеки.

	__ХОР__

	___Втора антистрофа___

	А ненаситните на зло
	раздори никога дано
	не закипяват в този град!
		Нека пръстта, напоена от черните кърви
	на граждани, не възжелае с кръв
	да бъде възмездено
	и с погибел за всинца!
		Нека се с радост даряват,
		с обща любов да обичат,
	с една омраза да горят!
	Това лекува много людски болки.

	__АТИНА__
	Мигар труден е пътят към благата реч
	за разумния? Тези ужасни лица —
	ето, виждам — ще бъдат за моя народ
	най-голямото благо. На тази любов
	със любов и със почит отвръщайте вий
	и така ще подкарате в правия път
	и града, и земята си родна.

	__ХОР__

	___Трета строфа___

		Радвай се, радвай се
		на благодатно имане!
		Радвай се, народе скъп,
		твойто място е до Зевс,
		на Палада ти си драг,
		твоят дял е мъдростта!
		Под Паладино крило
		имаш милостта на Зевс!

	__АТИНА__
	Поздравявам и вас! Но ще мина напред,
	та на моята свита под светлия зрак
	да ви кажа къде ще е вашият дом.
	Но вървете с пречистите жертви в ръце,
	под земята идете! И всяка беда
	отстранете от нас, проводете добро
	за победа и чест на града ми!
	Тия гостенки вий, първенци на града,
	синове на Кранай*, поведете напред
	[* _Кранай_ — митически цар на Атика. _Синове на Кранай_ са атиняните.]
	и дано към добро
	се отправят и нашите мисли!

	__ХОР__

	___Трета антистрофа___

		Радвай се, радвай се —
		тъй пожелавам повторно —
		всичко в този град свещен:
		смъртни люде, божества,
		жители на този град
		на Палада! Ако нам
		чест въздавате, беда
		няма да ви порази!

	__АТИНА__
	Доволна съм от тези пожелания,
	и аз ще ви проводя с блясък факелен
	до вашия подземен дом, последвана
	от свои придружителки, нагледници
	на статуята ми. Цветът на целия
	Тезеев край* ще дойде в светло шествие:
	[* _Тезеев край_ е Атика; срв. забел. към ст. 687]
	моми, невести и старици тачени.
	… … … … … … …

N	Към служителките.

	Сега в одежди пурпурни прославяйте
	богините! И нека светят факлите,
	и нека благостта на Евменидите
	дари с честито бъдеще народа ми!

	__ПРИДРУЖНИЦИ__

	___Първа строфа___

		Влезте в дома си, велики богини,
		рожби безрожбени вий на Нощта!
		В шествие светло,
		хора, въздавайте слава и чест!

	___Първа антистрофа___

		В земните пазви ще найдете древни
		почести и приношения вий,
		скъпи богини!
		Хора, въздавайте слава и чест!

	___Втора строфа___

		Благостни и милостиви към нас,
		вие, могъщи богини, вървете, и нека
		факлите светят във вашия радостен път!
	Та възгласяйте на песента ни!

	___Втора антистрофа___

		Мир — и ти, граде Паладин, цъфти
		с къщи честити! Че Зевс, който вижда навсъде,
		вечната Мойра — те двамата искат това.
	Та възгласяйте на песента ни!
