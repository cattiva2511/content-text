	Един елен се приближил до речицата, да се напие; видял се във водата и почнал да се радва на рогата си, че са големи и клонести, а като погледнал краката си, рекъл:
	— Само краката ми са лоши и тънки.
	Изведнъж изскочил един лъв и се хвърлил върху елена. Еленът търтил да бяга по равното поле. Той побягнал, но щом стигнал до гората, рогата му се заплели в клонака и лъвът го хванал. Когато дошъл краят му, еленът рекъл:
	— Ама че съм глупав! Ония, за които мислех, че са лоши и тънки, ме спасяваха, а ония, на които се радвах, ме погубиха.
