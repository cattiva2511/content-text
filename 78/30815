	Натъкнал се цар Петър на един селянин в гората. Селянинът сече дърва. Царят му казва:
	— Помози бог, селяко!
	А селянинът отговорил:
	— Божата помощ ми е потребна.
	Царят пита:
	— А голямо ли ти е семейството?
	— Моето семейство е от двама синове и две дъщери.
	— Е, не ти е голямо семейството. Ами къде дяваш парите си?
	— Аз парите ги слагам на три места: първо — плащам дълг, второ — давам назаем, трето — във водата ги хвърлям.
	Царят помислил и не знаел какво означава това, дето старецът и дълг плащал, и назаем давал и във водата хвърлял.
	А старецът казва:
	— Дълг плащам — баща и майка храня; на заем давам — синовете храня; а във водата хвърлям — дъщери отглеждам.
	Тогава царят казва:
	— Умна ти е главата, старче. Изведи ме сега от полето в гората: аз не ще намеря пътя.
	Селянинът казва:
	— И сам ще намериш пътя: върви направо, сетне свърни надясно, а сетне наляво, сетне пак надясно.
	А царят казва:
	— Аз тази наука не я разбирам, ти ме заведи.
	— Аз, господарю, няма какво да те водя: за нас, селяните, денят струва скъпо.
	— Е, щом като струва скъпо, ще платя.
	— Щом като ще платиш — да вървим.
	Седнали в двуколката и тръгнали.
	По пътя царят взел да разпитва селянина:
	— Ти, селяче, бивал ли си надалеко?
	— Бивал съм тук-таме.
	— Ами виждал ли си царя?
	— Царя не съм виждал, а би трябвало да го видя.
	— Тогава, щом излезем на полето — ще видиш царя.
	— А как ще го позная?
	— Всички ще бъдат без шапки, само царят с шапка.
	Стигнали те в полето. Видели хората царя — и всички свалили шапките си. Селянинът се блещи, а не вижда царя.
	Тогава той запитал:
	— Ами къде е царят?
	Цар Петър Алексеевич му казва:
	— Виждаш, че само ние двамата сме с шапки — някой от нас трябва да е царят.
