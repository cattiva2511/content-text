	Майка ми беше починала една година по-рано. Седмица след смъртта на баща ми аз стоях сам в неговата къща. Къщата се намираше в Аркадия и от доста време насам не се бях приближавал до нея, ако не се смята минаването ми по магистралата, на път за Санта Анита.
	За съседите бях непознат. Погребението беше свършило и аз отидох до мивката, налях си чаша вода, изпих я и излязох навън. Тъй като не знаех какво да правя, взех маркуча и се заех да поливам храсталака. Докато стоях там в предния двор, пердетата на съседите започнаха да се разтварят. Скоро и хората започнаха да излизат от къщите си. Една жена пресече улицата и се приближи до мен. — Ти ли си Хенри? — попита ме тя.
	Да, казах й, че аз съм Хенри.
	— Ние познавахме баща ти от години.
	После дойде и съпругът й. — Познавахме и майка ти — каза той.
	Аз се наведох и спрях водата на маркуча. — Няма ли да влезете? — попитах аз. Те се представиха като Том и Нели Милър и тримата влязохме в къщата.
	— Ти изглеждаш точно като баща си.
	— Да, така казват всички.
	Седнахме и се загледахме.
	— О — каза жената, — той имаше _толкова много_ картини. Трябва да е обичал картините.
	— Да, нали?
	— Направо съм _влюбена_ в тази картина с вятърната мелница по залез-слънце.
	— Можете да я вземете.
	— О, наистина ли?
	На вратата се позвъни. Бяха семейство Гибсън. Семейство Гибсън ми казаха, че познавали баща ми от много години.
	— Ти изглеждаш точно като баща си — допълни мисиз Гибсън.
	— Хенри ми даде картината с мелницата.
	— Колко мило! Аз направо съм _влюбена_ в оная картина със синия кон.
	— Можете да я вземете, мисиз Гибсън.
	— О, ти не искаше да кажеш това?
	— Не, не, напротив, вземете я.
	На вратата пак се позвъни и влезе друга двойка. След тях аз я оставих отворена. Скоро оттам се подаде главата на един мъж, сам. — Аз съм Дъг Хъдсън. Жена ми е при фризьорката.
	— Влезте, мистър Хъдсън.
	Надойдоха и други, предимно по двойки. Започнаха да обикалят из къщата.
	— Ще продаваш ли тук?
	— Мисля, че да.
	— Кварталът ни е просто чудесен.
	— Виждам, че е така.
	— О, тази рамка _страшно_ ми харесва, но картината в нея не.
	— Вземете рамката.
	— Но какво ще правя с картината?
	— Хвърлете я на боклука. — Аз се огледах. — Ако някой види картина, която му харесва, вземайте, моля.
	Те ме послушаха. Скоро стените останаха голи.
	— Ще ти трябват ли тези столове?
	— Не, всъщност не.
	От улицата заприиждаха минувачи, които дори не си правеха труда да се представят.
	— Какво ще кажеш за дивана? — попита много високо някой. — Ще ти трябва ли?
	— Диванът няма да ми трябва — казах аз.
	Те взеха дивана, после масата от нишата за хранене и столовете.
	— Тук някъде трябва да имаш тостер, нали, Хенри?
	Те взеха тостера.
	— Тия чинии не ти трябват, нали?
	— Не.
	— А приборите?
	— Не.
	— Какво ще кажеш за кафеника с филтъра?
	— Вземете ги.
	Една от дамите отвори някакъв шкаф на задната веранда. — Ами всички тия консервирани плодове? Ти никога няма да можеш да изядеш това!
	— Добре, вземете ги. Но се опитайте да си ги разделите по равно.
	— О, аз искам ягодите!
	— О, аз искам смокините!
	— О, аз искам мармалада!
	Хората продължаваха да идват, да си отиват и пак да се връщат, водейки нови със себе си.
	— Хей, в шкафа има половинка уиски! Ти пиеш ли, Хенри?
	— Оставете уискито.
	Къщата се пренасели. Някой пусна водата в тоалетната. Друг бутна от мивката чаша и тя се счупи на пода.
	— По-добре си запази тая прахосмукачка, Хенри. Можеш да я използваш за твоя апартамент.
	— Добре, ще я запазя.
	— Той имаше някакви градински инструменти в гаража. Какво ще кажеш за градинските инструменти?
	— Не, по-добре да ги запазя.
	— Ще ти дам 15 долара за градинските инструменти.
	— О, кей.
	Той ми даде 15 долара, а аз му дадох ключа от гаража. Скоро се чу боботенето на сенокосачката, която бе подкарал към дома си.
	— Не трябваше да му даваш всички ония неща за 15 долара, Хенри. Те струваха много повече от това.
	Не отговорих.
	— Какво ще кажеш за колата?
	— Мисля, че ще задържа колата.
	— Ще ти дам 50 долара за нея.
	— Мисля, че ще задържа колата.
	Някой нави на руло килима от предната стая. След това хората започнаха да губят интерес. Скоро останаха само трима-четирима, после си заминаха и те. Оставиха ми градинския маркуч, леглото, хладилника и готварската печка и едно руло тоалетна хартия.
	Аз излязох навън и заключих вратата на гаража. Докато заключвах, минаха две малки момчета на ролкови кънки. Спряха.
	— Виждаш ли този мъж?
	— Да.
	— Баща му умря.
	Те продължиха на кънките си. Аз взех маркуча, завъртях кранчето за водата и се заех да поливам розите.
