P>
	Срещна ли по друма
	Кривчо да се криви?
	Срещнах го да води
	два воловци сиви.
	Пернал на калпака
	шарена иглика
	и ги води Кривчо,
	и си тананика:
	— Ой ле, ниво, ниво,
	ниво неорана,
	докога ще нося
	риза неопрана?
	Докога ще ходя
	вечер по чешмите,
	дрипав на хорото,
	грозен за момите?
	Дал ми господ здраве,
	зъби като клинци,
	ала, ниво, ниво,
	нямам си опинци!
	Слънцето залезе
	под широки ниви,
	дето Кривчо криви
	с два воловци сиви.
P$
