>
#	Лица

	__ХОР ОТ ПЕРСИЙСКИ СТАРЕЙШИНИ__
	__АТОСА__
	__ВЕСТИТЕЛ__
	__ПРИЗРАКЪТ НА ДАРИЙ__
	__КСЕРКС__


>	Парод

	__ХОР__
	Между персите, тръгнали в походен марш
	против Гърция, ние сме „Верните“ — нам,
	на пазачите зорки на този богат,
	многозлатен палат, спроти нашия чин
	повери господарят, владетелят Ксеркс,
	на цар Дарий синът,
	да бдим над земята си родна.
	Но обратният път на персийския цар
	и на нашата блеснала в злато войска
	ме тревожи, сърцето предчувствува зло.
	Че родената в Азия воинска мощ
	се отправи на поход. Издига се глас
	против младия цар. А пък нито пешак,
	нито конник до днес
	е пристигнал в страната ни с вести.
	Екбатана и Суза* напуснаха те,
	[* _Екбатана_ — столица на областта Медия (Мидия), _Суза_ — град в областта Сузиана; главни центрове на персийската държава.]
	превалиха кисийските древни стени*,
	[* _Кисийските древни стени._ Кисия била част от провинция Сузиана.]
	па отминаха всички — едни на коне,
	други с кораби, трети пешком, а пък те
	образуваха главната сила.
	Артафрен и Амистър потеглиха с тях,
	с тях са още Астасп, Мегабат — първенци
	на войската, царе, на великия цар
	подчинени, — те тръгнаха с много войска,
	и със воини конни, и с ловки стрелци
	страховити за взора, ужасни в бой,
	с упорити сърца
	и прочути с безпримерна храброст.
	С тях потегли и конникът лих Артембар,
	и Масистър, и храбрият воин Имей
	с безпогрешния лък, Фарандак е сред тях
	и Состан със жребците си буйни.
	А великият и плодоносният Нил
	прати други, сред тях — Сузискан, и сина
	на земята египетска Пегастагон,
	на свещения Мемфис великия вожд
	цар Арсам, на таванската древна земя
	заповедникът Ариомард, а пък с тях
	неизбройна тълпа страховити гребци
	от блатистите нилски долини.
	От изтънчена Лидия* следват тълпи
	[* _Изтънчена Лидия_ — за лидийците, както отбелязва древният коментатор, бил характерен луксът в облекло и храна.]
	на мъже, разпростиращи своята власт
	върху всички народи в материка — тях
	Метрогат и прекрасният воин Арктей,
	тия двама царе, още Сарди, градът
	многозлатен, проводиха в тая война —
	те летят на безчислени бойни коли,
	с двоен впряг от коне, с троен впряг от коне —
	страховита е тяхната гледка!
	А твърдят синовете на светия Тмол* —
	[* _Светият Тмол_ — планината Тмол била посветена на бог Дионис; срв. Еврипид, „Вакханките“, ст. 64.]
	неуморните копиеметци Мардон
	и Тариб — и мизийските ловки стрелци,
	че ще сложат на Гърция робски ярем.
	Вавилон, многозлатният, праща поток
	разнородни войски — праща корабна рат
	и стрелци с упование в ловкия лък.
	А с препасани мечове иде народ
	от всички страни
	под ужасните царски повели.
	Тъй замина цветът на персийската твърд,
	младежта, от копнеж по която скърби
	цяла Азия, тяхната майка-земя,
	а жени и родители в горест броят
	тия тягостни дни
	и треперят — как дълго ги няма!

	___Първа строфа___

	Разрушителното войнство на царя
	се намира на отсрещния материк,
	върху кораби, навързани с въжета,
	се прехвърли пряко пролива на Хела*,
	[* _Пролив на Хела_ — Хелеспонт (дн. Дарданели), наречен по името на Хела, дъщеря на цар Атамант. Според легендата Хела и нейният брат Фрикс бягали от мащеха си Ино, възседнали златорунен овен. При това бягство Хела се удавила в морето.]
	като метна връз главата на морето
	многогвоздейния друм.

	___Първа антистрофа___

	А пък буйния владетел на страната*
	[* _Буйният владетел на страната_ е Ксеркс.]
	многолюдна е подгонил срещу цял свят
	неизбройното си стадо по земята
	и морето с упование в сурови,
	страховити пълководци. Златороден,
	богоравен мъж е той!*
	[* _Златороден, богоравен мъж е той._ Според гръцкото предание персите произлизали от гръцкия герой Персей, който им дал и името си (срв. ст. 145–146). Персей бил син на Зевс, който във вид на златен дъжд проникнал при затворената в желязна кула Даная. Ксеркс, потомъкът на Персей, е златороден и богоравен като своя далечен прадядо.]

	___Втора строфа___

		Бляскат сините му взори
		с погледа на кървав дракон,
		многорък, многоначален,
		връз сирийска колесница,
		сред копиеносци славни
		води той стрелеца Арес.

	___Втора антистрофа___

		Кой би устоял на този
		лих порой от бойни люде,
		кой би спрял с могъщи пречки
		несломимите талази?
		Необорна е войската
		и юначен е народът.

	___Трета строфа___

		Но от божие коварство
		кой ли смъртен би избягнал?
		Кой ли със нозе чевръсти
		би се изтръгнал от съдбата?

	___Трета антистрофа___

		Първом ласкава и нежна,
		впримчва тя човека в мрежа,
		и за него няма начин
		да се измъкне и побегне.

	___Четвърта строфа___

		Че съдба, от памтивека
		свише предопределена,
		на персиеца е дала
		бран, рушителка на кули,
		бурни схватки с конни люде,
		разорени,
		спепелени градове.

	___Четвърта антистрофа___

		И научи той да гледа
		смело морските простори,
		белнати под буен вихър,
		гледа водната светиня
		с вяра в крехките постройки,
		в тия слаби
		съдове с безбройна рат.

	___Пета строфа___

		Затова горчива скръб
		къса моето сърце.
	Оа`*, персийската войска!
	[* _Оа`_ — според пояснение на схолиаста, персийски възглас, който изразява скръб.]
		Да не чуе тази кобна вест
		овдовялата огромна Суза,

	___Пета антистрофа___

		а кисийските стени
		да не екнат с горък вик —
	оа`! — когато рой жени
		своя вой печален нададат
		и разкъсат тънки покривала!

	___Шеста строфа___

		Тръгна целият народ,
		конна рат и пеша рат,
		като рой безброй пчели,
		подир своя войсков предводител,
		па прехвърли двата морски носа,
		свързани чрез мост, сега
		общи и за двете суши.

	___Шеста антистрофа___

		Жал по свидните мъже
		пълни техните легла
		с горки сълзи. В тиха скръб
		днес персийските съпруги плачат,
		всяка жали за юначен воин,
		който тръгна на война
		и самотна я остави.


>	Първи епизод

	__ХОР__
	Хайде, перси, пред тоя старинен дворец
	да насядаме, па да напрегнем глави,
	да размислим добре
	и дълбоко — че тъй е потребно —
	що ли прави сега повелителят Ксеркс,
	син на Дарий, потомък на древния род,
	откъдето е нашето име? Дали
	надделя тетивата на нашия лък,
	или острото копие враже?
	Но подобна на блясък от божи очи,
	ето, майката царева иде, и аз
	се прекланям пред свойта царица.
	Та потребно е всички с дължимата чест
	и с приветствена реч да я срещнем.
	Ти, царице, първа сред персийските жени, здравей,
	майко Ксерксова, съпруго Дариева! Че легло
	с бог персийски си делила, та и майка си на бог —
	ако древният ни демон пази нашата войска.

	__АТОСА__
	Тъкмо затова напуснах позлатения палат
	и чертозите, в които с Дария делих легло.
	Грижа гложде ми сърцето, скъпи мои, та пред вас
	ще река сега, когато ме измъчва страшен смут,
	че голямото богатство може да превърне в прах
	сградата, която Дарий с божа помощ извиши
	Затова неизразима двойна мъка ме гнети.
	Ни парите без владетел имат някаква цена,
	нито в слава засиява някой силен сиромах.
	Пълно е до`ма, но мене за окото ме е страх —
	че окото на дома е неговият господар.
	Като е така, о старци, предани на моя дом,
	перси, напрегнете мисъл, посъветвайте ме вий,
	че в словата ви за мене мъдрият съвет се крий.

	__ХОР__
	Знай, царице, няма нужда да изричаш втори път
	що да правим там, където не отказва нашта мощ.
	Ти повика нас, а ний сме твои предани сърца.

	__АТОСА__
	Аз виждам всяка нощ безкрайни сънища,
	откакто тръгна моят син с войските си
	да покори страната на йонийците*.
	[* _Йонийци_ — персите наричали йонийци всички гърци; срв. Херодот, VII, 9.]
	Но ясен сън, като съня през тази нощ,
	до днес не съм видяла още. Чуйте го.
	Сънувах две жени в одежди гиздави —
	едната бе в дорийски пеплос*, другата —
	[* _Пеплос_ — връхна женска дреха. Древният пеплос получил название _дорийски_, след като йонийските жени възприели азийска горна дреха, която се спущала до петите.]
	в персийски, — и пред мене те застанаха,
	по кръшен стан по-царствени от днешните
	жени, със дивна красота, сестри по кръв.
	Елада бе отечество на първата,
	на втората пък — варварските краища.
	И, както ми се стори, те започнаха
	раздор, а моят син, като видя това,
	ги задържа и усмири, запрегна ги
	в колата си, па вмъкна вратовете им
	в хомот. И в него тръгна гордо втората,
	захапала послушно свойте поводи,
	но първата заскача, смъкна сбруята
	с ръце, та я понесе с мощ, изтръгна се
	от поводите и разби ярема си.
	Синът ми пада. Скръбен, появява се
	баща му Дарий. И когато вижда Ксеркс
	лицето му, раздира облеклото си.
	Това сънувах през нощта, приятели.
	Когато станах, потопих ръцете си
	във изворна вода и към олтарите
	пристъпих — да направя приношение
	във чест на боговете избавители.
	И гледам, че към Фебовия жертвеник
	лети орел. Аз онемях, приятели!
	След малко виждам ястреб — с бързи, вихрени
	криле го връхлетя и впи в главата му
	ужасни нокти; сгърчи се безпомощен
	орелът. Страшно беше за очите ми,
	и страшно за слуха ви. Ала моят син,
	успее ли, юнак ще бъде приказен,
	ако пък не — той сметка на държавата
	не ще даде и в нея пак ще властвува!

	__ХОР__
	Майко, ние не желаем да те плаши нашта реч,
	нито да те обнадеждва. Боговете помоли,
	ако твоят сън вещае нещо лошо, да го спрат,
	а доброто да изпълнят за сина ти и за теб,
	за града, за всички твои скъпи люде. Па възлей
	на Твърдта и мъртъвците, и моли от все сърце
	Дария, когото, казваш, си видяла тази нощ,
	тебе и на Ксеркс да праща добрини на тоя свят,
	а пък злото да задържа, скрито сред подземен мрак.
	Тъй сърцето ми подсказва, тъй те посъветвах аз.
	А пък всичко, мислим ние, ще излезе на добро.

	__АТОСА__
	Пръв със мисъл благосклонна ти тълкуваш моя сън,
	за сина ми, за дома ми ти ми даваш блага вест.
	Нека на добро да бъде! Както каза, жертвен дар
	ще дарим на боговете и на скъпи мъртъвци,
	още щом се върнем в къщи. Но кажете ми едно,
	скъпи, де е град Атина, във коя земя е той?

	__ХОР__
	О, далече, там, където скрива слънцето лъчи.

	__АТОСА__
	Този град ли е копнеел да превземе моят син?

	__ХОР__
	Да, защото тъй ще има цяла Гърция в ръце.

	__АТОСА__
	Има ли у тях могъща, многочислена войска?

	__ХОР__
	И войската им нанесе много бедствия на нас.

	__АТОСА__
	Силни ли са с нещо друго, имат ли богатства те?

	__ХОР__
	Да, съкровище богато — имат извор от сребро*.
	[* _Извор на сребро._ Хорът има пред вид сребърните рудници в Лаврион.]

	__АТОСА__
	И навярно са стъкмени с лъкове и със стрели?

	__ХОР__
	Не, съвсем не — с меч и щит те влизат в ръкопашен бой.

	__АТОСА__
	Кой е пастир на народа, кой е техен господар?

	__ХОР__
	Никому не са те роби, върху тях не тегне власт.

	__АТОСА__
	Как ще устоят, когато ги нападнат врагове?

	__ХОР__
	Както поразиха Дарий* с многобройната войска.
	[* _Както поразиха Дарий._ Хорът има пред вид поражението на персите при Саламин през 490 г.; срв. забел. към ст. 474–475.]

	__АТОСА__
	Ти мълвиш ужасни думи — всяка майка те гнетят.

	__ХОР__
	Струва ми се, ти ще чуеш скоро достоверна реч.
	С бяг един персиец иде, сякаш нещо да вести.
	Виждам, той ще каже нещо — за добро или за зло.

N	Влиза един Вестител.

	__ВЕСТИТЕЛЯТ__
	О вие, градове на цяла Азия!
	Персийска земьо, пристан на съкровища!
	Едничък удар порази голямото
	блаженство, покоси цвета на Персия!
	Ах, зло е пръв да донесеш известие
	за зло! Но чуйте цялото нещастие,
	о перси! Цялата войска изгубихме!


#	Комос

	___Първа строфа___

	__ХОР__
	Ах, страшно, страшно и небивало,
	ужасно зло!
	Уви, плачете, като слушате
	за тая горест, перси!

	__ВЕСТИТЕЛЯТ__
	Да, всичко е загубено! Самият аз
	не съм очаквал светлото завръщане.

	___Първа антистрофа___

	__ХОР__
	Премного дълъг бил е нашият
	живот, уви,
	щом трябва за това нечакано
	тегло да чуя вести!

	__ВЕСТИТЕЛЯТ__
	Като свидетел, не по чужди разкази
	ще известя за нашите нещастия.

	___Втора строфа___

	__ХОР__
	Уви, уви, напразно
	потеглиха от Азия безбройни
	стрели на толкоз племена
	към вражата земя, към Гърция!

	__ВЕСТИТЕЛЯТ__
	Брегът на Саламин и всички околни
	места са пълни с трупове на клетници!

	___Втора антистрофа___

	__ХОР__
	Уви, уви, аз виждам —
	подпухнали тела на скъпи люде
	се носят в морските води
	сред жалки корабни отломъци!

	__ВЕСТИТЕЛЯТ__
	Стрелите не помогнаха, че ударът
	на корабите порази войската ни.

	__ХОР__

	___Трета строфа___

	Плачи над своите злочестини,
	надавай скръбен вой!
	Ужасна участ отреди
	за нас небето! Ах, разбито войнство!

	__ВЕСТИТЕЛЯТ__
	О, Саламин! Ненавистно название!
	Атина! Споменавам те с ридания!

	__ХОР__

	___Трета антистрофа___

	Атина! Страшно име за врага й!
	Ще помня вечно аз
	как тя на толкова жени
	отне — за нищо — синове, съпрузи!

	__АТОСА__
	Мълчах, злочеста аз, че съм покрусена
	от злото. Преголяма е бедата ни,
	за да говоря, за да питам повече.
	Но твърдо трябва да понася смъртният
	теглото, щом го дава бог. Разкрий сега,
	макар и с болка, нашето злочестие,
	кой вожд е още жив, кои началници
	да жалим, че, удостоени с висша власт,
	те мъртви са напуснали редиците?

	__ВЕСТИТЕЛЯТ__
	Самият Ксеркс е жив и вижда слънцето.

	__АТОСА__
	За моя дом е слънце новината ти,
	сияен ден след тая непрогледна нощ!

	__ВЕСТИТЕЛЯТ__
	Но вождът с десетхилядната конница,
	но Артембар е труп край силенийските
	скали*. А хилиархът** Дадак, с копие
	[* _Силенийски скали_ — крайбрежие на остров Саламин.]
	[** _Хилиарх_ — предводител на отряд от хиляда души.]
	прободен, мигом излетя от кораба.
	И Тенагон, юначен син на Бактрия,
	кръжи при онзи блъскан от талазите
	Аяксов бряг*. Лилей, Арсам и третият,
	[* _Аяксов бряг_ — в героическите времена Саламин бил царство на Аякс, син на Теламон.]
	Аргаст, — и те в това гнездо на гълъби*
	[* _Гнездо на гълъби_ поетът нарича пак Саламин.]
	разбиха в острите скали челата си.
	Дошлите от далечни нилски извори
	Арктей, Адев и — трети — щитоносецът
	Фарнух в един и същи кораб свършиха.
	Матал от Хриза, вождът десетхилядник
	с тридесетхилядната черна конница,
	умирайки, обагри гъста, огнена
	брада с цвета на кървите си пурпурни.
	И магът Араб, и Артам от Бактрия
	загинаха, на край суров преселници.
	Аместрис, Амфистрей, копиеборецът
	велик, Ариомард, храбрецът, тежката
	печал за Сарди днес, Сизам от Мизия,
	Тариб, водачът на пет групи кораби
	с по петдесет във всяка, той, лирнейският
	левент, сега лежи мъртвец, нещастният!
	И Сиенес, храбрецът пръв, началникът
	на киликийци, след като безброй беди
	нанесе на вразите, падна бляскаво.
	Припомних си за тия само вождове.
	А то е малка част от страшни бедствия.

	__АТОСА__
	Уви, аз чувам за безкрайни бедствия,
	за страшни скърби, за позор на Персия!
	Но подхвани от по-далече разказа.
	Та колко бяха елинските кораби,
	че гърците са предприели сблъскване
	чрез морски бой със силите на Персия?

	__ВЕСТИТЕЛЯТ__
	Ако число решаваше победата,
	то ние бихме победили. Гърците
	броеха близо триста бойни кораба,
	и десет вън от тях им бяха запасни.
	А Ксеркс, аз знам това, поведе множество
	хиляда, без да смятам бързоходните,
	те бяха двеста и седем. Ето сметката.
	Ще кажеш, изостанахме по численост?
	Не, някой демон порази войската ни,
	накланяйки теглилката на жребия.
	Че над града Паладин бдят безсмъртните.

	__АТОСА__
	И тъй, Атина днес е непокътната?

	__ВЕСТИТЕЛЯТ__
	Да, нейните мъже са твърдината й.

	__АТОСА__
	Ала кажи ми как начена битката.
	Кой почна пръв сражението — гърците
	или синът ми, с вяра в своите кораби?

	__ВЕСТИТЕЛЯТ__
	Начало, господарко, на бедите ни
	бе дух-мъстител или демон пагубен.
	Мъж елин* от войската на атинците
	[* _Мъж елин_ — този елин бил изпратен сред персите от Темистокъл и се казвал Сикин.]
	дойде и съобщи на Ксеркс, на твоя син,
	че щом се спусне мракът на беззвездна нощ,
	не ще останат елините в строя си,
	а към веслата ще се втурнат устремно,
	та с тайно бягство да спасят живота си.
	Щом чува, не долавя той коварството
	на гърка и немилостта на бозите,
	па казва тъй на своите началници:
	щом спре да пали слънцето с лъчите си
	твърдта и мрак плени простора, в троен ред
	едни да построят ядрото кораби
	и пазят всички изходи и пътища,
	а други да застанат в строй край острова
	Аяксов — че ако избягнат гърците
	от смърт, като намерят изход някъде,
	главите ще отнеме той на стражите.
	Така им заповяда с мисъл дързостна,
	че божията воля той не знаеше.
	И в пълен ред, покорно заприготвяха
	вечерята; моряците привързаха
	със ремъци веслата към запънките.
	Когато слънчевият зрак угасваше
	и падаше нощта, гребците влязоха
	във корабите заедно с войниците.
	Редиците взаимно се извикваха.
	И всеки плува, както му е казано.
	И цяла нощ началниците корабни
	войските си в морето разполагаха.
	Нощта отмина вече, ала никъде
	не диреха да бягат скритом гърците.
	Когато белоконен ден по цялата
	земя разпръсна своето сияние,
	сред елините се понесе гръмък вик,
	като че ли тържествен химн, а ехото
	на островните канари повтаряше
	викът им. Страх обхвана всички варвари,
	измамени в надеждите им. Не за бяг
	тържествен химн запели бяха гърците,
	а за да влязат с дързък дух в сражение.
	Тръба възпламеняваше сърцата им.
	Веднага те по заповед удариха
	шумящата солена шир с веслата си
	и подир малко бяха ясно видими.
	Начело, във отличен строй, бе дясното
	крило, след него идеше и цялата
	военна флота, и навред се носеше
	неспирен вик: „Напред, деца на Гърция!
	Освободете своето отечество,
	децата и жените си, олтарите
	на боговете бащини, гробовете
	на прадедите! В бой върховен влизаме!“
	И ние на персийски отговорихме
	със вик. Но време нямаше за губене.
	И с меден нос удари кораб кораба.
	Започна боя гръцки кораб. Счупва той
	кормилото на кораб от Финикия, —
	към другите пък — други се понесоха.
	Потокът на войската ни в началото
	издържа. Но когато всички кораби
	се струпват в теснините, там, не можейки
	да си помогнат, блъскат свойте бронзови
	чела и тъй сами трошат веслата си.
	И там изкусно елинските кораби
	ги обкръжиха; легнаха туловища
	на кораби; изпълнено с отломъци
	и мъртъвци, морето се не виждаше.
	По бреговете, по скалите — трупове.
	В безреден бяг се втурват оцелелите
	от варварските кораби. А гърците,
	като при лов на тунци*, с потрошените
	[* _Тунци_ (ед.ч. _тунец_) — едри риби от типа на скумриите (лат. Thynnus vulgaris).]
	весла и с други корабни отломъци,
	разят и умъртвяват, а стенания
	и вик огласят морската солена шир,
	додето тъмна нощ я скри от погледа.
	Не бих изчерпал всичките нещастия
	дори за цели десет денонощия,
	но знай едно: че толкоз люде никога
	в един-единствен ден не са умирали!

	__АТОСА__
	Уви! В море от бедствия затънаха
	и Персия, и всички други варвари!

	__ВЕСТИТЕЛЯТ__
	Но знай, това не е и половината.
	Ужасно зло се устреми към персите,
	то двойно надминава всичко казано.

	__АТОСА__
	Та кой друг дял е по-суров от днешния?
	Какво ли друго зло тежи над нашата
	войска, за да увеличи бедите ни?

	__ВЕСТИТЕЛЯТ__
	Най-младите сред персите, най-храбрите
	по дух, най-личните по потеклото си,
	най-верните на господаря — паднаха,
	с плачевна и безславна смърт загинаха!

	__АТОСА__
	Нещастна аз! Ужасно зло, приятели!
	Ала кажи ми от какво загинаха!

	__ВЕСТИТЕЛЯТ__
	До Саламин се вижда остров* — неголям,
	[* _До Саламин се вижда остров_ — Пситалея.]
	без пристан за моряци, — Пан*, любителят
	[* _Пан_ — козлоног и рогат бог на горите и пасищата, покровител на стадата, изобретател на овчарската свирка (сиринкс), почитан особено в Аркадия.]
	на танци, посещава бреговете му.
	Та там ги праща той — ако разбитите
	врази се доберат с успех до острова,
	да предадат на сеч войската елинска
	и да спасяват сред морето своите.
	Той бъдещето не позна. Че даде бог
	победата на елинските воини,
	и още този ден, закрити с бронзови
	доспехи, те от корабите скочиха,
	па обкръжиха острова, та нямаше
	къде да се обърнем. Дъжд от камъни
	срази мнозина, други пък погинаха
	под удара на елинските лъкове.
	Най-сетне, като полетяват устремно,
	те удрят, бият и секат нещастните,
	додето всички до един загинаха.
	Застена Ксеркс пред бездната на злото си.
	Той виждаше от край до край войската си,
	застанал на крайморско възвишение.
	Раздра одежди, викна пронизително,
	в миг даде разпоредба до пехотата
	и сам се втурна в бяг. И туй нещастие
	сега оплаквай заедно с предишното!

	__АТОСА__
	Сурови боже, как измами персите
	в надеждите им! Страшна мъст е стигнала
	сина ми от Атина чутна! Жертвите
	при Маратон* не са били достатъчни!
	[* _Жертвите при Маратон._ Според Херодот (VI, 117) персите изгубили в сражението при Маратон 6400 души.]
	И моят син, с надежда, че за всички тях
	ще отмъсти, се вплете в безконечно зло!
	Ала кажи ми за онези кораби,
	които се избавиха. Къде са те?

	__ВЕСТИТЕЛЯТ__
	Спасените от тази гибел кораби
	в безреден бяг стремглаво хукват с вятъра
	А друга рат изгина из Беотия,
	измъчена от жажда при кренейския
	поток или от задух изнемогнала.
	А ние прекосяваме фокейските
	земи, Дорида, после и малийския
	лиман, а там Сперхей със струи ласкави
	пои твърдта. Останали без припаси,
	приеха ни полята на Ахайя*
	[* _Ахайя_ — Фтиотида, югоизточната част на Тесалия.]
	и тесалийските градища. Хиляди
	измряха тук от глад и жажда — имаше
	и двете! Па дойдохме в магнезийската
	земя, и в Македония, при Аксиос*,
	[* _Аксиос_ — дн. Вардар.]
	и в Болба*, сред блатата и тръстиките,
	[* _Болба_ — езеро в Македония.]
	и при Пангей*, в земята на едонците.
	[* _Пангей_ — планина в Македония.]
	А бог през тая нощ изпрати ранен студ,
	и той скова свещените стримонови
	води*.** Дори невярващият молеше,
	[* _Свещените Стримонови води_ — епитетът изразява отношение на персите към речните води; срв. Херодот, I, 138: „(Персите) почитат извънредно много реките“.]
	[** Обратният път на сухопътните персийски войски имал първоначално северозападна посока през Атика, Беотия, Фокида, Дорида; след като прекосили р. Сперхей, войските тръгнали на североизток през Малида, Ахайя (Фтиотида), Магнезия; после пътят им образувал голям завой на изток през Македония, езерото Болба, склоновете на планината Пангей и Тракия.]
	прострян, земята и небето. След като
	войската свърши своето молебствие,
	тя тръгна през вледеното течение.
	И който тръгна още преди слънцето
	да пръсне зрак, получи избавление.
	Че бляскавият кръг на бога с палещи
	лъчи нагрява и разтапя брода ни.
	Потъвахме един след друг. Щастливи са,
	които скоро жизнен дъх изпуснаха.
	А другите, които се избавиха,
	с безкрайна мъка прекосиха Тракия,
	и само шепа бегълци достигнаха
	в земята на огнищата си. Персия
	ще жали по любимите си юноши!
	Ей правдата, но аз пропуснах много зло,
	което бог изпрати срещу персите.

	__ХОР__
	Враждебно божество, как тежко твоите
	нозе рода персийски са притиснали!

	__АТОСА__
	Злочеста аз! Разбита е войската ни!
	Видения на нощните ми сънища,
	как ясно сте предричали бедите ми!

N	(Към Хора.)

	А вие прекомерно зле тълкувахте!
	Все пак — понеже тъй гласи съветът ви —
	ще се помоля първо на безсмъртните,
	а после — на Земята и на мъртвите
	ще донеса от къщи дари жертвени.
	Аз зная, че това е вече свършено,
	дано настъпи по-щастливо бъдеще!
	А вие в тия тежки дни подкрепяйте
	с добър съвет добрите си приятели.
	Ако синът ми се завърне по-напред,
	пратете го с утешна реч в палатите,
	за да не се притурят нови бедствия!

N	(Излиза.)


>	Първи стазим

	__ХОР__
	О властителю Зевсе, ти днес порази
	неизбройната горда персийска войска,
	чрез ужасната гибел на много мъже
	ти погреба в тъга
	и печал Екбатана и Суза!
	Много майки злочести разкъсват була
	с изнурени ръце и обливат гърди
	с изобилни сълзи
	под теглото на своята мъка.
	А невестите с кротка, сподавена скръб
	копнеят по своите млади мъже
	и, загубили нежните брачни легла,
	радостта на младежката пламенна връст,
	се предават на най-ненаситна тъга.
	А и аз, ето, плача над скръбния дял
	на злощастно погинали войни.

	___Първа строфа___

	Обезлюдената земя
	на цяла Азия ридае.
	Ах, Ксеркс поведе в поход тая рат,
	ах, Ксеркс погуби в битки тоя цвят,
	ах, Ксеркс, обезумял, извърши туй,
	да, той със морските си кораби!
		Как така народът ни
		не видя нещастия
		с Дарий, с лъкострелния цар,
		с милия вожд на Суза?

	___Първа антистрофа___

	И морска, и пехотна мощ
	потегли в тъмногръдо ято —
	на кораби замина тая рат,
	от кораби загина тоя цвят,
	от кораби подир злощастен бой —
	и от ръцете на йонийците.
		Както казват, царят ни
		с труд спасил живота си
		през тракийските равнини
		и по сурови друми.

	___Втора строфа___

		Другите наши войници — о! —
		жертва на по-ранна гибел — а! —
		днес по кихрейския бряг* — оа`! —
	[* _Кихрейски бряг_, т.е. Саламински бряг. Старото име на Саламин било Кихрея, по името на местния герой Кихрей.]
		гният! Плачи, раздирай гръд,
		викай за своята горест
		до небеса, оа, оа,
		викай с глас на безумна,
	раздираща сърцето болка!

	___Втора антистрофа___

		Бясно ги тласкат вълните — о! —
		късат ги немите рожби* — а! —
	[* _Немите рожби… на непорочната шир_ са морските животни.]
		на непорочната шир — оа`! —
		Плаче домът осиротял,
		стари бащи, остали
		без синове, оа`, оа`,
		своята горест изплакват —
	те знаят цялата ни мъка!

	___Трета строфа___

		Дълго закона персийски
		в Азия няма да тачат,
		данък не ще да ни плащат
		под господарска повеля,
		ни на колене ще падат
		в робска покорност. Погина
		прежната царска сила!

	___Трета антистрофа___

		Освободените люде
		вече развързват езици,
		волно приказва народът,
		след като падна яремът.
		А напоената с кърви
		твърд на Аякса погреба
		древна персийска слава!


>	Втори епизод

N	Влиза Атоса.

	__АТОСА__
	Приятели, позналият нещастия
	сам знае — връхлети ли ни злочестие,
	от всичко непрестанно се страхуваме;
	усмихне ли се бог, и ние вярваме,
	че този ласкав бог ще ни е жребият.
	За мене всичко с ужас е изпълнено.
	Очите гледат неприязън божия,
	кънтят в ушите погребални звукове.
	Такъв ужасен страх гнети сърцето ми!
	Та затова се връщам от палатите
	без колесница, без великолепие,
	в ръце с възливни дари за родителя
	на моя син — че те смиряват мъртвите —
	със сладко бяло мляко на невпрягано
	добиче, с бляскав мед от цветодейница
	пчела, със струи на прозрачна изворна
	вода, с напитък чист, със сок живителен
	на дива майка, на лоза отколешна.
	А ето и плода ухан на светлата
	маслина, вечно млада и разлистена,
	и плетени цветя, деца на плодна твърд.
	Пригласяйте на моите възлияния,
	божествения Дарий призовавайте,
	доде твърдта попива тия сокове,
	що лея в чест на адските властители.

N	(Приближава до гроба на Дарий и извършва възлиянието.)

	__ХОР__
	Ти, о царствена жено, персийски кумир,
	тия струи прати на подземния дом,
	а пък ние със химни ще молим — добри
	да пребъдат със нас
	боговете-водители адски.
	Вие, демони чисти на гробни недра!
	Земьо! Хермесе!* Царю на мъртвия свят!**
	[* _Хермес_ като адско божество, като душеводител (ψυχοπομπός). Той отвеждал душите на мъртвите до брега на адската река Стикс, отдето лодкарят Харон ги превозвал в ада.]
	[** _Цар на мъртвия свят_ е Хадес (Аидоней), малко по-долу (ст. 649) назован с името си.]
	Изпратете под слънцето тая душа!
	Ако има лекарство за нашето зло,
	само той би могъл да го каже!

	___Първа строфа___

		Чува ли той, мъртвият цар,
		равен на бог, моята реч,
		варварското ясно
		слово, пъстрия скръбен вик,
		тоя жалостен горък плач?
	Ще викам тая страшна скръб!
	Там, долу, той дали ме чува?

	___Първа антистрофа___

		Хайде, Земя, хайде и вий,
		вожди на друг, гробищен мир,
		дайте да напусне
		ваште двори славния дух —
		син на Суза, персийски бог;
	пратете го — че друг такъв
	персийската земя не крие.

	___Втора строфа___

		Скъпият вожд! Скъпият гроб! Скъпа душа
		в него се крие!
		Ах, Аидоней*, прати сред нас,
	[* _Аидоней_ е друго име на Хадес, бога на подземното царство.]
		ах, Аидоней, на тоя свят,
		Дария, царя безподобен! А!

	___Втора антистрофа___

		Той не уби своите мъже в гибелен бой,
		него зовяха
		боговдъхновен, и вярно бе
		боговдъхновен, защото той
		своя народ води щастливо! А!

	___Трета строфа___

		О стари царю наш, о царю наш, ела,
	яви се на този връх гробовен,
		тук стъпи с нозе в сандали алени,
		покажи
	тиарата* си царствена!
	[* _Тиара_ — корона на персийските царе, конусовидна шапка с платнена превръзка и с украшения на върха.]
	Ела, о кротки татко Дарий! О!

	___Трета антистрофа___

	Ще чуеш ново зло, нечувано тегло,
	о царю на моя цар, яви се!
		Смъртоносен мрак връхлита царството;
		младежта —
	о, тя погина цялата!
	Ела, о кротки татко Дарий! О!

	___Епод___

	Уви, уви!
		Ти, по когото плака цял народ,
		о господарю, господарю,
	кажи, защо над цялата държава
	надвисна злото?
	Загинаха триредните
		кораби*, няма ги, няма ги!
	[* _Триредни кораби_ — с по три реда гребци, т.е. триери.]

N	Над гроба се явява Призракът на Дарий.

	__ДАРИЙ__
	Най-верни между верните, приятели
	от младини, старейшини, какво тегло
	претегли моят град? Той плаче, блъска се,
	твърдта се пука. С трепет гледам своята
	жена до гроба, но приемам благостно
	дарът. И вие плачете до гроба ми
	и с остри, покъртителни ридания
	печално ме зовете. А пък пътят ми
	бе труден, че подземните властители
	отнемат и не връщат. Все пак моето
	влияние пред тях помогна — ето ме.
	Но бързай, за да не просроча времето.
	Какво тегло гнети наново персите?

	__ХОР__

	___строфа___

	Не смея да те зърна,
	не смея да отвърна,
	почитта ми към тебе ме спира!

	__ДАРИЙ__
	Аз дойдох от дълбините, позован от твоя плач.
	Дълго слово не изричай, всичко съобщи ми ти
	в кратка реч, като оставиш почитта си настрана.

	__ХОР__

	___Антистрофа___

	Боя се да го сторя,
	боя се да говоря
	пред любимия страшните думи!

	__ДАРИЙ__
	Щом предишната боязън спира вашето сърце,
	ти, на моята постеля стара дружке, ти, жена
	благородна, спри сълзите, спри плача си и кажи.
	Та злочестини човешки върху смъртния тежат!
	Много скърби от морето, много скърби от твърдта
	стигат людете, които случат дълги земни дни.

	__АТОСА__
	О, ти, който всички смъртни превиши чрез дял благат —
	та додето твоите взори гледаха сияен зрак,
	теб завиждаха, че в радост, като бог, си преживял!
	Ах, блазе ти, че издъхна, без да видиш тая скръб!
	Дарий, ти ще чуеш всичко в тази кратка моя реч:
	цяла Персия загина — ето моите слова!

	__ДАРИЙ__
	Как тъй — чума ли я стигна, или гражданска война?

	__АТОСА__
	Не, загина край Атина цялата персийска рат!

	__ДАРИЙ__
	Но кажи ми, кой сред моите синове бе неин вожд?

	__АТОСА__
	Пламенният Ксеркс — той цяла Азия обезлюди!

	__ДАРИЙ__
	По море или по суша тази лудост предприе?*
	[* _По море или по суша тази лудост предприе?_ — Странно е, че Дарий, който десет години преди Ксеркс сам организира поход срещу Елада, сега окачествява военното предприятие на сина си като лудост.]

	__АТОСА__
	И по двете. С двойно чело беше двойната войска.

	__ДАРИЙ__
	Как пехотните му сили се прехвърлиха отвъд?

	__АТОСА__
	Той запрегна Хелеспонта и така направи брод.

	__ДАРИЙ__
	Мигар и това е сторил? Вързал Босфора велик!

	__АТОСА__
	Тъй е. Някой бог навярно този план му бе внушил.

	__ДАРИЙ__
	Ах, ужасен бог е влязъл в него, та го заслепил!

	__АТОСА__
	Да, завършъкът показва колко зло извърши той!

	__ДАРИЙ__
	А с войските що се случи, та така скърбите вий?

	__АТОСА__
	Морският погром погуби и пехотната войска.

	__ДАРИЙ__
	Цялата ли я съсипа копието на врага?

	__АТОСА__
	Тъй, че днес, обезлюдена, цяла Суза плаче с глас.

	__ДАРИЙ__
	Ах, тежко ни! Наша храбра, наша доблестна войска!

	__АТОСА__
	И бактрийските левенти днес са мъртви до един.

	__ДАРИЙ__
	Клетият, какви младежи на съюзен род избил!

	__АТОСА__
	Само Ксеркс, почти самичък, с малко люде, тъй мълвят…

	__ДАРИЙ__
	Мъртъв ли е? Как е, где е? Може ли да се спаси?

	__АТОСА__
	Моста върху двете суши той щастливо прекосил.

	__ДАРИЙ__
	И, спасен, се връща в къщи? Истина ли е това?

	__АТОСА__
	Да, това е много ясна, неопровергана вест.

	__ДАРИЙ__
	Колко бърже се изпълни прорицанието!* Зевс
	[* За прорицание, което предвещавало нещастията на персите в борбата им срещу Гърция, говори и Херодот (IX, 42 и сл.). Може би то е било формулирано в предхождащата част на трилогията, в незапазената трагедия „Финей“.]
	против моя син отправи личбите. А мислех аз —
	боговете ще го сторят след далечни бъдни дни.
	Ала бързаш ли към злото, сам ще ти помогне бог.
	Извор на беда, изглежда, е пред всинца ни открит.
	Моят син това е сторил с дързостта на млада връст
	Той се е надявал с връзки да обвърже, като роб,
	Хелеспонт и да заключи Босфор*, божия поток.
	[* _Босфор, божият поток_, т.е. потокът на бог Посейдон; срв. ст. 750.]
	Той решил да спре водите, и ковани железа
	струпал, и голям път сторил за голямата войска.
	Смъртен е, но с ум помътен смятал той, че би могъл
	да надвие боговете, Посейдон…* Не е ли бил
	[* Ксеркс се обявява срещу Посейдон, като предприема действия, унизителни за неговия „поток“ Босфора; срв. забел. към ст. 746.]
	болен моят син? Боя се придобитите от мен
	с труд богатства да не грабне първият случаен мъж

	__АТОСА__
	Дружбата с негодни люде е подтикнала натам
	пламенния Ксеркс. Те казват, че за своите деца
	ти богатства си печелил в боеве, а той, страхлив,
	водел бой дома и с нищо бащин дял не умножил.
	Слушайки словата хулни на безнравствени мъже,
	той реши срещу Елада да потегли на война.

	__ДАРИЙ__
	Да, нему се дължи огромно, паметно
	събитие, каквото нивга, падайки
	връз този град, не го е тъй опразвало,
	откакто Зевс е отредил един човек
	да бъде вожд на цяла плодна Азия
	и царски жезъл да държи в ръката си.
	Да, Мед бе пръв началник на войската ни.
	Друг, неговият син, завърши делото,
	че страстите му разум ръководеше.
	След него трети Кир, благополучен мъж,
	се възцари и мир дари на своите.
	Той завоюва Лидия и Фригия
	и покори със сила цяла Йония.
	И бог не му се разгневи — мъдрец бе той.
	Синът на Кир по ред четвърти властвува.
	А пети Мардис, срам и за родината,
	и за престола древен. Но издебна го
	и го погуби Артафрен, достойният,
	когото верни люде подпомогнаха.
	Мараф бе шести, Артафрен бе седмият.
	На мен съдбата отреди желаното:
	с безброй войска в безброй войни участвувах,
	но не докарах в Суза толкоз бедствия.
	Синът ми Ксеркс е млад и като млад човек
	е действувал, забравил е завета ми.
	Връстници мои, знайте, всички вождове,
	които сме царували в държавата,
	едва ли толкоз много зло сме сторили!

	__ХОР__
	Но, царю Дарий, към какво решение
	напътва тази реч? И как след толкова
	беди ще дойде щастие за Персия?

	__ДАРИЙ__
	Недейте тръгва в поход срещу елини,
	дори с войска по-силна от сегашната
	самата им земя им е съратница!

	__ХОР__
	Какво говориш? Как така — съратница?

	__ДАРИЙ__
	Тя с глад убива многобройни пълчища.

	__ХОР__
	Но ако пратим все отбрани воини?

	__ДАРИЙ__
	Дори войската, що остана в Гърция,
	не ще дочака радостно завръщане.

	__ХОР__
	Какво говориш? Та нима не цялата
	войска ще мине от Европа в Азия?

	__ДАРИЙ__
	Ще дойдат шепа люде — ако вярваме
	на божиите думи, като гледаме
	това, що стана. Сбъдват се изцяло те.
	И щом е тъй, войска — отборно множество —
	оставя той, обзет от празни блянове.
	А те са там, където със водите си
	Азоп, кърмилец драг, пои Беотия.
	И там ги чакат най-големи бедствия
	за дързостта и грешните им помисли.
	Нахлуха те и дръзко божи статуи
	плячкосваха и храмове подпалваха.
	Разбити са олтарите, съборени
	без ред, издъно божите светилища.
	За злото дело плащат с не по-малко зло,
	а ново зло им предстои, и никога
	не ще достигнат дъното му — блика то.
	Тъй много кърви от дорийско копие*
	[* В сражението при Платея пелопонесците съставлявали главната сила и имали решаваща заслуга за бойния успех; срв. Херодот, IX, 28. Затова и Есхил говори за _дорийско копие_.]
	ще рукнат връз земята на платейците!
	И купища от мъртъвци до третото
	потомство неми ще мълвят, че смъртният
	не бива да живее с дръзка помисъл.
	Щом процъфти кощунството, плодът му е
	тегло, а плач и сълзи му са жътвата.
	И при вида на тези наказания
	помнете за Атина и за Гърция,
	и никой, възмечтал за чуждо щастие,
	да не разбива своето могъщество.
	Да, Зевс наказва прекомерно-дръзките
	желания, въздава строго съдникът.
	Така, със свойте мъдри наставления
	го научете на благоразумие —
	да спре безбожна дързост и надменна реч.
	А ти, о стара, скъпа майко Ксерксова,
	иди в палата, избери най-хубави
	премени, па срещни сина си. Пъстрите
	одежди са увиснали, разкъсани
	от него в тази мъка и злочестие.
	И с нежните си думи утеши го ти.
	Че тебе, знам, ще чуе той единствена.
	А аз се връщам долу, между сенките.
	Вам, старци, сбогом! И макар и в бедствие,
	на радости предавайте душите си,
	че в гроба няма полза от богатството.

N	(Изчезва.)

	__ХОР__
	О, как боли да слушам за безчетните
	сегашни, па и бъдещи страдания!

	__АТОСА__
	Ах, съдбо, колко болки ме удариха!
	Но най боли последното нещастие —
	да чуя, че синът ми носи някаква
	позорна дреха около снагата си!
	Ще вляза вътре за премени бляскави,
	ще гледам да го срещна. Най-любимия
	не ще напусна сред злочестините му!

N	(Излиза.)


>	Втори стазим

	__ХОР__

	___Първа строфа___

		Колко велики, законни и радостни
		дни преживяхме, когато царуваше
		в нашата страна
		старият, мощният, непобедимият,
		благият, богоподобният Дарий!

	___Първа антистрофа___

		Ние показахме славни воители,
		те пък уреждаха всичко със здравия
		като зид закон.
		От боевете щастливо се връщаха,
		без да изпитат ни труд, ни болка.

	___Втора строфа___

		Колко градища превзе господарят ни,
		без да премине водите на Ха`лис*,
	[* Река _Халис_ била старата граница между Персия и Лидия.]
		без от къщи да излезе!
		Туй са градищата покрай стримонския
		залив*, места съпределни
	[* _Стримонски залив_ Есхил нарича езерото Прасиада в долното течение на р. Стримон (дн. Струма).]
		с поселения тракийски.

	___Втора антистрофа___

		Други, далече от залива, в сушата,
		с крепостен зид оградени,
		нему пак се покориха.
		Също и гордите селища в ширния
		проток на Хела, след туй — Пропонтида*,
	[* _Пропонтида_ — дн. Мраморно море.]
		та и Босфорът понтийски*.
	[* _Босфор Понтийски_ или Тракийски, за разлика от Кимерийския Босфор (дн. Керченски проток).]

	___Трета строфа___

		После — съседните
		на бреговете ни острови,
		разположени покрай носа* —
	[* С носа Есхил означава вероятно цяла Мала Азия.]
		Лесбос, богатият с много маслини Самос,
		Хиос и Парос, после — Миконос и Наксос,
		после — Андрос, съседът,
		който докосва Тенос.

	___Трета антистрофа___

		И междубрежните
		острови* той обладаваше:
	[* С _междубрежни острови_ Хорът означава островите, които лежат между бреговете на Азия и Европа.]
		Лемнос и земята на Икар,
		Родос и Книд, след това — градовете на Кипър:
		Пафос, и Соли, и Саламин*, чиято
	[* _Саламин_ — град на остров Кипър, основан, според преданието, от Тевкър, брат на Аякс Теламонов. Поради това тук остров Саламин е наречен „майка“ (ματρόπολις) на кипърския Саламин.]
		майка днес причинява
		нашите горки сълзи.

	___Епод___

		И градовете на Йония, с многото
		люде и с многото сила
		само чрез своята мъдрост владееше,
		а неуморни стояха мъжете му,
		цели в оръжие,
		смес от безброй народи.
		Днес претърпяхме по волята божия
		тежък поврат, поразени
		от страховития удар
		в морските простори.


>	Екзод

N	Влиза Ксеркс, съпровождан от малобройна свита.

	__КСЕРКС__
	О!
	О, нещастният аз! Безпощадна съдба
	ме улучи така неочаквано! Ах,
	как сурово връхлита враждебният бог
	връз персийския род! Що да сторя, уви?
	Че изчезва мощта на моята плът
	при вида на почтените стари мъже!
	Ах, защо, повелителю Зевсе, и мен
	не погреба смъртта
	сред избитите мои войници?

	__ХОР__
	Оле, царю, прекрасната наша войска!
	И големият блясък на нашата мощ!
	И добрите мъже,
	покосени от гибелен демон!

	Земята ридае за свойта младеж,
	избита от Ксеркса — препълнил е той
	преизподнята с перси. Че в ада са днес
	многобройни мъже, цвят на нашия край,
	лъкострелци изкусни, грамадна тълпа
	от безчет храбреци — те са мъртви сега!
	Ай, ай! Ай, ай! Наша предана мощ!
	Цяла Азия, царю на тая земя,
	на колене печално се свлича!


#	Комос

	___Първа строфа___

	__КСЕРКС__
		Ето мене, един злочестник,
	окаяник, роден за зло
	на своя род и на бащин край!

	__ХОР__
		Чуй приветната ми реч —
	злочестият език, злокобният ми вик
	на мариандски оплакван*
	[* _Мариандски оплакван_ — по името на племето мариандини във Витиния, чиито скръбни песни оплаквали смъртта на момъка Борм.]
	и моят вопъл, задушен от сълзи!

	___Първа антистрофа___

	__КСЕРКС__
		Ах, надавайте горък, скръбен,
	печален и плачевен звук!
	Че срещу мен се обърна бог.

	__ХОР__

	Ще надам плачевен звук
	над морското ни зло, над страшното тегло
	на скръбен град, на жален род.
	Ще викам и ще се заливам в сълзи!

	___Втора строфа___

	__КСЕРКС__
	Йонийският Арес* ни срази,
	[* _Йонийският Арес_, т.е. военната мощ на елините; срв. забел. към ст. 178.]
	йонийският — с корабна войска,
		Арес — покровителят вражи,
		той пожъна омразната морска шир
	и оня злощастен бряг!

	__ХОР__
	Уви, крещи, кажи ми всичко!
	Къде са толкова скъпи люде?
		Де са твоите другари?
		Де отиде Фаранда`к,
		Су`зас и Пелаго`н,
	Дота`мис, Пса`мис, Агдаба`т
	и Сузиска`н от Екбатана?

	___Втора антистрофа___

	__КСЕРКС__
	Оставих ги мъртви до един,
	когато намериха своя край,
		паднали от тирския си кораб,
		на брега саламински — там лежат
	разбити в скалистия бряг!

	__ХОР__
	Уви, къде ти е Фарну`х, къде е
	храбрецът Ариома`рд, къде са
		цар Сева`к и още онзи,
		благородният Лиле`й,
		Ме`мфис, още Тари`б,
	Маси`стър, още Артемба`р,
	Хисте`хмас?… Де са, отговаряй!

	___Трета строфа___

	__КСЕРКС__
	Горко, горко ми, о!
	Те само зърнаха древната,
	омразната Атина,
		после — само един замах,
	уви, уви, и всички те
		мигом се загърчиха на земята!

	__ХОР__
	Нима и твойто предано око,
	нагледникът на хиляди
	и на десетки хиляди бойци,
	Алпи`стос, син на Батано`х,
	… … … …
	внук на Сеза`м и Мегаба`т,
	нима и Парт, и снажната Ойбар
		изостави, изостави? О, о, о, беда!
	За гордите персийци
	това е зло над всяко зло!

	___Трета антистрофа___

	__КСЕРКС__
	Ти будиш мойта скръб
	по тях, другарите доблестни,
	за зло незабравимо,
		люто, по-страшно от смърт мълвиш!
	Ах, вика моето сърце,
		вика от дълбините на плътта ми!

	__ХОР__
	За много други жалим ний — за Ксант,
	водача десетхилядник
	на мардите, за храбрия Анха`р,
	за Ди`айксис и за Арса`м,
		вождове конни!
	Ами Лити`мнас, и Дада`к,
	и Толм със ненаситното му копие —
	поразен съм, поразен съм! — днес не стъпват те
	след царския ти шатър,
	положен върху колела!

	___Четвърта строфа___

	__КСЕРКС__
	Да, мъртви са военните ми вождове!

	__ХОР__
	Да, мъртви, уви, безславно!

	__КСЕРКС__
	Уви, уви! Беда, беда!

	__ХОР__
	Уви, уви, нечакано
	тегло ни пращат боговете —
	през него прозира погледът на Ата*!
	[* _Ата_ — божество, което заслепява човешката душа и след това я кара да изкупи делата на заслепението си.]

	___Четвърта антистрофа___

	__КСЕРКС__
	Каква съдба ни порази завинаги!

	__ХОР__
	Срази ни, това е видно!

	__КСЕРКС__
	Какъв обрат, какъв обрат!

	__ХОР__
	С моряците на Йония*
	[* _Йония_ = Гърция; срв. забел. към ст. 178.]
	се сблъскахме така зловещо!
	Персийският род е нещастен във войната!

	___Пета строфа___

	__КСЕРКС__
	И как не? Толкова войска
	изгубих аз, нещастен!

	__ХОР__
	Как не? Залезе нашето величие!

	__КСЕРКС__
	Видя какво остана от войската ми!

	__ХОР__
	Видях, видях.

	__КСЕРКС__
	и още тая стрелница…

	__ХОР__
	Какво е то, спасеното?

	__КСЕРКС__
	Колчанът за стрелите ми.

	__ХОР__
	Тъй малко от толкова много!

	__КСЕРКС__
	Ние сме беззащитни!

	__ХОР__
	Йонийският народ от бой не бяга!

	___Пета антистрофа___

	__КСЕРКС__
	Премного смел е той! Видях
	нечакана разруха!

	__ХОР__
	Да, ти мълвиш за бягството на флотата.

	__КСЕРКС__
	От скръб разкъсах дрехите връз себе си.

	__ХОР__
	Уви, уви!

	__КСЕРКС__
	Уви е бледна думица!

	__ХОР__
	Да, двойно, тройно бедствие!

	__КСЕРКС__
	За радост на вразите ни!

	__ХОР__
	Сломена е нашата сила…

	__КСЕРКС__
	Няма я мойта свита!

	__ХОР__
	… след гибелта на нашите в морето!

	___Шеста строфа___

	__КСЕРКС__

	Плачи, плачи над злото! Влез дома си!

	__ХОР__
	Уви, уви! Беда, беда!

	__КСЕРКС__
	На моя вик пригласяй ти!

	__ХОР__
	На скръбен — скръбен дар от скръбник!

	__КСЕРКС__
	Смеси вика си с моя вик!
	Горко ми, ах!

	__ХОР__
	Горко ми, ах!
	Сурова е бедата ни!
	Ах, затова страдая!

	___Шеста антистрофа___

	__КСЕРКС__
	Ах, бий се, бий се и плачи за мене!

	__ХОР__
	Да, плача, обладан от скръб!

	__КСЕРКС__
	На моя вик пригласяй ти!

	__ХОР__
	О царю, имаме причина!

	__КСЕРКС__
	Надай печалния си вик!
	Горко ми, ах!

	__ХОР__
	Горко ми, ах!
	Ще смеся, ах, безумните
	удари с тежки вопли!

	___Седма строфа___

	__КСЕРКС__
	Ах, бий гърди, ридай с мизийски викове!

	__ХОР__
	О, скърби, скърби!

	__КСЕРКС__
	Изтръгвай бели косми от брадата си!

	__ХОР__
	Със стръв, със стръв! Безкрайна горест!

	__КСЕРКС__
	Крещи безумно!

	__ХОР__
				Това и правя!

	___Седма антистрофа___

	__КСЕРКС__
	Раздирай с пръсти дрехата си диплена!

	__ХОР__
	О, скърби, скърби!

	__КСЕРКС__
	Скуби коси от жалба по войската ни!

	__ХОР__
	Със стръв, със стръв! Безкрайна горест!

	__КСЕРКС__
	Очи, плачете!

	__ХОР__
				Аз цял съм в сълзи!

	___Епод___

	__КСЕРКС__
	На моя вик пригласяй ти!

	__ХОР__
	О-о! 0-о!

	__КСЕРКС__
	Потънал в скръб, върви дома!
	__ХОР__
	Уви, уви!

	__КСЕРКС__
	Вой в града!
	__ХОР__
	Вой — да, да!

	__КСЕРКС__
	Ридайте, лекостъпни!

	__ХОР__
	Уви, уви, злочеста твърд на Персия!

	__КСЕРКС__
	А-а, а-а! Погубени —
	а-а, а-а! — с триредни кораби!

	__ХОР__
	Ще те последвам със печален вопъл!
