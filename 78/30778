	Една бедна жена имаше дъщеря на име Маша. Една сутрин Маша тръгна за вода и видя, че пред вратата лежи нещо завито в парцали. Маша остави ведрото, за да развие парцалите. Когато се докосна до парцалите, от тях писна нещо: „Уа! Уа! Уа!“ Маша се наведе и видя, че това е мъничко червено детенце. То силно пищеше: „Уа! Уа!“ Маша го взе на ръце, отнесе го в къщи и почна да му дава мляко с лъжичка. Майка й рече:
	— Какво си донесла?
	Маша каза:
	— Детенце, намерих го пред нашата врата.
	Майка й рече:
	— Ние и без това сме бедни, къде можем да храним и детенце? Ще ида при началника и ще кажа да го вземат.
	Маша заплака и каза:
	— Мамо то няма да яде много, остави го. Погледни, какви му са червенички и набръчкани ръчичките и пръстчетата.
	Майката погледна, дожаля й. Тя остави детенцето: Маша хранеше и повиваше детенцето и му пееше песни, когато го слагаше да спи.
