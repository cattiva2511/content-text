	Отишъл веднъж един селянин да краде краставици в една зеленчукова градина. Пълзи той към краставиците и си мисли:
	„Ето, ще отнеса торба краставици и ще ги продам; с парите ще купя кокошчица. Кокошката ще ми снесе яйца, ще седне да ги мъти и ще излюпи много пиленца. Ще отхраня аз пиленцата, ще ги продам и ще купя прасенце — женско; ще опраси свинката прасета. Ще продам прасетата и ще купя кобилка; кобилката ще ми окончи жребчета. Ще отхраня жребчетата, ще ги продам; ще си купя къща и ще си направя зеленчукова градина. Ще си направя зеленчукова градина, ще посадя краставици и няма да дам да ги крадат, добри пазачи ще си наема. Ще взема пазачи, ще ги поставя при краставиците, а сам ще се приближа ей тъй отстрана и ще викна:
	— Ей вие, да пазите хубаво!“
	Селянинът се бил замислил, съвсем забравил, че е в чужда градина и закрещял колкото му глас държи. Пазачите чули, изскочили и го набили.
