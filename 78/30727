>
#	Лица

	__ЕТЕОКЪЛ__
	__ВЕСТИТЕЛ__
	__ХОР ОТ ДЕВОЙКИ__
	__ИСМЕНА__
	__АНТИГОНА__
	__ГЛАШАТАЙ__


>	Пролог

	__ЕТЕОКЪЛ__
	Народе Кадмов*, да говори сгодното
	[* _Народе Кадмов_. Кадъм бил древен беотийски герой, основател на Тива, родоначалник на тиванския народ (срв. ст. 302). Според легендата той трябвало да се пребори с един дракон. Убил дракона и по съвет на богиня Атина посял зъбите му в земята. От драконовите зъби израсли първите жители на Тива. Те встъпили в бой помежду си и се изтребили. Оцелели само петима.]
	е дълг на онзи, който над държавното
	кормило бди с безсънен взор. Добре ли сме —
	тогава бог е причинил доброто ни.
	Дано не ни удари зло, но дойде ли
	бедата, Етеокла всички граждани
	ще запрославят с многогласна хулна реч
	и с вопли, от които Зевс, Бранителят*,
	[* _Зевс, Бранителят_ — една от многото функции на Зевс била да брани, да закриля, отдето и прозвището му ’Αλεξητήριος.]
	дано забрани Кадмовата столнина*!
	[* _Кадмова столнина_ е беотийска Тива, наречена „седмовратна“ (срв. ст. 165) за разлика от стовратната Тива в Ерипет.]
	А вие днес — и юноши, нестигнали
	разцвет, и старци, на които силите
	повяхват, — напрегнете крепко своите
	тела, и нека всеки върши своето,
	за да помогне на града, на божите
	олтари — да не се лишат от почести, —
	на нашите деца и на любимата
	земя-кърмилница. Че вас, пълзящите
	по ласкавата нейна твърд, подхвана тя
	и ви отхрани — щитоносни предани
	мъже, та днес на помощ да й дойдете.
	До този ден небето ни закриляше.
	Макар и обсадени, все пак с божия
	подкрепа не една победа имахме.
	Но днес пророкът, пастирът на птиците* —
	[* _Пророкът, пастирът на птиците_, е слепият птицегадател Тирезий.]
	не с огън, а чрез слух и мисъл схваща той
	поличбите с едно изкуство истинно —
	та тоя цар на птичите вещания
	мълви, че през нощта било подготвено
	най-мощното ахейско настъпление*.
	[* _Ахейско настъпление_ — под влияние на Омир Есхил отъждествява ахейци с аргивци; следователно тук ахейско=аргивско; срв. също ст. 325.]
	Към кулите и към вратите крепостни,
	добре въоръжени, се отправяйте!
	Качете се на бойниците, стройте се
	на бойните площадки, смело чакайте
	при изходите и не се страхувайте
	от тая чуждоземна сган! Че с нас е бог!
	Изпратил съм разузнавачи, сгледници,
	и, смятам, не напразен ще е пътят им.
	Щом чуя тях — не се боя от хитрости!

N	Влиза един Вестител.

	__ВЕСТИТЕЛЯТ__
	Етеокле, мощни царю на кадмейците,
	пристигам с верни вести за войските ни:
	свидетел съм на всичките събития.
	Узнай: седмина буйни вражи вождове*
	[* _Седмина вражи вождове_ — техните имена, назовани по-нататък в няколкото реплики на Вестителя, са: Тидей, Капаней, Етеокъл, Хиподамант, Партенопей, Амфиарай и Полиник. Но освен тия седмина във войната срещу Тива участвувал и сикнонският цар Адраст (срв. ст. 575), вероятно като върховен вожд.]
	заклаха бик връз черен щит; докоснаха
	с ръце кръвта на бика, па се врекоха
	пред Ареса*, пред Енио`, пред жадния
	[* _Арес_ (_Аре`й_) — бог на войната; _Енио`_ богиня на войната, спътница (майка или дъщеря) на Арей; срв. лат. Bellona.]
	за кърви Ужас, че или кадмейските
	стени ще разрушат, или, погивайки,
	със свойта кръв ще напоят земята ни.
	За свойте близки те връз колесницата
	Адрастова подаръци положиха*
	[* _За своите близки те връз колесницата Адрастова подаръци положиха._ Според схолиаста Адраст получил предсказание, че ще се завърне в родината си единствен от участниците в похода срещу Тива. Поради това (което поетът не казва, но което ще е било известно на древния зрител от други поетически и митологически извори) вождовете поставили даровете за своите близки тъкмо върху неговата колесница.]
	с разплакан взор. Ала мълчеха устните.
	Железните сърца у тях мъжествено
	пламтяха, сякаш у свирепи лъвове.
	И скоро ще се потвърдят словата ми.
	Видях да хвърлят жребий към коя врата
	ще води всеки своите воители.
	И затова побързай — смели, отборни
	мъже тури за вождове пред портите.
	Ахейска всеоръжна рат сред облаци
	от прах настъпва; с бели пенни късове
	сквернят полята конските дихания.
	А ти, кърмчия мъдър, укрепи града,
	преди да гръмнат бурите на Ареса.
	Реве талаз наземен — враже пълчище!
	Използувай мига и бързо действувай!
	А аз и занапред ще гледам с предан взор
	на страж; чрез мойте ясни съобщения
	за работите вън — ще бъдеш в сигурност.

	__ЕТЕОКЪЛ__
	О, Зевсе! Земьо! Богове на моята
	родина! Клетво бащина, ери`нио
	могъща!* Не затривайте от корени
	[* _Клетво бащина, Ери`нио могъща на Едип._ Едиповата клетва се представя като дух-отмъстител, който причинява и настоящите трудности на Тива; срв. също ст. 752–755, 778–779.]
	във вража плен града ми, дето гръцка реч
	се лее, пощадете домовете ни!
	Земята волна, Кадмовата столнина
	не впрягайте в ярема на робията!
	Бъдете с нас! Взаимна ще е ползата!
	Че тачат богове благополучните!

N	(Излиза. Влиза Хорът.)


>	Парод

	__ХОР__
	Ридая от ужас и болка!
	От бойния стан се втурва врагът,
	порой от народ, начело — коне!
	Така ми вести високият прах,
	вестителят ням, но прям и правдив.
	По родната твърд копита кънтят,
	те идат, летят, и техният шум
	е рев на могъщ планински порой.
	О, о!
	О вий, богове! Богини, и вий!
	Отвърнете смъртта!
	Но вик огласи крепостта!
	Белощитни мъже* пристъпват насам
	[* _Белощитни мъже_ — отличителен белег на аргоските войски били белите щитове. _Белощитни_ са аргосците и у Софокъл („Антигона“, ст. 109), и у Еврипид („Финикийките“, ст. 1099).]
	и готови за бой, връхлитат града.
	И кой, богове, богини, коя
	сред вас ще спаси града ни? Пред кой
	божествен лик очи да сведа?
	О, о!
	Блажени богове, настанал е часът
	пред светлия ви трон чела да приведем.
	Защо се бавим тук, и стенем, и скърбим?
	Не чувате ли удари на щитове?
	Та ако не сега, кога ще поднесем
	одежди и венци пред светлия ви лик?
	Долавям шум! Звънтеж на много копия!
	Какво, ще дадеш ли, Аре`е,
	древната своя земя?
	О боже златошлемен, погледни града,
	че скъп е бил той на твойто сърце*!
	[* С думите _Скъп е бил той на твойто сърце_ Хорът визира факта, че Арес дал дъщеря си Хармония за жена на Кадъм.]

	___Първа строфа___

	О богове на града, помощ пратете ни вий!
	Вижте, девойки-рояк
	речи молебни мълвят в ужас пред робския
	Около техния град лихият Аресов дъх
	вдига шумяща вълна от шлемовейни мъже.
	Зевсе, но ти, но ти, отче, вършителю благ*,
	[* _Зевсе… вършителю_ — Зевс във функцията на всеосъществител Ζεύς Παντελής.]
	нас избави навсегда от неприятелски плен!
	Аргивци* Кадмовата крепост
	[* _Арги`вци_ — главните сили на войските, които се сражавали срещу Тива, изхождали от Аргос (в Арголида), но Партенопей бил от Аркадия, а Тидей — от Етолия.]
	стягат в кръвта си, а мен ужас пред вражия меч
	стягат в кръга си, а мен ужас пред вражия меч
	ме обладава! Смърт! Кобно звънят юзди
	между конските челюсти!
	Седем юначни мъже, вожди на вража рат,
	с копия дръзки в ръце пред седемте ни врати
	застават по изтеглен жребий.

	___Първа антистрофа___

	Чуй ни, о дъще на Зевс, мощна воителко*, чуй!
	[* _Мощната воителка_, както се вижда от следващия стих, е Атина Палада.]
	Ти, о Паладо, спаси
	нашия град! И ти, коннико, вожде могъщ,
	царю на морската шир*, риборазителю, дай,
	[* _Конник, цар на морската шир_ и _риборазител_ е, както се вижда от следващия стих, Посейдон.]
	дай, Посейдоне, мир, нашия страх прогони!
	Аресе, чуй ни и ти! О, над града, назован
	с името Кадмово*, бди, своята помощ му дай!
	[* _Над града, назован с името Кадмово_ — крепостта на Тива се наричала Кадмея.]
	И ти, Кипридо*, наша майко,
	[* _Кипри`да_ (Афродита) се смята за родителка на тиванците, тъй като те произлизали от брака на Кадъм с нейната дъщеря Хармония.]
	спри ги! От твоята кръв иде и нашият род!
	С вопъл горчив, с молба, ето, пристъпваме ний
	към лика ти, родителко!
	Вълкоубиецо*! Вълк нека е вражият войн,
	[* _Вълкоубиец_ е Аполон Ликейски; срв. забел. към ст. 690 на „Молителките“.]
	нека на тебе плати, царю, за моята скръб!
	Опни лъка си, Летоидо*!
	[* _Летоида_ т.е. дъщеря на Лето` (Лато`на), е Артемида, назована по-долу (ст. 154) със собственото си име.]

	___Втора строфа___

	Уви, уви!
	Чувам, коли трополят край обсадения град!
	О могъща Херо!
	А натежали от рат, остро скриптят колела!
	Мила Артемидо!
	Блъскан от копия, чуй, въздухът диша бяс!
	Що ли очаква града? Що ли ще стане днес?
	Къде накрай ще го напъти бог?

	___Втора антистрофа___

	Уви, уви!
	Ето че каменен дъжд в бойните кули заби!
	Мили Аполоне*!
	[* _Аполон_ — срв. забел. към ст. 145.]
	Щитове медни кънтят в нашите градски врати!
	Ала ти, която
	даваш по воля на Зевс изход на всяка война,
	Онка*, владичице, ти, тачена в Тива, спаси,
	[* _Онка_ — прозвище на Атина в Тива. Вероятно Онка е финикийско божество, отъждествявано в по-късни времена с Афродита и Атина; срв. ст. 501: _Палада Онка_.]
	могъща, своя седмовратен град*!
	[* _Седмовратен град_ е Тива; срв. забел. към ст. 9.]

	___Трета строфа___

	Уви, всемощни божества!
	Победни богове! Богини! Вие,
	бранители на крепостта!
	Града, сурово брулен от войната,
	не давайте на чуждоземна рат!
	Молят ви плахи моми, молят с прострени ръце
	чуйте молбите им вий!

	___Трета антистрофа___

	Уви, любезни богове,
	закрилници на нашата държава,
	явете своята любов!
	Грижете се за своите светини
	И грижно помогнете на града,
	па си спомнете, че той щедро дарявал е вам
	в празнични жертвени дни!


>	Първи епизод

N	Влиза Етеокъл.

	__ЕТЕОКЪЛ__
	Несносни същества, аз питам, в туй ли е
	спасението на града и вярата
	на тези наши обсадени воини —
	да падате пред божиите статуи,
	да викате, да виете, омразници?
	О, както сред беди, така и в щастие
	дано далеч от мене бъде женската
	порода! Крайно дръзка в тържеството си,
	в страха си тя е зло и за държавата,
	и за дома си. Хукнали безсмислено,
	вий сеете позорно малодушие!
	Онези, вън, прекрасно подпомагате,
	а ние тук взаимно се изтребваме!
	Това е то — с жени да имаш работа!
	А който пренебрегне моя заповед —
	жена ли, мъж ли, или друг, — осъжда се
	на смърт и няма да избегне жребия
	пребит да падне от народа с камъни.
	Мъжът се грижи за навън, не вдигай глас,
	жена! До`ма стоиш, не струвай пакости!
	Разбра ли, не разбра ли, или глуха си?

	___Първа антистрофа___

	__ХОР__
	Синко на цар Едип, тръпна, обзета от страх!
	Чух, трополят коли, бойни коли трополят!
	С бяс се въртят колела, оси злокобно скриптят?
	В конски челюсти звучат
	безсънни железа,
	огнеродени юзди!

	__ЕТЕОКЪЛ__
	Как? Мигар в свойто бягство от кормилото
	морякът вижда средство за спасение,
	когато морска сприя брули кораба?

	___Първа строфа___

	__ХОР__
	Не, аз се втурнах и в миг стигнах до божия дом
	с древните статуи — там, с вяра в небето, стоях.
	В портите биеше град, гибелен каменен град!
	Ужасена молих аз
	боговете да прострат
	блага десница над нас.

	__ЕТЕОКЪЛ__
	За помощ крепостта ни призовавайте,
	не богове са нужни тук. Та казва се,
	че боговете бягат от надвитите.

	___Втора строфа___

	__ХОР__
	Никога в моя живот, никога божият сонм
	да не избягва от нас! Никога чужди мъже
	да не кръстосват града, никога пагубен плам
	в него врагът да не палва!

	__ЕТЕОКЪЛ__
	Молете се, но лош съвет не давайте!
	Послушността е майка на успехите,
	на благото, жена! Тъй думат хората.

	___Втора антистрофа___

	__ХОР__
	Тъй е, но божата мощ все пак над нея стои.
	Често, когато човек падне в безбродна беда
	и безнадеждната скръб хвърля връз погледа мрак,
	тя изведнъж го възправя.

	__ЕТЕОКЪЛ__
	Дела на мъж са жертвените дарове
	пред боговете в час на вражи пристъпи.
	А ти мълчи и кротко чакай свършъка.

	___Трета строфа___

	__ХОР__
	На боговете дължим, че сме в свободен град,
	че и до днес крепостта бие по вражата сган.
	Кой би ме съдил с право?

	__ЕТЕОКЪЛ__

	Не казвам да не тачиш боговете си,
	но за да не създаваш малодушие,
	кротувай, не изпадай в прекомерен смут.

	___Трета антистрофа___

	__ХОР__
	Чула неясния шум, аз, обладана от страх,
	се устремих насам и при акропола свят,
	при твърдината достигнах.

	__ЕТЕОКЪЛ__
	Ако за смърт, ако за рани чуете,
	недейте се предава на ридания.
	Кръвта човешка е храна за Ареса.

	__ХОР__
	Уви, дочувам конските пръхтения!

	__ЕТЕОКЪЛ__
	Ти чуваш, но не слушай твърде чутото!

	__ХОР__
	Градът дълбоко стене — обкръжават го!
	__ЕТЕОКЪЛ__
	Достатъчни са моите старания!

	__ХОР__
	Страхувам се! Расте шумът пред портите!

	__ЕТЕОКЪЛ__
	Млъкни, не викай за това пред людете!

	__ХОР__
	О божи сонм, недей предава кулите!

	__ЕТЕОКЪЛ__
	Но няма ли да спреш най-сетне, поврага!

	__ХОР__
	О богове, дано избягна робството!

	__ЕТЕОКЪЛ__
	Поробваш ти и мене, и държавата!

	__ХОР__
	Всемощни Зевсе, порази вразите ни!

	__ЕТЕОКЪЛ__
	О Зевсе, колко жалък род е женският!

	__ХОР__
	Като мъжете, чийто град е в чужди плен.

	__ЕТЕОКЪЛ__
	Пак виеш и прегръщаш тия статуи!

	__ХОР__
	Безумен страх е вцепенил езика ми!

	__ЕТЕОКЪЛ__
	Ще искам нещо малко, ще го сториш ли?

	__ХОР__
	Кажи го и ще имаш моят отговор.

	__ЕТЕОКЪЛ__
	Млъкни, злочеста, стига плаши нашите!

	__ХОР__
	Мълча, ще нося с другите съдбата си.

	__ЕТЕОКЪЛ__
	Приемам тази твоя реч, не другите.
	Кумирите пусни, моли за щастие,
	да бъдат боговете нам съратници.
	Молитвите ми чуй, след туй самата ти
	викни пеан* свещен, тържествен, радостен,
	[* _Пеа`н_ — хоров химн в чест на Аполон.]
	какъвто в жертвен ден кънти по Гърция,
	за смелост пред вразите, за безстрашие.
	Пред боговете на града, на нашите
	поля, пред тях — площадните нагледници,
	пред извора на Дирка, пред исменските
	води* се вричам, че ако спасят града,
	[* _Дирка_ и _Исмен_ — малки реки, протичащи през Тива.]
	ще леем овчи кърви пред олтарите,
	пред боговете* ни ще колим бикове,
	[* _Пред боговете_, т.е. пред техните изображения.]
	трофеи ще повесим в светли храмове —
	доспехите разбити на противника.
	Молете боговете без ридания,
	без празно и неистово задъхване.
	Съдбата си така не ще избегнете.
	Ще туря шест боеца, аз съм седмият,
	достойни да се срещнат с неприятеля,
	при седемте врати на твърдината ни,
	преди да дойдат вихрените вестници
	и с бързи новини смутят сърцата ни.

N	(Излиза.]


>	Първи стазим

	__ХОР__

	___Първа строфа___

	Добре, но знай, от страх не спи сърцето ми
	Че грижата, другарка
	на моята душа, разпалва ужас
	пред обкръжилата ни сган.
	Тъй тръпне гълъб, обладан
	от страх за своето гнездо,
	пред ядовитата змия,
	пред страховитата съседка.
		Ето, едните връхлитат
		с войнство безчетно, несметно
		кулите! Що ли ме чака?
		Другите вече запращат
		връз обсадените люде
		каменни късове! Вие,
		о богове, чеда на Зевс, народа ни,
	роден от Кадъм, избавете!

	___Първа антистрофа___

	Какви места по-хубави ще найдете,
	ако на враговете
	дадете тази плодородна почва
	с диркейската вода — та тя
	сред туй, що дават Посейдон,
	земедържителят могъщ,
	и дъщерите на Тети`с*,
	[* _Дъщери на Тети`с_ са Океанидите, водни нимфи, дъщери на Океан и Тети`с; срв. „Прикованият Прометей“, ст. 137–138.]
	е най-прекрасният напитък!
		Вий, богове на града ни,
		дайте на тия, които
		чакат отвън, малодушност
		мъжегубителна, ужас,
		който захвърля щита си,
		дайте на нашите люде
		слава, бъдете на този край бранители!
	Зовем ви с горестни молитви!

	___Втора строфа___

		Жалко е нашият толкова древен град
	да бъде запратен в Аид* като плячка на копия,
	[* _Аид_ — подземното царство на Хадес.]
	превърнат в прашно пепелище,
	позорно разорен по божа воля
		от ахейските войници,
	а овдовелите жени — уви,
	и млади, та и стари —
	като коне, в разкъсани одежди,
	за къдрите да бъдат влачени.
	Опразва се сред писъци градът,
	погиват с вик нестроен млади пленници.
	Предчувствувам ужасно зло!

	___Втора антистрофа___

		Скръб е на чисти момичета нежният цвят
	да бъде откъснат, преди да е казал законът им,
	и в път омразен да ги водят.
	Не е ли тъй? Че мъртвите, о, зная,
		имат по-честита участ.
	Превземе ли се град, безчет, уви,
	са неговите скърби.
	Един пленява, друг избива, трети
	без жал опожарява. Цялото
	поселище застила скверен дим.
	Издишва ярост Арес, людегубникът,
	погазил всеки срам и свян.

	___Трета строфа___

		Целият град ехти, мрежа разстила смъртта,
		мрежа от кули; боец, от боеца
		прободен, пада възнак.
		Екват кървави писъци
		на младенци, поразени
		върху кърмящи гърди.
		Вред е грабежът, братът на гонитбата.
		Хищний с хищника се сблъсква,
		празний празния зове
		за другар. Та ни един
		не иска ни по-малко, ни пък равно.
		А другото умът ще си представи.

	___Трета антистрофа___

		Много и всякакъв плод, паднал на земната твърд,
		буди печал, скърби окото
	на грижната стопанка.
		Ах, а земните дарове,
		пръснати, жалко се валят
		в мръсни поройни води!
		Млади робини, сред печал небивала,
		клетнишко легло споделят
		със щастливия войник,
		с победителя суров.
	Те хранят вяра, че от зло безмерно
	ще ги спаси нощта на гибелта им.


>	Втори епизод

	__ХОР__
	Но, мисля, съгледвачът на войската ни
	към нас дохожда с нова вест, приятелки —
	колесни бързи спици са нозете му.
	И сам синът Едипов, повелителят,
	пристига, за да чуе новините му.
	Той също крачи бързо и възбудено.

N	Влиза Вестителят. Малко по-късно — и Етеокъл.

	__ВЕСТИТЕЛЯТ__
	Ще кажа като запознат с противника,
	кой вожд коя врата зае по жребие.
	Тидей шуми покрай вратите Претови,
	но път преко река Исмен гадателят
	не дава, че не са добри поличбите.
	Тидей беснее, жаден за сражения —
	така свисти змия в пладнешки зноеве.
	Той хули жреца, мъдрият Ойклеев син*,
	[* _Жрецът, мъдрият Ойклеев син_, е Амфиарай; срв. ст. 609.]
	че се подмилква на смъртта и битката
	от страх. Крещи, разтърсва три разперени
	качула върху шлема си, а бронзови
	звънци звънят ужасно изпод щита му.
	На щита има знак надменен — пламнало
	в съзвездия небе, а по средата му
	светлее пълната луна, царицата
	на всички светила, окото бляскаво
	на тъмна нощ. В доспехите наперени
	крещи по бреговете за сражение —
	тъй кон пръхти срещу юздата яростно,
	очаквайки тръбата с нетърпение.
	Кого ще пратиш? Кой вратите Претови
	мъжествено ще брани в час решителен?

	__ЕТЕОКЪЛ__
	Не тръпна пред украсата на воина,
	че, знам, не причиняват рана знаците.
	Качул, звънец — не хапят без оръжие.
	А пък нощта, изписана на щита му,
	горяща от небесните съзвездия!
	Пророческо ще бъде туй безумие!
	Че нощ и смърт ще паднат връз очите му,
	и тоя дързък знак ще бъде истински,
	безспорен показател на съдбата му,
	и сам ще е предрекъл той позора си.
	Против Тидея ще поставя храбрия
	Астаков син да защити вратите ни —
	на Скромността престола тачи, знатен е
	и ненавижда дързостните приказки.
	Той, честният, не знае малодушие.
	Че оцелелите посети воини*
	[* _Посети воини_ — вж. забел. към ст. 1.]
	са негов род — наистина тъдявашен
	е Меланип. Аре`й ще съди в битката.
	Но кръвно право го провожда — майката-
	земя да защити от вражи копия.

	__ХОР__

	___Първа строфа___

	Нека небето даде нему, на нашия войн,
	щастие в боя, че той с право е тръгнал — града
	да защити от врази. Ала гнети ме страхът,
	че може да го видя в кърви,
	паднал за своите скъпи.

	__ВЕСТИТЕЛЯТ__

	Дано небето му дарува щастие!
	Електрините порти са се паднали
	на Капанея, друг гигант, от първия
	по-мощен, с нечовешка дързост. Страшни са
	заканите му към града — да пази бог!
	И да желаел, и да не желаел бог,
	той щял да разруши града, самият Зевс
	не можел да го спре с гнева си мълниен.
	Светкавиците и гръмът за него са
	подобни на горещината пладнешка.
	А знакът му е гол човек, ръката му
	държи пламтяща факла; обявява той
	чрез златен надпис: „Ще опожаря града!“
	Насреща му прати… Но кой наистина
	без страх би устоял пред горделивеца?

	__ЕТЕОКЪЛ__
	Към първата печалба ето втората.
	Същински обвинител за обзетия
	от празна гордост воин е езикът му.
	Заплашва Капаней, готов да действува,
	сквернейки боговете необуздано.
	Сам смъртен, той с безумно наслаждение
	към Зевс отправя гръмки, буйни приказки.
	Но, зная, ще го порази пламтящата
	светкавица без никакво подобие
	със пладнешките зноеве на слънцето.
	С безсрамна реч е той, ала насреща му
	поставих Полифонт, юнака пламенен
	и мощен, вярна крепост на държавата.
	Че Артемида, боговете — с него са.
	Кажи за друг сред вражеските вождове.

	__ХОР__

	___Първа антистрофа___

	Нека погине мъжът, който заплашва града,
	нека небесна стрела с мълниен огън го спре
	още преди да влети в моето родно гнездо
	и от моминските покои
	дръзко със меч да ме погне!

	__ВЕСТИТЕЛЯТ__
	Ще кажа кой е третият пред портите.
	На вожда Етеокъл* трето жребие,
	[* _На вожда Етеокъл_ — имената на главния герой на трагедията и на този вожд съвпадат само в превода. В оригинала първият е ’Ετεοκλής, а вторият — ’Ετέοκλος.]
	от медния обърнат шлем подскочило,
	определи да връхлети Нистейските
	врати. И той повежда в кръг цвилещите
	коне, а те напират срещу портите.
	И свирят странно техните наустници
	под буйните дихания на ноздрите.
	Изкусен знак е сложен върху щита му —
	по стълба, прикрепена върху вражи зид,
	възлиза воин — ще разбива кулата;
	крещи със златен надпис, че и сам Аре`й
	не ще го повали от тия зидове.
	И нему изпрати воител сигурен,
	да отклони ярема на робията.

	__ЕТЕОКЪЛ__
	Ще пратя… Ала пратен е, за щастие,
	боец, говорещ не с език, а с копие,
	Креонов Мегарей, роден от людете
	на посева* — без страх е той пред бесния
	[* _Людете на посева_ — вж. забел. към ст. 1.]
	цвилеж и гръм, не ще напусне портите.
	Или с кръвта си ще плати синовна дан,
	или ще залови и двата воина,
	и крепостта, на тоя щит изписана,
	та бащин дом ще украсява с плячката.
	Кажи сега за други самохвалници!

	__ХОР__

	___Втора строфа___

	Сполука пожелавам на безстрашния
	бранник на моя дом, гибел — за моя враг.
	Щом като грешни слова хвърлят с безумна душа
	против града ни — тогава
	Зевс да ги стрелне с гневните си взори!

	__ВЕСТИТЕЛЯТ__
	Четвъртият, застанал пред съседните
	Атинини врати, пристъпва с викове —
	Хиподамант, огромният, могъщият.
	Не крия, че когато врътна щита си —
	грамадно гумно, — тръпки ме полазиха.
	Не е посредствен, види се, художникът,
	изобразил на щита му картината —
	Тифон* изригва с гърло огнедишащо
	[* _Тифон_ — гигант, син на Тартара и Гея (срв. ст. 522), победен от Зевс; срв. „Прикованият Прометей“, ст. 351 и сл.]
	чер облак дим, подвижен брат на огъня.
	Извити змии образуват ивица,
	пригвоздена към кръглата изпъкналост.
	А той надава страховити викове,
	на бой зове безумен, смърт е взорът му!
	От него трябва да се пазим хубаво,
	сам Ужасът се хвали пред вратите ни!

	__ЕТЕОКЪЛ__

	___Втора антистрофа___

	Но зная, който носи върху щита си
	лютия Зевсов враг, демона — земен син,
	образ противен и нам, и на безсмъртния род
	на боговете, — ще падне
	тук, пред вратите ни, с поразено чело!

	__ВЕСТИТЕЛЯТ__
	Дано да бъде! Ще ви кажа петия —
	застанал е пред портите Борееви,
	пред гроба на Амфи`он, семе Зевсово*.
	[* _Амфи`он, семе Зевсово_ — Амфи`он, син на Зевс и Антиопа. Според „Одисеята“ (XI, 262–264) той и неговият брат Зет построили градските стени на Тива.]
	Кълне се в свойто копие, а то му е,
	по-свято и от бог, и от очите му,
	да разори, напук на Зевс, кадмейските
	стени. Тъй казва този мъж и юноша,
	прекрасният ластар на планинарката.
	От нежен мъх, набол върху страните му,
	растат на първа младост косми къдрави.
	Палада Онка, близката закрилница
	на портите ни, мрази безочливеца,
	змията ще отвърне тя от пилците.
	Хипербий, син Енопов, момък доблестен,
	гърди срещу гърди ще срещне воина.
	Той иска да изпита в бой съдбата си.
	По смелост, вид, оръжие безукорен
	е той. Та с право днес ги сбира случаят.
	Че враг с врага ще се удари в битката,
	ще блъскат богове-врази, изписани
	по щитовете. Онзи — с огнедишния
	Тифон, Хипербий — с татко Зевс, величествен
	на своя трон, в ръце с пламтяща мълния.
	А Зевс не е бил побеждаван никога.
	Та тези богове са им закрилници.
	С победния сме ние, с победения
	са те. Че Зевс надви Тифона в битките.
	И с двамата мъже ще бъде същото.
	По смисъла на знака за Хипербия
	спасителят ще бъде Зевс — от щита му.

	Моминско име носи, но сурово е
	сърцето му и страшни са очите му.
	И не без дързост е дошъл пред портите.
	На меден щит, заоблено прикритие
	за тялото му, е пригвозден образът
	на нашия позор, на живоядният
	ужасен сфинкс*, изсечен с дивно майсторство.
	[* _Живоядният ужасен сфинкс._ Чудовището сфинкс застанало край Тива и задавало на всеки минувач гатанка. Никой от таванските граждани не успял да я разреши и всеки запитван бивал изяждан от сфинкса. Гатанката разрешил Едип и така спасил Тива от голямото бедствие.]
	И носи той кадмейски мъж под себе си,
	така че в него да летят стрелите ни.
	Дошъл е не като търговец в битката
	и не за срам на минатите преходи
	аркадецът Партенопей. Признателен
	към Аргос, че отхранил него, странника,
	заплашва крепостта ни той, да пази бог!

	__ЕТЕОКЪЛ__
	Ако получат участ подобаваща
	от боговете за речта си дързостна,
	те всички ще погинат най-окаяно.
	Но има воин и срещу аркадеца,
	не дързък, но с ръка, що върши нужното,
	зове се Актор, брат е на предходния.
	И той не ще допусне пустославният
	порой в града ни да множи неволите,
	ни враг да мине през вратите, носейки
	ужасното чудовище на щита си.
	Към него то ще се обърне яростно,
	когато сети честите ни удари.
	Дано съм казал, с божа помощ, правдата!

	__ХОР__

	___Трета строфа___

	В моето клето сърце стигнаха тия слова!
	Изправят се косите ми от ужас,
	когато слушам лютите закани
	на скверните мъже! Дано небето
	им прати гибел в нашата земя!

	__ВЕСТИТЕЛЯТ__

	Ще спомена и шестия — най-мъдрия,
	най-храбрия — Амфиарай, гадателя.
	570 Поставен да напада Хомолойските
	врата, кори Тидея той, нарича го
	убиец и смутител на държавата,
	най-пръв учител на беди за аргосци,
	служител на смъртта, викач на фурии*,
	[* _Фу`рии или еринии_ — отмъстителни духове на ада. Тидей е техен „викач“, защото съдействува да се сбъдне Едиповата клетва, която е също адски дух, ери`ния, фу`рия.]
	причина за Адрастовите бедствия.
	След туй отново, но с очи отправени
	към твоя брат, към Полиник, извика го
	двукратно и наблегна върху името*,
	[* _Наблегна върху името._ Пророкът наблегнал върху името Полиник, за да изтъкне неговия показателен смисъл; срв. ст. 658:
P>
	Та с право Полиник е „Многосвадникът“!
P$
	]
	па тия думи промълви устата му:
	„Какви дела, угодни на безсмъртните!
	За тях ще слушат и мълвят потомците!
	Да разориш отечество и бащини
	олтари, тръгнал с чужда рат насреща им!
	Запират ли се изворите майчини?
	Как родната земя, превзета с меча ти,
	ще стане твоя предана съюзница?
	А аз ще напоя с кръвта си почвата,
	като пророк ще спя в земята вражеска.
	Сега — на бой! Не ще е срамен краят ми!“
	Спокойно тъй продума прорицателят
	със меден щит, по който няма образи.
	Не да изглежда, но да бъде доблестен
	желае той. Събира плод в дълбоките
	бразди на своя ум — там никнат мъдрите
	слова. Прати противник мъдър, доблестен,
	че страх внушава богобоязливият.

	__ЕТЕОКЪЛ__
	Уви, каква съдба ще да е свързала
	с безчестниците този воин праведен?
	Но няма по-голямо зло от лошото
	съжителство. Беда са плодовете му.
	Смъртта е плод в полето на безумството.
	Ако човек набожен влезе в кораба
	на дръзки люде с нечестиви планове,
	той сам ще да погине с прокълнатите.
	Сдружи ли се добрият мъж със граждани
	негостолюбни и безбожни, заедно
	със тях ще се намери в мрежа гибелна,
	и бич божествен ще срази главата му.
	И жрецът, син Ойклеев, мъдър, праведен,
	отличен, благочестен мъж и вещ пророк,
	се е събрал, макар и против своето
	желание, с безчестни самохвалници,
	дошли по път, от който няма връщане,
	и той ще падне с тях по воля Зевсова.
	Аз мисля, че не ще нападне портите,
	и не от страх или от малодушие —
	о, не, той знае, че ще падне в битката,
	ако са верни личбите. Че Локсиас*
	[* _Локсиас_ (_Локсий_) — прозвище на Аполон, вероятно означава неговите предсказания като тъмни, двусмислени (от λοξός „кос“, „непряк“).]
	или мълчи, или вещае правдата.
	Насреща му все пак ще сложа мощния
	Ластен, негостолюбен страж на портите,
	със ум на старец, с плът на бодър юноша,
	с подвижен взор, ръката му в открития
	за миг от щита хълбок внизва копие.
	Но божи дар е всяко людско щастие.

	__ХОР__

	___Трета антистрофа___

	Слушайте, о богове, нашите прави молби
	и щастие пратете на града ни!
	Бедите на войната отвърнете
	към пришълеца! Нека пред стените
	го просне мъртъв Зевсовият гръм!

	__ВЕСТИТЕЛЯТ__
	Ще кажа и за седмия пред седмите
	врати, за твоя роден брат, с каква съдба
	заплашва и се кани на земята ни.
	Желае да възлезе той на кулите
	и възцарен, да викне за победата,
	па в схватка с теб да падне, взел живота
	или да те накаже за позорното
	изгнание с прокуда от родината.
	Зове той боговете на дедите си
	и на земята родна — изпълнители
	да бъдат те на клетви Полиникови.
	А нов, закръглен хубаво е щитът му,
	два образа на него са изписани:
	кован от злато воин, цял в оръжие,
	една жена го води мъдро; казва тя,
	че Справедливост се нарича. Надписът
	гласи: „Ще върна този мъж, да има той
	отечество и власт над къща бащина!“
	Ти чу какво замислят враговете ни.
	Кого ще пратиш, помисли, насреща му.
	Обадих новините си безукорно,
	а ти върти на този град кърмилото.

N	(Излиза.)

	__ЕТЕОКЪЛ__
	О мой безумен и богопротивен род,
	Едипов род, достоен за окайване!
	Горко ми, днес се сбъдват клетви бащини!
	Но да не плачем и да не въздишаме,
	за да не се родят и нови горести.
	Да, с право Полиник е „Многосвадникът“!
	Ще видим колко ще се сбъдне знакът му,
	дали, за да се върне, стигат златните
	слова, безумно кряскащи от щита му!
	Че ако с него — в мислите, в делата му —
	бе Зевсовата Правда, тя би стигала.
	Но още от утробата на майка му,
	от ранната му връст, от младините му,
	докле брада набоде по страните му —
	ни с думица не го зачете Правдата.
	И в този миг усилен за родината
	не смятам аз, че тя ще бъде в пътя му.
	Лъжовно Правда би се назовавала,
	ако се съюзява с нечестивеца.
	И с тая вяра тръгвам аз насреща му!
	Кой друг ще бъде по-пригоден в случая?
	И ще застана цар пред цар, и брат пред брат,
	и враг пред враг. Но бързо, донесете ми
	набедреници, ризница и копие!

	__ХОР__
	Недей, о синко на Едип, най-скъпи ми,
	не следвай в яростта си сквернословеца!
	Та стига, че кадмейски люде с аргосци
	ще встъпят в битка. Тази кръв изкупва се.
	Но смърт на братя, паднали един от друг —
	не, няма старост за това безчестие!

	__ЕТЕОКЪЛ__
	Човек би носил бедствия, несвързани
	с позор. В това е ползата за мъртвия.
	Но зло и срам не носят слава никому.


#	Комос

	___Първа строфа___

	Що си намислил, дете? Ах, не оставяй бесът,
	жаден за битки и кръв, да те обземе! Затрий
	лошата страст в зачатък!

	__ЕТЕОКЪЛ__
	Но щом и бог ни тласка, нека с вятъра
	попътен тръгне за към неизбежния

	Кокит* омразният на Феба Лаев род!
	[* _Коки`т_ — една от адските реки, „реката на воплите“. Лай — срв. ст. 745 и сл.]

	__ХОР__

	___Първа антистрофа___

	Ах, прекомерно суров, стръвен стремеж те влече
	към страховитата сеч с горкия плод на смъртта
	към забранените кърви!

	__ЕТЕОКЪЛ__
	Стои до мене черна Клетва бащина
	със сух, безсълзен взор и, чувам, казва ми:
	„Умри сега, не после, тъй е по-добре!“

	__ХОР__

	___Втора строфа___

	Все пак опри й се ти! Никой не ще те презре,
	ако избегнеш смъртта! Клетвата с черния щит
	мигар не бяга оттам, дето из чисти ръце
	безсмъртните жертва приемат?

	__ЕТЕОКЪЛ__
	Отдавна съм забравен от безсмъртните.
	За тях най-драга жертва е животът ми.
	Нима пред гибелта да раболепствувам?

	__ХОР__

	___Втора антистрофа___

	Да, че наблизо е днес демонът. Може би той
	с времето ще промени своя напрежен кроеж
	и ще изпрати връз теб благостен полъх и мир.
	Но днес той все още беснее.

	__ЕТЕОКЪЛ__
	Кипи у мене клетвата Едипова!
	И много верни ще са моите сънища,
	в които ний делим богатства бащини!

	__ХОР__
	Чуй нас, жените, па макар с усилие!

	__ЕТЕОКЪЛ__
	Кажете нещо трезво, ала бързайте!

	__ХОР__
	Към седмата врата не тръгвай, моля те!

	__ЕТЕОКЪЛ__
	Изострен съм, не ме смекчават думите!

	__ХОР__
	И скромният успех е милост божия!

	__ЕТЕОКЪЛ__
	Такива речи не почита воинът!

	__ХОР__
	Как, искаш да се оскверниш със братска кръв?

	__ЕТЕОКЪЛ__
	Щом бог изпраща гибел, неизбежна е!

N	(Втурва се навън.)


>	Втори стазим

	__ХОР__

	___Първа строфа___

	Аз тръпна: родогубната богиня,
		с образ, чужд на боговете,
		истинската вестница на злото,
		бащината клетвена ери`ния,
		ще изпълни нявгашните гневни
	проклетби на безумния Едип.
	А братската гибелна разпра я подтиква.

	___Първа антистрофа___

	Наследството им днес поделя странник,
		скитски пришълец*, и той е
	[* _Скитски пришълец_ е желязото; срв. и ст. 818. Скития се славела с добива и обработката на желязо, срв. „Прикованият Прометей“, ст. 301–302, където тя е наречена „железородна земя“.]
		лютият делител на имоти,
		той е мечът, мечът им безмилостен —
		всекиму той дава от земята
	да легне в нея като хладен труп,
	лишен от едно така велико царство!

	___Втора строфа___

	Когато братя в смъртен бой
		падат сразени един от друг,
	когато прашната земя
	попие черната им кръв,
		кой би очистил този грях,
		кой би измил кръвта? 0, нова скръб
	за този дом към прежните беди!

	___Втора антистрофа___

	За прежен грях говоря аз,
		грях, наказан от бърза мъст.
	Връз три потомства тегне той.
	На Лай трикратно възвести
		Феб от питийския* свой олтар
	[* _Питийски=делфийски_, тъй като гр. Делфи се наричал още Пито (Питон).]
		в земния пъп* — бездетен да умре,
	[* За _земен пъп_ било смятано делфийското светилище на Аполон, по-точно — един бял конусовиден камък в него, под който била погребана убитата от Аполон змия Питон.]
	че тъй града ще може да спаси.

	___Трета строфа___

	Но победен от сладостно безумие,
	той своята гибел създаде,
	Едипа, убиеца бащин,
		който в нивата свещена,
	където сам той бе роден, пося
		своето кърваво семе.
		Заслепените съпрузи
		бяха в плен на лудостта.

	___Трета антистрофа___

	Кипят, като в море, вълни от бедствия:
	една се стопява, но друга —
	страхотна — се вдига и вие
		срещу кораба държавен.
	А нашата защита срещу тях —
		градската крепост — е слаба.
		Ах, боя се, че с царете
	ще погине и градът!

	___Четвърта строфа___

	Защото на старинното проклятие
	се сбъдва смисълът суров.
	Бедите отминават клетника,
	но дейният, безкрай честит човек
	изхвърля твърде много
		лишен товар от своя кораб.

	___Четвърта антистрофа___

	Кого измежду хората са тачили
	и боговете на града,
	и многолюдните ни сборове,
	тъй както тачеха Едип,
	спасителя от бича,
		който погубваше мъжете*?
	[* _Бичът, който погубваше мъжете_ — сфинксът; срв. забел. към ст. 541–542.]

	___Пета строфа___

	Ала когато клетият разбра
	за своя брак злочестен, той,
	сломен от страшна болка,
	с безумно сърце,
	извърши двойно зло:
		с отцеубийска ръка
	се лиши от очите, по-свидни от рожба.

	___Пета антистрофа___

	И свойте синове прокле, че те
	му дали просешка храна.
	Ах, ах, ужасни клетви!
	Имот да делят
	с оръжие в ръка!
		Ето, треперя сега,
	да не би да го стори ери`ния вихра!


>	Трети епизод

N	Влиза Вестителят.

	__ВЕСТИТЕЛЯТ__
	Дерзайте, дъщери на благородници!
	Избегнахме ярема на робията!
	Изчезна самохвалството на дръзките!
	Навлязохме в пристанище, и корабът
	не бе разбит от яростните удари.
	Че нас ни пази крепостта, а портите
	забранихме с юначни свои воини.
	Добре сме при шестте врати, но седмата
	врата избра си Локсий, седмоденникът*,
	[* _Локсий, седмоденникът:_ прозвище на Аполон, роден на седмия ден на месеца.]
	за да плати за някогашна Лаева
	неправда на потомството Едипово.

	__ХОР__
	Що ново за града ни се е случило?

	__ВЕСТИТЕЛЯТ__
	Градът е здрав, но братята, царете ни…

	__ХОР__
	Кои? Що рече? Страх смрази сърцето ми!

	__ВЕСТИТЕЛЯТ__
	Спокойно чуй: потомците Едипови…

	__ХОР__
	О, бедна аз! Предчувствувам нещастия!

	__ВЕСТИТЕЛЯТ__
	… умряха от взаимните си удари.

	__ХОР__
	И туй ли? Ах, ужасно, но кажи ми го!

	__ВЕСТИТЕЛЯТ__
	Изпи земята кървите им рукнали.

	__ХОР__
	И с братските ръце са се погубили?

	__ВЕСТИТЕЛЯТ__
	Една и съща зла съдба са имали.
	И тя срази проклетият Едипов род.

	__ХОР__
	Да плачем трябва днес и да се радваме
	избавен е градът, ала царете ни,
	двамината ни вождове, наследството
	си поделиха с тежки скитски копия.
	Земя ще имат колкото за гроба си,
	от бащино проклятие погубени.
	О ти, Зевсе велик! Богове на града,
	вий, които спасихте и тия стени
	на кадмейския град!
	Да ликувам ли с песен и радостен вик,
	че градът ни е здрав, непокътнат,
	или клетите, бедни, бездетни царе
	на враждебни войски да оплаквам?
	Имената им ясно показват как те,
	многосвадните, днес
	са погинали с мисъл безбожна.


>	Трети стазим

	__ХОР__

	___строфа___

		Скръбна участ, черна клетво,
	която погуби рода на Едип,
	какъв страхотен студ смрази сърцето ми!
	Като менада*, в надгробен плач
	[* _Менада_ — жена, обладана от бакхическо безумие; срв. забел. към ст. 567 на „Молителките“; тук — жена, която не е на себе си от ужас.]
	избухнах аз, когато чух,
	че труп до труп лежат в потоци кървави.
	За зло били са копия кръстосани!

	___Антистрофа___

		Сбъдна се и не отиде
	напусто бащина клетвена реч.
	А Лаевата дързост бе причината.
	Но грижа ме е за този град,
	че кобна реч не знае сън.
	Злочестници, каква беда извършихте!
	Ах, не на думи, а на дело — ужаси!


#	Комос

	__ХОР__
	Ний виждаме словата на вестителя.
	Две грижи за двамина мъртви,
	прободени един от друг, две бедствия!
	Какво да кажа? В този дом
	подир скръбта се вмъква скръб.
	Ала с попътния полъх на воплите,
	приятелки, гребете, като удряте
	ръце, през Ахерон* водете кораба
	[* _Ахеро`н_ — река в подземното царство (етимологията на името е неясна).]
	с платната черни, кораба нерадостен,
	закрит за Феб и за лъчите слънчеви,
	към тъмно, гостолюбно царство!
	Ала ето че идат за скръбния дълг
	Антигона и още Исмена — за плач
	върху мъртвите братя. И зная, че вик,
	съответен на болката, ще прокънти
	от прекрасно заоблени млади гърди.
	А пък нам подобава да викнем във хор
	на сурова ери`ния страшния химн,
	и на ада жесток
	да запеем омразната песен.
	Уви!
	Най-злочести сред всички, които колан
	на одежди момински опасват! Сестри,
	вижте, плача, скърбя, не преструвка е то,
	то е вик от сърце наранено.

	___Строфа___

	Уви, безумци, нито реч
	на свой човек приехте, ни от бедствия
	се вразумихте! Бащин дом
	с копие вие, злочести, превзехте!
	Да, злочести, които намериха смърт
	на злочести, за срам на дома си!

	___Антистрофа___

	Уви, на своя бащин дом
	рушители, видяхте вий горчивото
	владичество, и най-подир
	ето — желязото ви помирява!
	Да, изпълни могъща ери`ния днес
	на Едип страховитата клетва!

	___Строфа___

	Поразен е всеки в лявата гръд,
	поразена е смъртно
	братската лява гръд.
		… …
	Ах, злочестници вий!
	Ах, прокобни слова
	за взаимно нанесена смърт!
	Да, то бе удар, който порази
	дома им и самите тях
	чрез гняв неизразим,
	чрез равния им дял,
	отреден от проклятие бащино!

	___Антистрофа___

	И полита стон от целия град.
	Стенат бойници, стене
	тази любеща твърд.
		Другиго чакат онези блага,
	за които на бой
	се отправиха те
	и намериха смърт и край.
	Разпределиха, пламнали от гняв,
	богатствата поравно те.
	Безукорен за тях
	бе съдникът Аре`й —
	че не даде пощада на никого.

	___Строфа___

	И тъй, сразени, лежат те двама.
	И тъй, сразени, какво ги чака —
	навярно ще запиташ ти.
	Предречен от баща им гроб.
	Провожда ги от този дом
	пронизващ вопъл
	за своя горчива съдба,
	от своя беда: нерадостен вик
	изтръгва сълзи от скръбно сърце,
	а то се топи от буйния плач
	за двамата наши царе.

	___Антистрофа___

	И аз бих рекла, че тяхно дело
	е тази гибел в града ни бащин
	и в редовете на врага
	след многогибелната сеч.
	И най-злочеста на света
	сред всички майки
	е онази, що ги роди.
	Че неин съпруг бе нейният син —
	тя с него роди и тях; и така
	от братска ръка те двамата днес
	намериха своята смърт.

	___Строфа___

	От братска ръка, сразени с удар гибелен,
	след тежък раздор, след бесен спор достигнаха
	края си в люта битка.
	Враждата спря. На твърд окървавена
	те смесиха живота си.
	Да, обща е кръвта им!
	И страшен съдник в тоя спор
	бе странникът от Понта*, бе желязото,
	[* Желязото е наречено _странник от Понта_ (т.е. от Черно море), защото малоазийското племе халиби, прочуто с обработката на желязо, населявало бреговете на Евксинския понт. Другаде обаче (срв. „Прикованият Прометей“, ст. 714–715) Есхил помества халибите на север, в Скития.]
	изострено връз пламъци. А страшният
	Арей добре им подели наследството:
	изпълни бащина клетва.

	___Антистрофа___

	Те имат сега — злочести! — отредената
	от бога съдба, под тях ще бъде земното
	съкровище — цяла бездна!
	Ах, с много тежки скърби увенчаха
	рода си те. И Клетвата
	накрай възтържествува,
	та екне острият й вик
	по този род, ударил на безреден бяг.
	Трофеят на Бедата е пред портите,
	където те се сблъскаха, и демонът
	ги облада и притихна.

	__АНТИГОНА__
	Сразен, срази!

	__ИСМЕНА__
				И ти умря, убивайки!

	__АНТИГОНА__
	Ти прободе!

	__ИСМЕНА__
			И бе прободен!

	__АНТИГОНА__
	Ти зло нанесе!

	__ИСМЕНА__
				И зло понесе!

	__АНТИГОНА__
	Течете, сълзи!

	__ИСМЕНА__
				Екнете, вопли!

	__АНТИГОНА__
	Ти падна!

	__ИСМЕНА__
			Ти свъргна!

	___Строфа___

	__АНТИГОНА__
	А-а!

	__ИСМЕНА__
		А-а!

	__АНТИГОНА__
	Моят ум е помрачен!

	__ИСМЕНА__
	Стене моето сърце!

	__АНТИГОНА__
	Ти, оплакан с горък плач!
	__ИСМЕНА__
	Ти, слетян от горък дял!

	__АНТИГОНА__
	Ах, от брат загина ти!

	__ИСМЕНА__
	Ах, и брат погуби ти!

	__АНТИГОНА__
	Двойно зло мълвя!

	__ИСМЕНА__
	Чувам двойно зло!

	__АНТИГОНА__
	И тук ридаем двете ний!

	__ИСМЕНА__
	При двама братя — две сестри!

	__АНТИГОНА__ И __ИСМЕНА__
	О мойра*, зла дарителко на скърби!
	[* _Мойра_ — изобщо, богиня на съдбата, но тук — на злата съдба и смъртта.]
	Клетво могъща на Едип!
	Ери`нио зловеща, колко силна си!

	___Антистрофа___

	__АНТИГОНА__
	А-а!

	__ИСМЕНА__
		А-а!

	__АНТИГОНА__
	Страшно зло пред моя взор…

	__ИСМЕНА__
	… ти донесе отдалеч!

	__АНТИГОНА__
	Той дойде, за да убий!

	__ИСМЕНА__
	И сразен изпусна дъх!

	__АНТИГОНА__
	Да, така е — поразен!

	__ИСМЕНА__
	Да, и своя брат уби!

	__АНТИГОНА__
	Ах, нещастен гняв!

	__ИСМЕНА__
	Ах, нещастен дял!

	__АНТИГОНА__
	Горчива скръб за родна кръв!

	__ИСМЕНА__
	И жален плач за тройно зло!

	__АНТИГОНА__ И __ИСМЕНА__
	О мойра, зла дарителко на скърби!
	Клетво могъща на Едип!
	Ери`нио зловеща, колко силна си!

	___Епод___

	__АНТИГОНА__
	Ах, ти изпита тази мощ!

	__ИСМЕНА__
	И ти, и ти не закъсня!

	__АНТИГОНА__
	Ти тръгна против роден град!

	__ИСМЕНА__
	За да пронижеш роден брат!

	__АНТИГОНА__
	О род злочест!

	__ИСМЕНА__
				О дом злочест!

	__АНТИГОНА__
	О, колко скръб!

	__ИСМЕНА__
				О, колко зло!

	__АНТИГОНА__
	И за двореца, и за града!

	__ИСМЕНА__
	И за злочестата мен!

	__АНТИГОНА__
	Уви! О, царю на безкрайни бедствия!

	__ИСМЕНА__
	Уви! О, най-достоен за оплакване!

	__АНТИГОНА__ И __ИСМЕНА__
	Уви! От злото заслепени!

	__АНТИГОНА__
	Уви! Къде ще погребем телата им!

	__ИСМЕНА__
	Където най-добре ще са почетени!

	__АНТИГОНА__ И __ИСМЕНА__
	Уви, уви! До баща си те ще легнат!


>	Екзод

N	Влиза един Глашатай.

	__ГЛАШАТАЯТ__
	Аз трябва да вестя какво присъдиха,
	какво присъждат нашите старейшини.
	За Етеокла, паднал като предан син
	на своя град, със смърт на честен юноша —
	да се удостои със погребение.
	Че той загина в битка с неприятели,
	бранител верен на светини бащини.
	Това за него да вестя заръчаха.
	А за трупа на Полиник, на брата му, —
	да се изхвърли за храна на кучета,
	че той би сторил прах и плен кадмейската
	земя, ако пред неговото копие
	не бе застанал бог. Проклет и в гроба си
	да бъде той, че боговете бащини
	презря, като поведе своите ратници
	против града! И нека птици-хищници
	го погребат и му дадат наградата!
	За него да не се насипва никаква
	могила, да не се зачита с плачове!
	С позор да го проводят даже своите!
	Така реши съветът на кадмейците.

	__АНТИГОНА__
	А аз ще кажа тъй, кадмейски вождове:
	щом някой друг не погребе умрелия,
	това ще сторя аз сама, не се боя —
	та роден брат ще погреба! Не ме е страх,
	че ще ме обвинят в неподчинение!
	Могъща връзка е кръвта — обвързва ни
	с една злочеста майка и със клет баща.
	И тъй, сърце, участвувай в неволната
	злочестина с желание, със сестринска
	любов! Плътта му гладни вълци никога
	не ще разкъсват! Никога — разбрахте ли?
	Че аз ще му приготвя гроб със своята
	ръка, макар че съм жена, и сетна дан
	ще му въздам! Ще го завия в ленено
	платно и ще го погреба! Безсилни сте!
	Че винаги намира начин смелият!

	__ГЛАШАТАЯТ__
	Аз казвам: пред града недей упорствува!

	__АНТИГОНА__
	Аз казвам: не мълви ненужни работи!

	__ГЛАШАТАЯТ__
	Народът с мъка се спаси: суров е той!

	__АНТИГОНА__
	Суров да е — не ще напусна брата си!

	__ГЛАШАТАЯТ__
	Ще зачетеш омразния на цял народ?

	__АНТИГОНА__
	Зачели са го вече и безсмъртните!

	__ГЛАШАТАЯТ__
	Не, с гибел той заплашваше страната ни!

	__АНТИГОНА__
	Отвръщаше със зло на враговете си!

	__ГЛАШАТАЯТ__
	Но вместо на един плати на всинца ни!

	__АНТИГОНА__
	Ерида млъква сетна между бозите!
	Ще погреба тогова! Стига толкова!

	__ГЛАШАТАЯТ__
	О, своеволна! Слушай! Забранявам ти!

	__ХОР__
	О! О!
	Погубителки дръзки на людския род!
	Отмъстителки страшни, които рода
	на Едипа от корен изтръгнахте днес,
	що е туй, що да сторя и що да река?
	О, та бих ли могла да не плача за теб,
	да не те изпроводя до гроба?
	И все пак се боя, обладава ме страх
	пред гнева на града.
	Ти ще имаш скръбта на мнозина сред нас,
	а злочестият — той ще си иде оттук
	под горчивия плач на едничка сестра!
	Колко тежка е тая забрана!

	__ПЪРВИ ПОЛУХОР__
	Нека бъде наказан или опростен
	онзи, който трупа Полиников със плач
	почете — ние тръгваме с него и в гроб
	ще положим покойника. С царския дом
	на кадмейския град
	ние страдаме общо. А друг път градът
	и друго е смятал за право.

	__ВТОРИ ПОЛУХОР__
	А пък ние с тогова — тъй както градът,
	както правдата нам повели — ще вървим!
	След блажените бози, след Зевса велик
	само той отбраняваше нашия град —
	да не падне градът поразен и разбит,
	да не бъде залят
	от вълните на рат чуждоземна!
