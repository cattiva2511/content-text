	Един градинар искал да научи синовете си на градинарство. Като почнал да умира, той ги повикал и рекъл:
	— Деца мои, когато умра, вие потърсете в лозето, каквото е скрито там.
	Синовете помислили, че там има имане и когато баща им умрял, почнали да ровят и цялата земя прекопали. Имане не намерили, но лозето така хубаво прекопали, че почнало да ражда много повече плод. И те станали богати.
