	[* Заглавието _Хоефорите_ означава „Приносителките на надгробно възлияние“.]

>
#	Лица

	__ОРЕСТ__
	__ХОР ОТ РОБИНИ__
	__ЕЛЕКТРА__
	__ДОЙКА__
	__КЛИТЕМНЕСТРА__
	__ЕГИСТ__
	__РОБ__
	__ПИЛАД__


>	Пролог

	__ОРЕСТ__
	О Хермесе подземен, страж на бащино
	могъщество*! Спаси ме и подкрепяй ме!
	[* _О Хермесе подземен, страж на бащино могъщество._ Неяснотата на това място е предмет на шеги у Аристофан, „Жабите“, ст. 1141–1146. Жак да се тълкува това бащино могъщество? — пита Еврипид, който е действуващо лице в комедията. — Нали Орестовият баща е паднал убит от жена си? За какво могъщество може да става дума тук? — „Не — отговаря Есхил, — Орест иска да каже, че Хермес има бащина, т.е. получена от Зевс, власт над мъртвите.“ — Хермес е назован подземен като душеводител; вж. забел. към ст. 629 на „Персите“.]
	Аз ида в своя роден край, завръщам се.
	При гроба на баща си моля мъртвия
	да слуша и ме чуе*. На хранителя
	[* _Аз ида в своя роден край, завръщам се. Пред гроба на баща си моля мъртвия да слуша и ме чуе._ Еврипид в Аристофановата комедия „Жабите“ (ст. 1152–1174) не одобрява и тия стихове. _Ида_ и _завръщам се_, казва той, е едно и също нещо (ст. 1157), едно и също е _да слуша_ и _да чуе_ (ст. 1173–1174).]
	Инах поднесох първи къдри*; вторите —
	[* _Инах_ — река в Арголида. Момчетата, които навлизали в младежката си възраст, посвещавали къдрици от косите си на местни божества. Орест поднесъл къдрица на речния бог Инах.]
	печален дар — полагам пред родителя*.
	[* _Пред родителя_ — пред Агамемнон, по-точно — пред гроба на Агамемнон.]
	Не бях до теб, не те оплаках, татко мой,
	ръце не кърших горестен над гроба ти.
	Какво съзирам тук? Печално множество
	жени във черни плащове. Задават се
	към мене те. Какво ли се е случило?
	Дали беда удари пак палатите?
	Или навярно носят възлияния
	на татко — за да усмирят покойния?
	Не ще е друго. Мисля, че и моята
	сестра Електра е сред тях, потънала
	в дълбока скръб. О Зевсе, дай за бащин дял
	да отмъстя и ме подкрепяй благостно!
	Ела встрани, Пиладе, да послушаме
	какво ще кажат бедните молителки.

N	(Оттеглят се.)
N	Влиза Хорът.


>	Парод

	__ХОР__

	___Първа строфа___

	Провождат ме от този дом.
	Аз нося жертвен дар и сипя удари
	по своите гърди; по бледи бузи
		кървави дири оставят моите нокти.
	Че бедното сърце
	се храни с вечен плач.
	А болката превръща с вик
		в дрипели тънката ленена тъкан
	на дрехата връз мойта гръд.
		Ах, сразява ме тежка
	и безотрадна участ!

	___Първа антистрофа___

	Защото вещият пророк —
	страхът с коси настръхнали —
	говори в този дом чрез ясни сънища,
		дишайки ярост, изрече той прокоба,
	която прокънтя
	с един среднощен вик
	в покоите. За тоя сън
		люде, с гласа на които бог вещае,
	говорят, че един мъртвец
		гняв и ярост отправя
	към своите убийци.

	___Втора строфа___

	С лъжовен дар, за да прокуди лошото,
	ах, майко Земьо, ме провожда тя,
	безбожната жена. Но тръпна аз
	да изрека заръчаните думи.
	Пролята кръв с какво би се изкупила?
	Уви, огнище на беди!
	Уви, поруха на дома!
	Безслънчев, непрогледен мрак
	покрива царските чертози,
	откакто е мъртъв царят.

	___Втора антистрофа___

	Непобедима, несломима, някога
	достигаше в сърцата почитта
	към царя. Днес я няма. Кой сега
	изпитва страх? Днес властник е успехът —
	за всички той е бог и нещо повече
	от бог. Но Правдата следи —
	посред деня наказва тя
	едни; за други между зрак
	и мрак се готвят теглила;
	над трети е нощ безкрайна.

	___Трета строфа___

	Кръвта, която е попита в плодната
	земя, не се разлива, тя възмездие
	поражда. Зла съдба гнети
	виновника и го сломява с болести.

	___Трета антистрофа___

	За онзи, който е нахлул в девически
	покои, няма прошка. Нека всичките
	реки се слеят във една —
	те пак не ще очистят осквернителя.

	___Епод___

	А мене боговете са обвързали
	с нещастния ми град. Далеч от бащина
		стряха те ми отредиха робски дял,
	и — право ли или неправо —
	аз трябва да се подчинявам
	на властните и да въздържам лютата
	омраза. Плача, скрила лик в одеждите,
	над сляпата съдба на царя
	и тая скрита скръб ме вледенява.


>	Първи епизод

	__ЕЛЕКТРА__
	Прислужнички грижовни на палатите,
	в това тъжовно шествие сме заедно —
	бъдете ми съветници: какви слова
	да изрека, възливайки? Как благостни
	да кажа речи? Как да моля татка си?
	Да кажа ли, че нося дар за милия,
	съпруг от милата съпруга — майка ми?
	Това не смея, нито мога с някакви
	слова на устни да прелея гроба му.
	Дали да кажа, както думат хората:
	добре да му се върне на дарителя,
	с достоен дар за всички злодеяния?
	Или пък, без да съм въздала почести,
	тъй, както падна той, без нито думица,
	да плисна тоя съд, да си вървя оттук
	и да не се обръщам? О приятелки,
	бъдете с мене и ме посъветвайте!
	Защото обща е за нас омразата.
	Не бойте се, недейте кри сърцата си.
	Една съдба сполита и свободния,
	и онзи, над когото тегне чужда власт.
	Кажете нещо друго, ако можете.

	__ХОР__
	За мене твоят бащин гроб е жертвеник
	свещен. Ще кажа думи от сърцето си.

	__ЕЛЕКТРА__
	Кажи ми, ако вярно тачиш гроба му.

	__ХОР__
	Възливай с думи за сърцата предани.

	__ЕЛЕКТРА__
	Кои да назова измежду близките?

	__ХОР__
	Вразите на Егист — и първо себе си.

	__ЕЛЕКТРА__
	За мене и за тебе е молбата ми?

	__ХОР__
	Самата ти поразмисли, и ти кажи.

	__ЕЛЕКТРА__
	Кого да смятам още към съюза ни?

	__ХОР__
	Спомни Ореста, нищо, че отсъствува.

	__ЕЛЕКТРА__
	Добре, прекрасно е това подсещане.

	__ХОР__
	Сега, като си спомниш за убийците…

	__ЕЛЕКТРА__
	Какво да кажа? Научи ме, моля те!

	__ХОР__
	… моли да дойде бог или човек за тях…

	__ЕЛЕКТРА__
	Защо — за съд, или пък за възмездие?

	__ХОР__
	Да ги убие — с малко думи казано.

	__ЕЛЕКТРА__
	Благочестива ли ще е молбата ми?

	__ХОР__
	Та как на враг със зло да не отвръщаме?

	__ЕЛЕКТРА__
	Велики възвестителю на горните
	и долни божества, подземни Хермесе,
	нали ме чуват всички адски демони,
	на бащина пролята кръв нагледници,
	и тая Твърд, която всичко ражда и
	отхранва, и поема семената му?
	И аз, като възливам в чест на мъртвия,
	така зова баща си: „О, смили се ти
	над мен и над Ореста скъп, та тоя дом
	да бъде наш! Ний скитаме, предадени
	от майка си, а тя си найде нов съпруг,
	Егиста, съучастника в убийството.
	На място на робиня съм. Прогонен е
	Орест от нашия имот. Пилеят те
	без срам плода на твоите усилия.
	Ореста да ми доведе щастливата
	съдба, това те моля, татко, чуй ме ти!
	На мене дай да бъда много по-добра
	от майка си, по-чиста да е моята
	ръка. Това за нас, а за вразите ни —
	да дойде твоят отмъстител, татко мой,
	и справедливо да убие твоите
	убийци… … … … … … …
	Така за тях изричам зло проклятие.
	А нам прати изпод земята щастие
	със боговете, с Правдата ликуваща!“
	С такива думи правя възлияние.
	А вие, както е прието, с плачове
	го украсете, с песен в чест на мъртвия.

	__ХОР__
		Лейте сълзи на смърт, оплачете
	мъртвия наш владетел
	пред тая крепост в зло и във добро.
	Че те отвръщат струите проклети,
	протекли върху гроба. Чуй, велики,
	чуй зов, о царю, от душа помътена!
	Ах, ах! Ах, ах! Ах, ах!
	Ще дойде ли копиеносен мъж,
	за да спаси дома, размахвайки в ръце
	опънат скитски лък с губителни стрели,
	или пък с остър меч, излян от край до край?

	__ЕЛЕКТРА__
	Дошли са вече до баща ми струите.
	Но чуйте нещо ново, неочаквано.

	__ХОР__
	Кажи. В уплаха заигра сърцето ми.

	__ЕЛЕКТРА__
	Намерих този къдърец на гроба му.

	__ХОР__
	Какъв ли е? На мъж ли, на девойка ли?

	__ЕЛЕКТРА__
	Това е твърде лесно за отгатване.

	__ХОР__
	Ти, младата, кажи на мене, старата.

	__ЕЛЕКТРА__
	Щом аз не съм, то кой би рязал кичури?

	__ХОР__
	Та който трябваше да жали — враг е той!

	__ЕЛЕКТРА__
	О, този къдърец! Наподобява ми…
	__ХОР__
	Чия коса? Кажи да чуя, моля те!

	__ЕЛЕКТРА__
	… косата ми! По цвят е като нея той!

	__ХОР__
	И този дар потаен от Орест ли е?

	__ЕЛЕКТРА__
	Без друго! Тъй прилича на косите му!

	__ХОР__
	И как е дръзнал тук да дойде, бедният?

	__ЕЛЕКТРА__
	Изпратил е дара си той по някого.

	__ХОР__
	Но и при тези думи бликат сълзите:
	не ще ли дойде някога в земята си?

	__ЕЛЕКТРА__
	И моето сърце обля поройна злъч,
	и сякаш зла стрела ме е пронизала.
	Горещи сълзи рукнаха от моите
	очи, неудържим, неукротим порой,
	когато зърнах този кичур. Може ли
	да бъде той на друг аргивски гражданин?
	А пък не е отрязан от убийцата,
	от майка ми, която чувства майчини
	към своите деца не е показала.
	И ако можех да твърдя уверено,
	че този дар е дар от най-любимия
	сред смъртните… Ах, гали ме надеждата!
	Уви!
	Да имаше гласа на вестник благостен,
	не щях да се измъчвам от съмнения,
	бих знаяла дали да хвърля кичура,
	ако ръка враждебна го е срязала,
	или ако е на Ореста, с мойта скръб
	да жали — чест за татко, украшение
	за гроба му. Но боговете — знаят те
	в какви стихии се върти съдбата ми.
	И ако ни е съдено спасение,
	от малко семе ще порасне мощен ствол.
	Но ето стъпки, ето нови белези,
	и те така наподобяват моите!
	Двамина са вървели, гледай дирите —
	от него и от негов спътник. Пръстите,
	петите му, следите от нозете му —
	сравнявам ги — са също като моите!
	Обзе ме страх, блуждае в мрак душата ми!

N	Влизат Орест и Пилад.

	__ОРЕСТ__
	Моли се на небето — да изпълни то
	и всички други твои пожелания.

	__ЕЛЕКТРА__
	Какво ли днес от него съм получила?

	__ОРЕСТ__
	Ти виждаш оня, за когото молеше.

	__ЕЛЕКТРА__
	Кого пък според теб съм призовавала?

	__ОРЕСТ__
	Аз знам, Орест е в твоите желания.

	__ЕЛЕКТРА__
	И тъй, в какво се сбъдва днес молбата ми?

	__ОРЕСТ__
	Това съм аз — по-близък не дири от мен.

	__ЕЛЕКТРА__
	Дали не ми поставяш примка, странниче?

	__ОРЕСТ__
	Тогава, значи, бих измамил себе си.

	__ЕЛЕКТРА__
	Глумиш ли се над моето нещастие?

	__ОРЕСТ__
	Над твоето би значило — над моето.

	__ЕЛЕКТРА__
	Нима с Орест говоря аз наистина?

	__ОРЕСТ__
	Не ме познаваш, виждайки самия мен,
	а щом съзря над този гроб къдрицата,
	ти възликува, сякаш мене виждаше,
	и стъпките ми с твоите сравняваше.
	Сложи я тук, отдето е отрязана,
	до моите коси, еднакви с твоите.
	Виж тая дреха, дело на ръката ти,
	от тебе тия зверове са везани.
	От радост нека не обезумяваме!
	Че наши врагове са кръвно близките.

	__ЕЛЕКТРА__
	Любима грижа на палати бащини,
	тъжовна вяра в семето спасително,
	ти с храброст възвърни си двори бащини!
	Око любимо, ти побираш четири
	сърца. Баща си в тебе аз приветствувам,
	над теб се скланя любовта към майка ми,
	която мразя с право и от все сърце,
	и към сестра ми, паднала посечена,
	и верен брат си ти за мен — зачете ме.
	И нека Зевс, великият, и Силата,
	и Справедливостта са ми съюзници!

	__ОРЕСТ__
	О Зевсе, Зевсе, погледни бедите ни
	и виж рода осиротял на нашия
	баща-орел, умрял, оплетен в пръстена
	на гибелна усойница. Сираците
	преследва страшен глад. Не са укрепнали
	да носят лов като баща си в своето
	гнездо. Ти виждаш мене, виждаш моята
	сестра Електра, неговите си`роти
	деца, от своя роден дом прокудени.
	Ако допуснеш да погинат пилците
	на твоя жрец-поклонник, от чия ръка
	ще получаваш изобилни дарове?
	Погубиш ли орлите, няма никой друг
	да иде с твоя вярна вест при смъртните,
	изсъхне ли на властниците коренът,
	не ще ти служи никой в дните жертвени.
	Помагай ни! Ти можеш вдигна къщата,
	която днес прилича на съсипана.

	__ХОР__
	Деца, на своя бащин дом спасители,
	мълчете някой да не разбере, чеда,
	и да не каже след това с бъбрив език
	на властниците! Ах, дано на кладата
	ги видя мъртви сред смолисти пламъци!

	__ОРЕСТ__
	Не, няма да ни предаде могъщото
	пророчество на Локсий*! Заповяда ми
	[* _Локсий_ (_Локсиас_) — прозвище на Аполон; вж. забел. към ст. 618 на „Седемте срещу Тива“.]
	да тръгна сред опасности, предрече ми
	с гръмовен глас нещастия, смразяващи
	сърцето, ако не въздам на бащини
	убийци, като ги убия — бик свиреп
	за тях да стана, че са ме ограбили.
	Той казваше, че иначе душата ми
	ще заплати с непоносими бедствия.
	Като разкри зловещото възмездие
	на ада, каза, че ужасни болести
	ще връхлетят плътта ми, с диви челюсти
	проказата ще прояде месата ми.
	От болестта ще побелеят моите
	коси. Предрече още, че еринии
	ще ме гнетят заради кърви бащини,
	че те и в мрака всичко виждат с ясен взор.
	Че мрачното оръжие на мъртвите,
	които от ръка на свой са паднали —
	бесът, страхът от нощните видения —
	смущава, плаши и прокужда грешника
	със меден бич далече от родината.
	И той не ще докосне чаша жертвена,
	за него няма жертвоприношения.
	Прогонва го невидим от олтарите
	гневът на мъртвия баща и в никой дом
	не го приемат. Изсушен, умира той
	немил-недраг от смърт всепогубителка.
	Да пренебрегна тези предсказания!
	И да не вярвам, трябва да се действува.
	В, едно се сливат толкова желания!
	Повели божи, бащини страдания
	и нищета, за мене тъй мъчителна,
	и мисълта, че благородни граждани,
	които с храбър дух превзеха И`лион,
	на две жени се подчиняват. Две жени —
	че женско е сърцето му! Ще видите!


#	Комос

	__ХОР__
	Вие, мойри* могъщи! С подкрепа на Зевс
	[* _Мойри_ — три богини на човешката съдба; лат. Parcae.]
	нека стане така,
	както иска свещената Правда!
	На враждебен език със враждебен език
	да отвърнат, защото могъщият глас
	на Правдата иска разплата!
	За нанесена смърт чрез нанесена смърт
	да се плаща! Убиецът нека търпи —
	тъй говорят старинни повели!

	___Първа строфа___

	__ОРЕСТ__
		Татко, злочести татко мой,
		що да сторя и река,
		за да стигна онзи кът,
		дето е твоето ложе?
	Че светлият зрак и мракът
	са разделени. Горък плач
		днес въздава едничка чест
	на мъртвия син Атреев.

	___Втора строфа___

	__ХОР__
	Дете, дори зъбът свиреп на огъня
	не укротява мъртъв дух.
	Гневът му се показва.
	Че щом умиращият викне,
		възмездителят се вдига.
		На баща и на родител
		вопълът предсмъртен дири
		мъст и вредом сее тревога.

	___Първа антистрофа___

	__ЕЛЕКТРА__
		Слушай сега, о татко мой,
		моята тъй горчива скръб!
		Двете твои деца редят
		жалостна песен за тебе.
	Че гробът ти днес ни среща
	молители и бегълци.
		Где е краят на нашата скръб?
	Нима необорно е злото?

	__ХОР__
	Но поиска ли бог, и сред тия тегла
	ще прозвънне и бодър, и радостен глас.
	И наместо надгробната песен — пеан*
	[* _Пеа`н_ — хоров химн в чест на Аполон.]
	ще звучи сред чертозите царски във чест
	на дошлия отново приятел.

	___Трета строфа___

	__ОРЕСТ__
		Татко, под Илион
	да беше паднал, поразен
	от копието на ликийски воин*!
	[* _Ликийски воин_ — от Ликия, област в Мала Азия.]
	Дома си би оставил славно име,
	на своите деца би дал
	една завидна участ,
	високо би се вдигал твоят гроб
	отвъд море, а за нас
	скръбта би била по-лека.

	___Втора антистрофа___

	__ХОР__
	И мил сред мили хора, славно паднали,
	и под земята той би бил
	почитан повелител,
	а на могъщите подземни
		властелини — жрец достоен.
		Че догде живя, царува
		с власт, дарена от съдбата,
		с жезъл, тачен от всички смъртни.

	___Трета антистрофа___

	__ЕЛЕКТРА__
	Не, ти не трябваше
	да паднеш под троянските стени
	и сред бойци, от копие сразени,
	да легнеш край водите на Скамандър*.
	[* _Скамандър_ — река в Троада; вж. забел. към ст. 512 на „Агамемнон“.]
	Такава смърт се падаше
	на твоите убийци!
	И ние бихме чули, че далеч
	те имат гибелен дял,
	и мъка не бихме знали.

	__ХОР__
	По-прекрасно от злато е всичко това!
	Ти мълвиш, о дете, за честита съдба,
	ти мълвиш за неземно блаженство!
	Но до мене долита на двойния бич
	неспокойния звук. Под земята лежиш,
	покровителю наш, а обагрени с кръв
	са ръцете на властните. Тежко за теб,
	но по-тежко за твоите рожби!

	___Четвърта строфа___

	__ОРЕСТ__
		Впи се в ухото ми твоята реч
		като същинска стрела!
		О Зевсе, Зевсе, изпрати отдолу
		бедата, която наказва,
		макар и късно, дръзката и подла
		ръка — та била тя майчина ръка!

	___Пета строфа___

	__ХОР__
	Да мога да надам висок и радостен
		вик за един погубен
		мъж, за една сразена
		в кърви жена! Защо ли
		трябва да крия мисъл,
	която пърха в мен, докле от мен се носи
	гневът суров на моето сърце
	и бясната ми злоба?

	___Четвърта антистрофа___

	__ЕЛЕКТРА__
		Ала кога всемогъщият Зевс
		ще да замахне с ръка?
	А след като главите им разбие,
	отново ще вярва страната.
	След толкова неправди търся правда.
	О, чуй ме ти, Земя, о, чуй, подземна мощ!

	__ХОР__
	Ала има закон: ако земната твърд
	е поръсена с кървави капки, кръвта
	иска кръв. Че убийството вика за мъст,
	за ери`ния! Заради нявгашна смърт
	тя беди връз бедите натрупва.

	___Шеста строфа___

	__ОРЕСТ__
	Горко, горко ни!
	Вижте адски властници,
	и вие, мощни клетви на умрелия,
	последните Атриди — в отчаяние,
	прокудени от своя бащин дом!
	Какъв позор! Къде да идем, Зевсе?

	___Пета антистрофа___

	__ХОР__
	Покъртиха със нова скръб сърцето ми
		твоите скръбни вопли.
		Чуя ли клети жалби,
		всяка надежда чезне,
		спуща се мрак в душата.
	Но чуя ли реч мъжествена и бодра,
	отлита всяка скръб и аз отново
	с надежди заживявам.

	___Шеста антистрофа___

	__ЕЛЕКТРА__
	Какво да кажем още? За бедите ли,
	които ни постигнаха от майка ни?
	Познавам кротостта, но съм безмилостна,
	че майка ми превърна в стръвен вълк
	сърцето ми, и то не знае милост.

	___Седма строфа___

	__ХОР__
	Арийски вик извих като кисийските
	тъжачки,* а ръцете ми
	[* _Арийски вик извих като кисийските тъжачки — арийски_ според схолиаста е равнозначно на _персийски_; _кисийски_ — от Кисия, област в Персия; срв. забел. към ст. 17 на „Персите“. Буйният и неудържим плач се смятал за присъщ на азиатските народи; срв. „Персите“, ст. 937, 1054.]
	се слагат и нанасят бързи удари
	и поразяват, без да спират, удряйки,
	от вси страни, бучи зашеметената
	от удари глава! О, аз, нещастната!

	__ЕЛЕКТРА__
	Уви, уви, престъпна,
	безумна майко, ти посмя владетеля
	да погребеш без почести,
	без плач на нажалените
	съграждани, без сълзи — като враг!

	___Осма строфа___

	__ОРЕСТ__
	Ах, целия позор изрече ти!
	Но за позора бащин тя сама
	ще заплати на боговете,
	ще заплати на моята ръка.
	Премахна ли я, нека сам погина!

	___Осма антистрофа___

	__ХОР__
	Трупът му бе насечен,* знай това.
	[* Да се насече трупът на врага, да се отсекат крайниците и главата му, значи да не се даде възможност на мъртвия да отмъсти на убиеца си. Без помощта на мъртвеца неговият отмъстител, в случая Орест, не може да накаже убийците. Това го довежда до позорна безпомощност пред синовния му дълг. От друга страна обаче срв. „Евменидите“, ст. 598 (реплика на Орест):
P>
	Баща ми ще ме подкрепи от гроба си.
P$
	]
	И тъй, насечен, го положи в гроб,
	така тя искаше за тебе
	да създаде непоносим живот.
	Ти чу за бащината срамна участ.

	___Седма антистрофа___

	__ЕЛЕКТРА__
	Това е татковата участ. Мене пък,
	презряна, пренебрегната,
	пропъдиха от къщи като някое
	зло куче. Не познах смеха, а сълзите,
	които леех в тайните си плачове.
	И тези думи запиши в сърцето си.

	__ХОР__
	И нека тези думи
	проникнат в дълбините на душата ти.
	Ти чу едното, а гневът —
	и другото ще ти подскаже.
	Втурни се в бой с неукротима ярост!

	___Девета строфа___

	__ОРЕСТ__
	Чуй, татко мой! Подкрепи децата си!

	__ЕЛЕКТРА__
	До него аз — моля с плач за същото.

	__ХОР__
	И ние глас дружно с тях издигаме.
	Ела на светлината, чуй!
	Срещу врага дай помощ!

	___Девета антистрофа___

	__ОРЕСТ__
	Мощ против мощ, правда против правдата!

	__ЕЛЕКТРА__
	О богове, присъдете правото!

	__ХОР__
	Обзе ме страх, слушайки молбите им!
	Съдбата чака досега.
	И нека днес се сбъдне!

	___Десета строфа___

		Древно, вродено зло!
		Горестен, кървав удар,
		удар на тежка участ!
	Уви! Непосилни мъки!
	Уви! Непрестанна болка!

	___Десета антистрофа___

		Техният цяр е тук,
		в царския дом, и нийде
		другаде! Той ще дойде
	след спор кръвопролитен.
	Това е то — химнът на ада.
	Ала чуйте молбите на тия деца,
	богове преблажени на ада, и мощ
	и победа в борбата им дайте!

	__ОРЕСТ__
	О татко мой, ти, който падна не със смърт
	на цар, о, дай ми власт над моя бащин дом!

	__ЕЛЕКТРА__
	И аз, о татко, моля за спасение,
	та на Егиста да въздам дължимото!

	__ОРЕСТ__
	Тъй в твоя чест ще се устройват пирове,
	а иначе ще те забравят людете,
	когато в жертвен ден се вдигат пламъци.

	__ЕЛЕКТРА__
	А аз в деня на брачното си пиршество
	от своя дял ще сторя възлияние
	и с дар ще зачета най-първо гроба ти.

	__ОРЕСТ__
	Земя, върни го, за да гледа битката!

	__ЕЛЕКТРА__
	О Персефоно*, дай победа бляскава!
	[* _Персефона_ — царица на подземното царство.]

	__ОРЕСТ__
	Спомни си, татко, за смъртта в къпалнята!

	__ЕЛЕКТРА__
	Спомни си още мрежата им гибелна!

	__ОРЕСТ__
	В окови нековани те заключиха…

	__ЕЛЕКТРА__
	… и в плаща на един позорен заговор.

	__ОРЕСТ__
	Ще станеш ли след толкова безчестия?

	__ЕЛЕКТРА__
	Любимата за нас глава ще вдигнеш ли?

	__ОРЕСТ__
	Прати на своите близки за съратница
	самата Правда. Дай да върнат удара,
	за да надвиеш въпреки погрома си!

	__ЕЛЕКТРА__
	И моя сетен зов изслушай, татко мой.
	Виж, тук са твоите пилци. Съжали се ти
	над мъжката си рожба и над женската!
	Недей погубва семето Пелопово* —
	[* _Семето Пелопово_, т.е. потомците на Пелоп (вж. забел. към ст. 1600 на „Агамемнон“), тук — Орест и Електра.]
	така не ще умреш й след смъртта си ти.

	__ОРЕСТ__
	Децата са спасители на името
	на мъртвия. Тъй гъбестите късчета
	държат високо мрежата над бездните.
	За тебе, чуй, са тези наши стонове,
	а зачетеш ли тях, избавяш себе си

	__ХОР__
	Кой би могъл да укорява дългите
	ридания над участ неоплакана!
	Сега духът ти е готов да действува.
	На работа, опитай свойто щастие!

	__ОРЕСТ__
	Това ще бъде. Но не е безсмислено
	да чуя за целта и за причината
	на тези твърде късни възлияния
	над зло неизцелимо. Тя на мъртвия
	поднася жалък дар. Не знам цената му,
	но той не се равнява на вината й.
	Че за кръвта на едного имота си
	пръсни — ще бъде всуе. Тъй е казано.
	Отговори ми, ако знаеш, моля те.

	__ХОР__
	Да, знам, дете, при нея бях. Тревожена
	от сънища ужасни, тя, безбожната
	жена, изпраща тези възлияния.

	__ОРЕСТ__
	А можеш ли ми каза тия сънища?

	__ХОР__
	Змия насън родила, тъй приказваше.

	__ОРЕСТ__
	И след това? С какво завършва разказът?

	__ХОР__
	Като дете я в пелени положила.

	__ОРЕСТ__
	С какво е хранила това чудовище?

	__ХОР__
	Гърдите си насъне му поднасяла.

	__ОРЕСТ__
	И тоя звяр не наранил гърдите й?

	__ХОР__
	Да, с млякото потекли струи кървави.

	__ОРЕСТ__
	Не е напразно туй съновидение.

	__ХОР__
	Събужда се и вика ужасена тя.
	И много факли с погледи угаснали,
	запалени, се втурват към царицата.
	И тя изпраща тия скръбни дарове
	с надежда цяр да бъдат за бедите й.

	__ОРЕСТ__
	Аз моля тая твърд и тоя бащин гроб
	да се изпълнят нейните видения!
	Тълкувам ги и виждам съвпадения.
	Та щом змията пада от утробата,
	която ме е носила, и щом като,
	повита в пелени, захапва същите
	гърди, които мене са откърмили,
	и с млякото им смуче струи кървави,
	а тя от ужас и от болка викнала,
	ще трябва, щом е кърмила чудовище,
	да падне мъртва! Аз ще съм убиецът —
	змията според нейните видения!

	__ХОР__
	За мене — само ти си прорицателят.
	Дано се сбъдне! Но кажи — какво сега
	да правим и какво да не допущаме?

	__ОРЕСТ__
	Това е просто. Нека влезе вътре тя,

N	(показва Електра)

	а вий пазете в тайна моите планове.
	Коварните убийци на достойния
	човек ще срещнат гибелта си в същата
	коварна мрежа, както каза Локсиас,
	цар Аполон, пророкът вечно истинен.
	Предрешен като странен друмник, заедно
	с тогова ще се доближа до къщните
	врати — с Пилад, приятеля, съюзника
	на моя дом. Парнаски ще приказваме,
	ще следваме фокейското наречие.
	И може би не ще ни срещнат радостни
	вратарите, че поразен от бедствия
	е този дом. Но ще стоим, и мине ли
	край къщи някой, ще ни види, казвайки:
	„Защо държи молител пред вратите си
	Егист, ако е тук и му е казано?“
	И щом престъпя прага на палатите
	и видя него върху своя бащин трон
	или самичък дойде пред очите ми
	и заговори, знай, преди да каже той:
	„Кажи, отде си, чужденецо?“ — мъртъв аз
	ще го положа с бързия си меден меч.
	Преситена от кървав пир ери`ния
	за трети път ще пие кръв несмесена.

N	Към Електра.

	Следи какво се върши там, в палатите,
	та всичко да завършим, както искаме.

N	Към Хора.

	А вам да бъдат сдържани езиците,
	за да мълчат и казват само нужното.
	Във всичко друго моля за подкрепата
	на онзи, който ме провожда в битката.

N	Орест и Пилад излизат.


>	Първи стазим

	__ХОР__

	___Първа строфа___

	Безброй ужасни зверове
		храни тая земна твърд,
		много свирепи чудовища
		крият водните недра.
	Между небето и земята бляскат
	високите огньове.
		Всичко, което лети или ходи, познава
		яростта на лихите вихри.

	___Първа антистрофа___

	Но кой ще каже за духа
		безразсъден на мъжа,
		кой — за безсрамната, дръзката
		страст на женското сърце,
	която носи на човека гибел?
	Разкъсва брачни връзки
		женското и при животните, и при човека,
		щом страстта го обладае.

	___Втора строфа___

		Нека знае всеки, чийто ум
		пази свойта мощ,
		как в далечни дни
		клетата убийца на сина си*,
	[* _Клетата убийца на сина си_ е Алтея, дъщеря на етолийския цар Тестий. Когато се родил нейният син Мелеагър, било предречено, че той ще живее дотогава, додето трае една главня, която горяла в огнището. Алтея угасила главнята и я скрила в едно сандъче. Но след много години Мелеагър влязъл в спор с братята на майка си и ги убил. Тогава Алтея хвърлила глазнята в огнището и синът й умрял.]
		Тестиада, дръзна да запали
	връстницата на своя син — главнята,
	която още от мига
	на неговия първи вик
	следяла земния му път
		чак до деня съдбовен.

	___Втора антистрофа___

		Кървавата Скила съдят с гняв
		древните слова:
		че заради враг
		татка си погуби, прелъстена
		чрез огърлица от злато,
	дарена й от кри`тянина Минос.
	И онзи косъм, с който Низ
	бе вечно жив, в съня му тя
	отскубна, кучката, без срам.*
	[* _Кървавата Скила._ Мегарският цар Низ имал в косата си златен косъм на безсмъртието. Минос, който обсаждал Мегара, накарал Низовата дъщеря Скила, която подкупил с подарък, да отскубне златния косъм. Така Низ изгубил живота си.]
		Тъй го отнесе Хермес.

	___Трета строфа___

	Но щом припомням за печални бедствия,
	не трябва ли да изрека проклятие
	към гнъсната съпруга,
	към нейните коварни женски хитрости
	срещу мъжа юначен,
	мъжа, когото и врагът почиташе?
	Угаснало е в този дом огнището
	и слабата жена господарува.

	___Трета антистрофа___

	Най-страшно между всички злодеяния
	е лемноското*. Хората с проклятие
	[* _Най-страшно между всички злодеяния е лемноското._ Жените от остров Лемнос избили всички мъже на острова. Тяхното престъпление, както се вижда и от текста на трагедията, станало пословично.]
	го спомнят. Всяка напаст
	и днес наричат „лемноско злочестие“.
	Богопротивно дело!
	Загива този род, презрян от смъртните.
	Кой тачи туй, което мразят бозите?
	Кои дела напразно споменавам?

	___Четвърта строфа___

	Ранява смъртно остър меч,
	пронизвайки гръдта
	заради правдата. Че грях е
	да се погазва дълг свещен,
	греховно е
	да се престъпя Зевсовата воля.

	___Четвърта антистрофа___

	Издига Правдата олтар,
	кове Съдбата меч.
	Кръвта, дете на древни кърви,
	прониква вече в този дом
	и тук я води, за да отмъсти,
	еринията с мисъл неизбродна.


>	Втори епизод

N	Влизат Орест и Пилад и се отправят към двореца.

	__ОРЕСТ__
	Хей, момко, момко! Чуй как блъскам портите!
	Пак удрям! Няма ли човек в палатите?
	За трети път зова да се обадите,
	ако в дома Егистов тачат гостите.

	__РОБ__
	Ей, чувам! Кой е, откъде е странникът?

	__ОРЕСТ__
	Върви да съобщиш на господарите,
	че съм дошъл при тях с едно известие —
	но бързай, че не чака колесницата
	на мрака нощен, време е за пътника
	да хвърли котва в някой дом за странници.
	Да дойде някой тук — или достойната
	стопанка, или по-добре стопанинът.
	Тогава няма никакво стеснение
	да замъгли словата ми. Че с мъж мъжът
	приказва смело, ясно, без двусмислия.

N	От двореца излиза Клитемнестра.

	__КЛИТЕМНЕСТРА__
	Какво ви трябва, говорете, странници.
	Дома ни всичко нужно ще намерите —
	и топла баня, и легло отмарящо
	след пътя труден, и очи приветливи.
	Ако пък вам е нужно нещо повече,
	мъже ще го направят, ще им кажа аз.

	__ОРЕСТ__
	Чуждинец съм, давлиец, от фокейците.
	Като вървях с товар на раменете си
	към Аргос, дето спряха днес нозете ми,
	ме срещна непознат човек — фокидец бил,
	на име Строфий — като разговаряхме,
	разбрах това. Разказа ми за своя път,
	запита ме за моя, па заръча ми:
	„Като вървиш към Аргос, драги страннико,
	родителите на Ореста, моля те,
	срещни, кажи им, че е мъртъв. Може би
	ще искат да го имат те, а може би
	ще кажат да се погребе в земята ни —
	навеки да й бъде гост. Словата ми
	предай на тях. Праха му ний оплакахме
	добре и в медна урна го поставихме.“
	Вестя това, което чух. На свои ли,
	на близки ли предавам новината си —
	не зная, ала тя е за родителя.

	__КЛИТЕМНЕСТРА__
	Горко ми, твоите думи ме погубиха!
	О необорно в този дом проклятие,
	как зорко гледаш, как и най-далечното
	сразяват с верни удари стрелите ти
	и ми отнемат моите скъпи, клета аз!
	И днес Орест… А бе оттеглил своите
	нозе от смъртоносното тресавище…
	Днес вярата в щастливото спасение,
	лечителната наша — е зачеркната!

	__ОРЕСТ__
	Аз бих желал за радостно известие
	да ме приемат в този дом честитите
	стопани като гост. Какво по-хубаво
	от благовестен гост за домакините?
	Но мислех, като съм приел заръката
	и вие ме посрещате, греховно е
	да премълча вестта си пред приятели.

	__КЛИТЕМНЕСТРА__
	Ти няма да получиш под достойното
	и не по-малко драг ще си в палатите.
	Все някой би донесъл туй известие.
	Но вече стана време — подир дългото
	пътуване да си почине гостът ни.

N	Към един роб.

	Води го в мъжките покои заедно
	със неговите роби и съпътници.
	Те трябва да получат всичко. Чуй това:
	ще ми докладваш сам какво е сторено.
	А ние ще обадим на владетеля
	на този дом и с нашите приятели
	по станалото ще се посъветваме.

N	Влиза в двореца.

	__ХОР__
	О робини, приятелки скъпи, кога
	със молитвена реч
	за Ореста глас ще издигнем?
	Ти, земя всемогъща, ти, гроб всемогъщ,
	дето криеш трупа на достойния цар,
	на водителя корабен, чуй ни сега,
	и сега помогни ни, защото сега
	приближава часът за коварното, зло
	Убеждение — там да проникне чрез тях,
	а подземният, мрачният Хермес — да бди
	в тая битка на сеч и на гибел!

N	От двореца излиза Дойката.

	Изглежда, нещо зло ще стори странникът:
	ей дойката Орестова — разплакана.

N	Към Дойката.

	Килисо, накъде си се запътила?
	Скръбта е твоя спътница неканена.

	__ДОЙКАТА__
	Егиста викат час по-скоро гостите —
	царицата заръча тъй, — та по-добре
	мъжът от мъж да чуел новината им,
	като си дойде в къщи. Тя пред робите
	си дава мрачен вид, а пък в очите й
	се крие смях, че всичко свършва хубаво
	за нея. Но за този дом вестеното
	от гостите е най-ужасно бедствие.
	А онзи — той ще възликува радостен,
	когато чуе тая вест. О, бедна аз!
	О, как непоносимите злочестия
	на този дом Атреев са ранявали
	сърцето ми със тежките си удари!
	Ала такава скръб не съм изпитвала.
	Понасяла съм търпеливо другите,
	но за Ореста, за скръбта на моето
	сърце, когото от дете съм гледала…
	Надаваше ли нощем вик, не знаех аз
	покой, ни сън. И толкова мъчения —
	напусто! Животинка без разсъдък е
	детето, ще го храниш — инак може ли?
	Не знае да ти каже пеленачето
	за глад, за жад или за нужда някаква.
	А детският стомах не пита никого.
	Нащрек си над детето. Закъснееш ли,
	ще трябва да изпираш пелените му.
	В перачка се превръщаше бавачката.
	За да извършвам тази двойна работа,
	поех Ореста от баща му някога.
	Но днес узнавам, че е мъртъв — бедна аз!
	Отивам да намеря погубителя
	на този дом — да го зарадвам с вестите.

	__ХОР__
	Добре, но как го вика тя при себе си?

	__ДОЙКАТА__
	Какво? Кажи отново, че не те разбрах.

	__ХОР__
	Самичък ли или с телохранители?

	__ДОЙКАТА__
	Да дойде, каза тя, с копиеносците.

	__ХОР__
	Не, не, това не казвай на омразника!
	Да дойде сам! И за да няма никаква
	боязън, говори му с поглед радостен.
	Успехът е в ръцете на вестителя.

	__ДОЙКАТА__
	Надяваш ли се след това известие…

	__ХОР__
	Зевс може да смени тъгите с радости.

	__ДОЙКАТА__
	Но как? С Орест погинаха надеждите.

	__ХОР__
	О, не, така би рекъл само лош пророк.

	__ДОЙКАТА__
	Що думаш? Нещо друго си научила?

	__ХОР__
	Върви, стори каквото ти е казано.
	Там, дето трябва, грижат се небесните.

	__ДОЙКАТА__
	Отивам. Ще се вслушам във съвета ти.
	Да бъде на добро с подкрепа божия!

N	Излиза.


>	Втори стазим

	__ХОР__

	___Първа строфа___

		Зевсе, баща на всевишните
		олимпийски богове,
		тебе моля, дай да видя тях,
	които жаждат справедлива мъст,
	в ръце с победа подир съд
	върховен! Зевсе, моля те, пази ги!

	Тури над вразите
	оногова, който е там, в двореца, Зевсе!
	Ако ти го въздигнеш, с двоен,
		с троен дар благодарствен
		той ще ти върне щедро.

	___Първа антистрофа___

		Виждаш жребец — на любимия
		твой герой злочестен син —
		впрегнат в колесница на беди.
	… … … … … … …
	… … … … … … …
	… … … … … … …
	Тури над вразите
	оногова, който е там, в двореца, Зевсе!
	Ако ти го въздигнеш, с двоен,
		с троен дар благодарствен
		той ще ти върне щедро.

	___Втора строфа___

		Вие, които сте
		вътре, посред златосветли кътове,
		чуйте, благосклонни богове!
	Напред!… … … … …
		С нова мъст отмийте днес
	на прежни престъпления кръвта.
	Та стари кърви да не раждат нова кръв.

		Ти, обитател могъщ на една огромна
		паст, позволи на дома на мъжа прославен
		взори да вдигне
	и да види с очите си ясния ден,
		който се ражда под тъмно було!

	___Втора антистрофа___

		Нека заслужена
		помощ ни даде синът на Мая*:
	[* _Синът на Мая_ — Хермес.]
		той довежда благи ветрове.
		Ако пожелае, много тайни
		ще разкрие той. Ала с едничко
	неясно слово хвърля мрак в очите
	и него не разпръсва нито слънцето.

		Ти, обитател могъщ на една огромна
		паст, позволи на дома на мъжа прославен
		взори да вдигне
	и да види с очите си ясния ден,
		който се ражда под тъмно було!

	___Трета строфа___

	Тогава ние ще славим
	този дом свободен,
		а ликуващ женски вик
	ще възвести за ветрове попътни.
	О, с мене е победата! Расте,
	расте безспир доброто, а далеч
	от моите любими е бедата!

		Дерзай, когато дойде час за дело!
		И когато тя издума;
		„Синко!“ — с бащиното име
	на устни изпълни съдба зловеща.

	___Трета антистрофа___

	И нека в тебе тупти ед-
		но Персеево сърце*.
	[* _Персеево сърце._ Орест, който трябва да убие майка си, се сравнява с Персей, който убил Медузата (срв. забел. към ст. 794 на „Прикованият Прометей“). Очевидно тук става дума не само за твърдото сърце на Персей, което трябва да има и Орест. За да не бъде вкаменен от погледа на Медузата, Персей извърнал главата си встрани. За да не бъде разколебан в намерението си да убие Клитемнестра, Орест, подразбира Хорът, също трябва да гледа встрани от нея. Защото наистина едно, макар и мигновено, колебание се явява у него; срв. ст. 899.]
	Свойте скъпи мъртъвци
	и своите живи сродници зарадвай!
	Мъчителния техен гняв смири
	чрез кървава разправа, погуби
	виновника за бащината гибел!

		Дерзай, когато дойде час за дело!
		И когато тя издума:
		„Синко!“ — с бащиното име
	на устни изпълни съдба зловеща.


>	Трети епизод

N	Влиза Егист.

	__ЕГИСТ__
	Аз ида не незван — че мен ме викнаха.
	Узнавам, чужденци били пристигнали
	с една съвсем нерада вест — че мъртъв бил
	Орест. Пронизва ужасът на новото
	тегло за този дом, където прежните
	убийства рани кървави оставиха.
	Но как, нима това е вярно, истинно?
	Не е ли то страхлива женска приказка,
	която литва, за да падне тутакси?
	Ти можеш ли ми каза нещо сигурно?

	__ХОР__
	Да, ние чухме, но запитай гостите,
	в палата. Няма нужда от вестители,
	когато можеш да запиташ лично тях.

	__ЕГИСТ__
	Ще срещна и ще питам известителя
	дали е на смъртта му сам присъствувал,
	или предава само тъмни слухове.
	Не ще измами мойта проницателност.

N	Влиза в двореца.

	__ХОР__
	Повелителю Зевсе, какво да мълвя,
	как да почна молитва и клетвена реч,
	как да свърша речта,
	за да кажа слова справедливи?
	Острие смъртоносно на гибелен меч
	подир миг ще реши, потопено във кръв,
	из основи навеки да падне домът
	Агамемнонов или да блесне
	светлината на пламъка, за да вести
	свобода. Ще получи тогава Орест
	на далечни деди
	голямото древно богатство.
	Та в такава борба ще се втурне сега —
	срещу двама един — тоя доблестен мъж.
	И победата нека е с него!

	__ЕГИСТ__ _(зад сцената)_
	О, о! Умирам!

	__ХОР__
	А, а! Чуйте!
	Какво е туй? Какво се върши в къщи?
	Догдето става всичко туй, дръпнете се,
	за да не бъдем взети за участници
	в убийството. Борбата е завършена.

N	Излиза един Роб.

	__РОБЪТ__
	Горко, горко ми! Падна господарят ни!
	О, пак горко ми! Викам го за трети път!
	Егист е мъртъв! Отворете портите
	на женските покои — бързо, дърпайте
	резетата! Но тук е нужна млада мощ!
	Защо? За да помогнат на убития?
	Уви! Уви!
	На глухи викам, на заспали! Всичко е
	напусто! Де е Клитемнестра? Как е тя?
	Като че меч виси и над главата й —
	ще падне тя под удар възмездителен!

N	Влиза Клитемнестра.

	__КЛИТЕМНЕСТРА__
	Защо е този вик? Какво е станало?

	__РОБЪТ__
	Аз казвам: мъртвите убиват живия!

	__КЛИТЕМНЕСТРА__
	Уви! Разбрах словата ти загадъчни!
	Погубват ни с измама, както някога
	убихме ние! Бързо — брадва дайте ми!
	Сега — победа или поражение!
	Дотам достигна моето злочестие!

N	Влизат Орест и Пилад.

	__ОРЕСТ__
	Аз тебе диря. Той получи своето.

	__КЛИТЕМНЕСТРА__
	Уви! Любими мой Егисте, мъртъв си!

	__ОРЕСТ__
	Как, ти го любиш? В гроб ще легнеш заедно
	с Егист! Не ще изневериш на мъртвия!

	__КЛИТЕМНЕСТРА__
	Спри, сине, пожали, дете, гърдите ми,
	върху които си заспивал, сучейки
	живителното мое мляко, моля те!

	__ОРЕСТ__
	Пиладе, мигар да убия майка си?

	__ПИЛАД__
	Къде са днес питийските вещания*
	[* _Питийски вещания_ — вж. забел. към ст. 746 на „Седемте срещу Тива“.]
	на Локсий, де е верността на клетвите?
	С цял свят враждувай, ала не с небесните!

	__ОРЕСТ__
	Ти победи, съветът ти е правилен.

N	На Клитемнестра.

	Върви, ще те убия връз трупа му аз.
	Жив, него пред баща ми си поставяла.
	Умри до него — него ти си любила,
	а мъж, достоен за любов, си мразила!

	__КЛИТЕМНЕСТРА__
	Отхраних те — опора в старините си.

	__ОРЕСТ__
	Как, с мене да живееш ти, убийцата?

	__КЛИТЕМНЕСТРА__
	Дете, за туй в Съдбата е причината.

	__ОРЕСТ__
	И твойта смърт Съдбата е подготвила.

	__КЛИТЕМНЕСТРА__
	Не мислиш ли, дете, за клетви майчини?

	__ОРЕСТ__
	Роди ме и ме хвърли сред нещастия!

	__КЛИТЕМНЕСТРА__
	О, не, изпратих те между приятели!

	__ОРЕСТ__
	Двукратно бях продаден аз, свободният.*
	[* _Двукратно бях продаден аз, свободният._ Смисълът на тези думи е, че Орест е бил и прокуден, и лишен от наследство.]

	__КЛИТЕМНЕСТРА__
	Какви пари за тебе съм получила?

	__ОРЕСТ__
	Срамувам се да назова позора ти.

	__КЛИТЕМНЕСТРА__
	Но спомени делата и на татка си.

	__ОРЕСТ__
	Дома седиш — не обвинявай воина!

	__КЛИТЕМНЕСТРА__
	Та тежко е далече от мъжа, дете!

	__ОРЕСТ__
	А той прехранва къщната безделница.

	__КЛИТЕМНЕСТРА__
	Нима, о чедо, ще убиеш майка си?

	__ОРЕСТ__
	Не аз, а ти сама убиваш себе си.

	__КЛИТЕМНЕСТРА__
	Помни гнева на майчините кучета!*
	[* _Майчини кучета_ са ери`ниите, фуриите; срв. ст. 1054; също — „Евменидите“, ст. 131–132, 231, 246.]

	__ОРЕСТ__
	Да ти простя? А бащините кучета?

	__КЛИТЕМНЕСТРА__
	Ах, аз напусто плача върху гроба си!

	__ОРЕСТ__
	В съдбата на баща ми ти е жребият.

	__КЛИТЕМНЕСТРА__
	Уви! Змия родих и кърмих! Ето я!

	__ОРЕСТ__
	Пророчески са твоите страшни сънища.
	Уби съпруг, умри от син, злочестнице!

N	Отвежда Клитемнестра в двореца.

	__ХОР__
	Аз плача над бедата и на двамата.
	Но след като дойде до бездна кървава
	нещастният Орест, аз бих се молила
	да не загине той, лъчът спасителен.


>	Трети стазим

	__ХОР__

	___Първа строфа___

		Върху дома на Приам Правдата нявга дойде
		с тежковъздаваща мъст.
		Върху дома на Атрид, ето я, тя е дошла
	с два лъва, с два Арея.*
	[* _С два лъва, с два Аре`я_, т.е. с Орест и Пилад.]
		Всичко постигна днес
	посоченият нам от Феб изгнаник,
		воден от мисъл на бог в своя победен път.

		Буйно ликувайте вий, че господарският дом
		днес е спасен от беди и че злодеите вече
		няма с нечисти ръце
	богатства да пилеят!

	___Първа антистрофа___

		Ето, дошъл е мъжът, който в потайна борба
		носи коварната мъст.
		Даде му в битката мощ вярното чедо на Зевс,
	самата чиста Правда
		(Правда — така я зовем
	ний, смъртните, и с право).
		Дъха тя гибелен гняв срещу заклети врази.

		Буйно ликувайте вий, че господарският дом
		днес е спасен от беди и че злодеите вече
		няма с нечисти ръце
	богатства да пилеят!

	___Втора строфа___

		Тъй с повелителен глас Локсий парнаският бог*,
	[* _Парнаският бог_ е Аполон, който имал прорицалище в Делфи, под планината Парнас.]
		от страховития кът
		изпод земята вести, че вкорененото зло
		трябва да падне с една неизмамна измама.
		Воля божия се върши,
	за да не служим на злодеите
	и за да тачим силата небесна.

		Пак виждам светлия ден!
		Паднаха тежките робски вериги!
		Вдигай се вече, дворец! Дълго, предълго лежа
	прострян върху земята!

	___Втора антистрофа___

		Времето, носещо цяр, скоро през тези врати
		властно ще мине в часа,
		в който ще бъде изтрит целият грях на дома
		чрез очистителна жертва за всички злодейства.
		… … … … … …
	… … … … … … …
	… … … … … … …
		Пак виждам светлия ден!
		Паднаха тежките робски вериги!
		Вдигай се вече, дворец! Дълго, предълго лежа
	прострян върху земята.


>	Екзод

N	Орест и Пилад излизат от двореца, в чиято вътрешност се виждат труповете на Егист и Клитемнестра.

	__ОРЕСТ__
	Ей двамата тирани на земята ни —
	убийци на баща ми, разорители
	на този дом. Те горди върху тронове
	седяха. И сега се любят, вижда се
	от участта им, верни са си. Двама те
	решиха да убият моя клет баща
	и двама да умрат — и го изпълниха.
	Но вижте вий, свидетелки на злото ни,
	ей уреда — капан за моя клет баща,
	окови за ръцете и нозете му.
	Сторете кръг и разтворете дрехата,
	която го обгърна, покажете я —
	да види и баща ми — не рожденият,
	а онзи, който всичко вижда, Слънцето, —
	престъпните деяния на майка ми:
	в съда свидетел да ми бъде някога,
	че справедливо дадох смърт на майка си.
	Егиста не засягам: по законите
	получи свойта казън прелъстителят.
	Но тя, която умъртви съпруга си,
	чиито рожби — бреме сладко някога,
	омразно днес — е носила под своите
	гърди, какво е тя? Змия, чудовище,
	което, без да хапе, чрез докосване
	отравя — с дързост и престъпна помисъл.
	А тази вещ?
	Как бих я назовал с една пристойна реч?
	Капан за звяр? Саван, покриващ мъртвия
	чак до нозете? Примка, мрежа гибелна
	я назови, спъвало и белезници.
	Това ще бъде уред за разбойника,
	що мами своя гост и от грабителства
	живее. С тая вещ коварна, колкото
	души отнеме, толкоз по-щастлив е той.
	Не искам в своя дом подобна спътница —
	бездетен да умра по воля божия!

	__ХОР__
	О, горко ни, горко ни! Съдбовни дела!
	Ти загина от гибел ужасна!
	О, горко ни, горко ни!
	Закъснялата мъст разцъфтява!

	__ОРЕСТ__
	Уби ли тя, или пък не? Но този плащ
	твърди — Егист го е обагрил с меча си.
	Петното кръв е старо като делото —
	то с времето загубва пъстротата си.
	И одобрявам, и окайвам себе си.
	Като говоря с тази тъкан гибелна,
	оплаквам и дела, и мъст, и род злочест,
	защото осквернява ме победата.

	__ХОР__
	Между смъртните никой не случва живот
	безметежен, свободен от болки.
	О, горко ни, горко ни!
	Тоя страда сега, оня — после!

	__ОРЕСТ__
	Но знайте, аз самин не виждам свършъка
	Като че ли с коне препускам, свърнали
	от пътя. Победен ме носят мислите
	неудържими. Ужасът пред моето
	сърце се готви да запее — тръпне то.
	Ала догдето съм с ума си, чуйте ме:
	Аз казвам, че погубих с право майка си,
	убийца на баща ми, срам, проклятие
	на боговете. Аз твърдя: подтикна ме
	към тая дързост Локсий, прорицателят
	питийски. Той ми каза, че постъпвайки
	така, избягвам страшно обвинение,
	че инак — о, не ще повторя думите!
	Стрела не стига до върха на толкова
	тегла. Сега ме вижте с тая вейчица
	молитвена в ръце, с венец отправям се
	към пъпа на земята, към питийския
	олтар, където вечно свети огънят,
	за да изкупя родна кръв. Към друг олтар
	не позволи да се обърна Локсиас.
	Ще моля после аргоските граждани
	да кажат за претеглените бедствия.
	Потеглям аз, прокуден от земята си.
	Жив, мъртъв — мене ще зоват убиецът.

	__ХОР__
	Ти победи. Недей запряга своите
	уста в злодумство, не проклинай себе си,
	че ти освободи града на аргосци,
	като посече двете змии гибелни.

	__ОРЕСТ__
	А-а!
	Ах, гледайте — жени като горгоните
	в одежди черни, с гъсти змии, вплетени
	в косите им! Не мога да остана тук!

	__ХОР__
	Ти, бащин син любим, какви видения
	те мъчат? Стой, не бой се, победителю!

	__ОРЕСТ__
	Не ме измъчват никакви видения!
	Това са гневни майчините кучета!

	__ХОР__
	Но прясна е кръвта върху ръцете ти.
	Оттам е туй смущение в сърцето ти.

	__ОРЕСТ__
	Цар Аполоне, ето расне броят им
	и гнъсна кръв се стича от очите им!

	__ХОР__
	Един е цярът — да докоснеш Локсиас
	и той ще те избави от страдания.

	__ОРЕСТ__
	О, вие ги не виждате, но ето ги —
	преследват ме, не мога да остана тук!

N	Избягва.

	__ХОР__
	Ето третата буря с губителен дъх
	върху този дворец
	на царете на Аргос връхлита.
	Тя започна с гощавка от плът на деца
	и с ужасната скръб на Тиеста.
	Втора бе участта на злочестия цар —
	че загина в къпалнята първият вожд
	на ахейската рат.
	Днес и трета дойде — но дали за добро
	и дали не за смърт? И кога ли ще спре,
	и кога ще заспи
	яростта на съдба страховита?
