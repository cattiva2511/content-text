	На десетата година от Юанхъ аз, Я-чжъ, съпровождах като писар лунсийския*1 гун*2 в похода към Цзинчжъу*3. Но в Чанан всички високопоставени чиновници и учени му дойдоха на гости. На осемнадесето число от петия месец*4 лунсийският гун посрещна гостите на пир в своята резиденция край източното езеро. Когато насядаха, гунът каза:
	[*1 _Лунси_ — околия в днешната провинция Гансу.]
	[*2 _Гун_ — висша титла.]
	[*3 _Цзинжъу_ — област в днешната провинция Гансу.]
	[*4 Месеците се дават по използувания тогава лунен календар.]
	— На младини съпровождах Синфън, когато се разхождаше, и съм запомнил някои странни случки оттогава. Бих искал да ви разкажа за това.
	— Готови сме да слушаме — казаха гостите.
	И лунсийският гун започна:
	— Синфън беше от род на пълководец. Особени дарби нямаше. По-късно той заживя в Чанан, на юг от Пинканли*, там беше купил от един влиятелен някога род обширен старинен дом на висока цена. Веднъж полегнал през деня, заспал и видял насън една хубавица да идва откъм западните колони на залата. Тя вървяла бавно с някакъв свитък в ръце и четяла на глас. Хубавицата била в старинна премяна, с високо вдигната коса, дълги вежди. Облечена била в дреха със затворена яка, широк везан колан и къса връхна дреха с широки ръкави.
	[* _Пинканли_, _Пинкан_ — известен столичен квартал, населен с леки жени.]
	— О, хубавице, откъде идвате при мене? — възкликнал зарадван Синфън.
	— Това е моят дом — усмихнала се хубавицата. — Нали ме пуснахте под покрива, не е ли все едно откъде идвам?
	— Бих искал да видя какво четете — рекъл Синфън.
	— Аз обичам стихове и често си съчинявам — отговорила хубавицата.
	— Дано имам щастие вие, хубавице, да не бързате много и да успея да хвърля поглед върху тези стихове.
	Тогава хубавицата му подала стиховете и седнала на страничното легло. Синфън разгърнал свитъка и надникнал в първото му стихотворение. То било озаглавено „Песен за пролетното слънце“ и било само четири реда. Останалите стихотворения били дълги по няколко десетки реда.
	— Вие сигурно ще поискате да си ги препишете — казала хубавицата, — но не преписвайте повече от едно.
	Тогава Синфън станал, взел от масичката до източната* тераса изящна хартия за писане и преписал „Песен за пролетното слънце“. Стихотворението гласяло:
	[* Посоките в Китай и до днес се определят най-често според посоките на света.]
P>
	Броди чананска девойка, под слънцето пролетно скита.
	Вред това пролетно слънце измъчва сърцето разбито.
	Как да развее ръкави и „лък да опъне“? Не помни…
	Дрехите свилени сякаш със есенен скреж са покрити.
P$
	Синфън свършил да преписва и попитал:
	— Какво означава „да опъна лък“?
	— Преди години моите родители ме караха да уча този танц.
	Хубавицата станала, оправила си дрехата, разперила ръкави и направила няколко танцови стъпки, за да покаже на Синфън танца „да опъна лък“. Когато свършила, тя дълго проливала сълзи, докато най-сетне се сбогувала и си тръгнала.
	— Искам да останете още малко — рекъл Синфън.
	Но след миг тя вече си отишла.
	Синфън се събудил и смътно си спомнил, че е станало нещо. Когато се преобличал, той намерил в ръкава си* това стихотворение и изумен си припомнил отново своя сън. Това се случило към средата на Чжънюан. По-късно Синфън ми го разказа.
	[* Дългите ръкави на дрехите обикновено се използуват за носене на дребни предмети.]
	Тогава военните инспектори, областните и околийски помощници и гостите на пира Ду Гу-сюан от Лунси, Лу Цзиен-цъ от Фанян, Чжан Ю-син от Чан-шан и Су Ди от Угун — всички въздъхнаха и казаха:
	— Това би могло да се запише.
	Затова аз, Я-чжъ, го записах, когато се върнах в къщи.
	На другия ден някои закъснели гости — Гао Юн-чжун от Бохай, Вей Лян от Цзинчжао, Тан Ян от Цзинчан, Ли Юй от Гуанхан и Яо Хъ от Усин дойдоха при мене и отново се събрахме при Извора на светлия нефрит. Аз извадих написаното и им го показах. Тогава Яо Хъ рече:
	— Моят приятел Ван Йен една нощ, в началото на Юанхъ, сънувал, че заминал в У*1 и вече дълго време служи при уския ван*2. Веднъж той чул в двореца шум от колесница, свирки и флейти, удари на барабан. Казали, че погребват Сишъ*3. Ванът непрестанно скърбял. Той издал заповед: гостите, които умеят, да съчинят погребална песен. Ван Йен веднага изпълнил заповедта. Неговият текст гласял:
	[*1 _У_ — едно от древните китайски царства (средата на първото хилядолетие пр.н.е.).]
	[*2 _Ван_ — титла, означаваща (за дадения период) владетел на царство.]
	[*3 _Сишъ_ — знаменита красавица от древността.]
P>
	Там, на запад, е У, там У ван е владетел.
	В облак-книга чета писмената на феникс.
	Над реките — мъгла, балдахини от бисер.
	О, къде ли пръстта златни фиби ще скрие?…*
	[* В така зададения въпрос освен прекия смисъл може да се търси и намек за това къде, според изискванията на геомантията, трябва да се избере място за погребение.]
	Виж, тревата хунеин* вред земята покрива.
	[* _Хунеин_ (букв. „Червено сърце“) — названието означава искрена преданост.]
	Стъпала от нефрит свързват трите тераси,
	но тук няма простор за чист пролетен вятър —
	той не може отвя тази скръб безутешна…
P$
	Тези редове били поднесени и ванът много ги хвалил.
	Когато се събудил, Ван Йен успял да запише този сън. Той беше от Тайюан*.
	[* _Тайюан_ — град в днешната провинция Шанси.]
