>	Племенницата на Али Башиа

	— Ето синьото знаме с три пълзящи лъва! Това е военният кораб на дамаския паша. Да се въоръжи нашият!… Господарке, часът на отплатата настъпи.
	Мъжът, който каза това, бе турски войник, силен, едър и загорял… Човек би казал, че от много дни той дебне и чака този кораб от високата тераса на замъка Юсуф.
	Този замък беше построен във венециански стил. За да се прогонят оттам защитниците на венецианската република, са били потребни двеста турски военни кораба.
	Той беше въоръжен с петдесет топа и около двайсетина стенолома. Високите му кули се забелязваха отдалече. Мощният глас на войника заглуши за един миг шума на вълните.
	Малко след това една много хубава млада девойка изтича от една от кулите. Тя беше около двадесет и две годишна. Хубостта й беше забележителна: продълговато лице, великолепни черни, блестящи очи; много червени устни, прав нежен нос и много тъмни коси, които падаха по раменете й. Но въпреки гръцката чистота на чертите на това лице, то имаше енергичен, дори твърд израз и този израз издаваше при пръв поглед жестокост. Изобщо тя беше образец на турската жена такава, каквато я създаваха жестоките цариградски султани от петнадесетия и шестнадесетия век.
	Като всички благородни туркини от онази епоха тя носеше широки шалвари от бяла коприна, бродирани със злато, елече от зелена коприна с копчета от бели бисери и колан от червен брокат, чиито ресни падаха чак до червените й кожени обувки. Младото момиче не носеше никакво златно украшение, само в колана й имаше затъкната малка сабичка, чиято дръжка бе украсена със сапфири и смарагди.
	— Защо капитанът вика толкова силно? — попита тя турчина, който, наведен над оградата на терасата й с ръце над очите, дебнеше нещо. — Сега е време за кафе.
	— По-хубаво кафе ни пристига от морето — отговори капитанът. — Дамаският паша падна в примката на вашия чичо, великия Башиа.
	Очите на младото момиче добиха особен блясък.
	— Наистина ли, Метюб?
	— Не съм сляп! Погледни корабчето на пашата, то иде насам. Ето синьото знаме с трите пълзящи лъва.
	Младото момиче се намери с един скок на широката ограда и като сложи ръката над очите си, загледа внимателно.
	Страшна пропаст се откриваше пред краката й. От тази страна замъкът беше върху стръмен морски бряг, където вълните достигаха повече от сто метра височина. При все това тя стоеше права, наведена напред, и гледаше внимателно точката, която й посочи Метюб.
	На по-малко от хиляда крачки един малък военен кораб, с около триста тона вместимост и с остър нос, се отправяше с помощта на големите си платна, опънати върху две мачти, на североизток. Изглеждаше, че той пътува към Цариград. Два реда гребци помагаха на вятъра.
	— Осем топа — преброи с висок глас капитанът. — Двадесет войници и двадесет гребци. Една хапка за нас. Какво ще кажеш ти, господарке?… Ескадрата на Башиа пази ли още пътя за архипелага?
	Хараджа мълчеше. Наведена над пропастта, тя прекарваше нервно ръка по черните си като гарваново крило коси.
	Челото й беше набръчкано. Изглеждаше, че страшна буря бушува в мислите на девойката.
	— Чу ли ме, господарке? — повтори капитанът, като направи нетърпелив жест. — Ще оставим ли да избяга дамаският паша, бащата на храбрия войник, който насмалко не ти стана съпруг?
	Хараджа продължаваше да реши косата си. Тя промълви:
	— О! Спомените на миналото!…
	Метюб попита малко иронично:
	— За кого мислиш?… За дамаския лъв или за съпругата му, прочутата във Фамагуста капитанка Буря, на която дължа един добър удар с меч?
	Девойката подскочи. Червенина заля лицето й. Свирепа светкавица блесна в очите й и със съскащ глас тя попита:
	— Да не би да си се изморил да обикаляш терасите на замъка, Юсуф?
	Турчинът я погледна със скръстени на гърдите ръце и отговори спокойно:
	— Ако племенницата на Али Башиа иска да види как един човек се хвърля в морето и се разбива о подводните скали, трябва да каже само една дума. Аз съм готов да скоча.
	Стъпил на оградата, той гледаше без да трепне подводните скали, в които се разбиваха вълните на прилива.
	— Колко струва днес един човешки живот — продължи той, — когато в Крит от една година падат с хиляди турци и християни. Ако ти ме беше изпратила там, може би щях да бъда в числото на петдесетте хиляди турци, чиито кости са пръснати из острова.
	— Ти си луд — отговори Хараджа, като го хвана за ръката и го застави да слезе. — Готов ли е моят кораб?
	— От осем дни.
	— Ами оръжията ми?
	— Те са на борда.
	— Да вървим, Метюб. Ако засега не мога да хвана Дамаския лъв и жена му, ще хвана поне бащата. Малкият сигурно е задигнат от Венеция. Без съмнение той е вече в Крит, в ръцете на чичо ми.
	— Може би няма да го намерим жив. Случва се наистина чичо ти да се забавлява, като погубва малки християни.
	Метюб й подаде ръка, за да й помогне да слезе от оградата, и двамата започнаха да слизат по една безкрайна стълба, изсечена в самата скала и толкова тясна, че само няколко души биха я защитили срещу една малка войска.
	По горните тераси и кулите се появиха жени и войници. Но никой не посмя да извика, за да посочи кораба на дамаския паша. Хараджа вдъхваше на всички голям страх.
	След като слязоха повече от сто и шестдесет стъпала, капитанът и младото момиче стигнаха на брега на малък басейн, сред който се полюляваше великолепен военен кораб, с около четиристотин тона вместимост, целият боядисан в червено.
	Той имаше две платна, каквито се употребяваха тогава в източното Средиземно море. Те също бяха боядисани червени, с широки напречни сини ивици.
	Три реда гребци, шестнадесет топа, поставени така, че да могат да стрелят на всички страни; тридесет каторжници, вързани с вериги за пейките; четиридесет турски войници, облечени в броня екипаж и въоръжение, страшни за размерите на този малък кораб.
	Една лодка чакаше Хараджа, за да я отведе на борда.
	Капитанът попита лодкаря:
	— Никой ли не липсва?
	— Никой.
	— Карай!
	След няколко секунди племенницата на Али Башиа и капитанът пристигнаха на кувертата на кораба.
	Войниците, въоръжени с пушки и ятагани, се бяха наредили на кувертата, за да отпадат почест на господарката на замъка. Тя не благоволи да ги погледне и влезе в кабината си, а Метюб даде необходимите заповеди за маневра.
	Вдигнаха двете котви с няколко завъртания на винта. Гребците започнаха да удрят равномерно водата и корабът излезе от басейна, зави покрай една скала, въоръжена с батарея, и лек и някак тържествуващ, излезе в морето.
	Бързото корабче на дамаския паша беше минало вече замъка Юсуф и продължаваше спокойно пътя си, карано от гребците.
	Племенницата на Али Башиа, която беше влязла в кабината си, скоро излезе, облечена почти цялата в стомана: каска, украсена с китка щраусови пера, ризница, наръчници и набедреници. Извит меч прекрасно оръжие за нападане, заместваше изящната малка сабя.
	— Може ли да започна стрелбата, Метюб? — попита тя.
	— Когато поискаш. Ние сме вече на три изстрела разстояние.
	— Извикай им да се предадат. Но най-напред кажи, виждаш ли на кувертата бащата на Дамаския лъв?
	— Не виждам възрастен човек между войниците. Предполагам, че може да е болен.
	Жестока усмивка се появи на устните на Хараджа. Капитанът промърмори:
	— Хм! Не бих искал да съм на мястото на този беден паша.
	— Метюб — скара му се Хараджа, — струва ми се, че си губим времето.
	— Ще го хванем веднага. Един момент.
	Той скочи към средната дупка за слизане в кораба и извика:
	— Надзиратели, вземете волските жили и помилвайте гърбовете на каторжниците. Трябва да се действа бързо… Разбрахте ли?
	Тъжни викове избухнаха във вътрешността на кораба. Той се върна в предната част, където моряци пълнеха един топ.
	— Стреляйте най-напред без снаряди заповяда той. — Ако не спрат, ще се целите в мачтите…
	Грамадното оръдие, дълго три метра, изгърмя силно. Капитанът на корабчето отговори, като качи и свали три пъти знамето си на мачтата за поздрав. Но вместо да спрат, те започнаха да гребат по-бързо. Хараджа смръщи вежди и гняв блесна в очите й.
	— Как — извика тя, — те не се подчиняват на заповедта на племенницата на великия Башиа!
	— Господарке — отговори Метюб, — твоето знаме още не е развяно. При това корабчето не е на бедни търговци, а на един могъщ паша.
	— Развей знамето на чичо ми.
	— Тогава те ще увеличат скоростта, за да избягат.
	— Ние ще ги хванем, като нападнем кораба.
	— Да, но трябва силно да го обстрелваме. При това те се отправят засега към петдесетте кораба, които чичо ти остави на твое разположение. Ей вие, на кърмата… Забучете знамето на великия Башиа.
	Веднага едно знаме от червена коприна с два кръстосани топа се развя по дължината на голямата мачта, придружено с нов изстрел без снаряд.
	Както предвиди Метюб, хората от корабчето, вместо да спрат, удвоиха бързината, като насочиха оръдието си към кораба в знак, че ще се защитават, ако ги нападнат.
	— Е, как е, госпожице — попита иронично капитанът. — Изглежда, че знамето на великия Башиа не подейства много на дамаския паша.
	— Огън! — отговори младото момиче, като скърцаше със зъби. — Разтроши всичко… Четири години чакам това.
	— Стреляйте в предната част — извика Метюб.
	Веднага двадесет души започнаха адска музика с оръдията. Корабът опита още веднъж да развее знамето на дамаския паша, но като видя, че продължават да го обстрелват, започна и той да отговаря.
	Капитанът се усмихна и повтори предишната си заповед към надзирателите на каторжниците.
	Под дъжд от удари нещастниците, осъдени да умрат на скарите, започнаха по-силно да гребат.
	Корабчето, при все че разполагаше с по-малко гребци, се стараеше напразно да избяга. Неприятелят напредваше, обаче то продължаваше храбро да отговаря на артилерийския огън.
	Хараджа, седнала между двете мачти, наблюдаваше хората си. Мускул не трепваше на лицето й. Тя изглеждаше усмихната, при все че около нея свиреха куршуми и гранати.
	Капитанът на два пъти й извика да слезе в кабината си. Тя не помръдваше, въпреки че двама албанци паднаха убити в краката й и кръвта им я опръска.
	Битката траеше вече половин час без големи материални щети, защото гъстият пушек пречеше на стрелбата, когато на хоризонта се явиха цяла редица кораби, които съвсем затвориха пътя.
	— Пашата е хванат — каза Метюб и даде знак да се спре огънят.
	Наистина корабчето нямаше вече надежда да избяга. Хората му видяха, че и петдесетте кораба носеха знамето на Али Башиа. То сви платната си, прибра греблата и спря огъня.
	До знамето на дамаския паша развяха бяло знаме в знак, че се предават.
	— Доволна ли си, господарке? — попита Метюб, след като даде знак да се гребе по-бавно.
	— Не виждам пашата — каза неспокойно Хараджа.
	— Той навярно е болен, както ти казах.
	— Кой е капитанът му?
	— Този, който направляваше огъня.
	— Прикачи на мачтите две стоманени куки.
	— Стоманени куки за пашата! Пазете се, господарке.
	— О, чичо ми е много силен и мощен в Цариград. При това ти не знаеш какво ще направя.
	Тя се изправи. Стрелците се наредиха в права линия, готови да стрелят.
	Двата кораба се доближиха.
	— Предайте се! — извика Метюб със силен глас.
	Един висок войник, слаб, с тъмна кожа, в пълно въоръжение, попита:
	— На кого трябва да се предадем?
	— На племенницата на великия Башиа.
	Човекът побледня. Той каза с усилие:
	— Знаеш ли кой е на кораба?
	— Дамаският паша.
	— И ти ни обстрелва? С какво право?
	— С правото на по-силния — каза Хараджа. — Засега ела на моя кораб. По-късно ще се занимаем с пашата. Предупреди хората си, че при най-малкия опит за съпротива ще ги потопя заедно с кораба.


>	Свирепост

	При тая брутална заповед капитанът на пашата подскочи от възмущение, вдигна тежката си сабя, а с лявата си ръка грабна един от ония дълги пистолети с дръжка, украсена със седеф, с каквито си служат турците в Мала Азия.
	— Ти още не си ме победила — каза той гневно. — Нито един от хората ти не се е качил на кораба ми, за да свали знамето на моя господар.
	Хараджа протегна ръка и посочи петдесетте кораба, спрели на около една миля оттам.
	— Опитай се да минеш тая ограда, ако се мислиш толкова силен.
	— Но защо ни спирате така, когато султанът чака господаря ми в Цариград?
	— Това е наша работа, на Али Башиа и моя. Предаваш ли се?
	— Казах ти, че още нито един твой войник не е стъпил на кувертата на кораба ми.
	— Скачай, Метюб! — заповяда младото момиче.
	Метюб прекрачи оградата и се намери на корабчето с вдигнат меч.
	Капитанът на пашата, смел като всички азиатски турци, се хвърли срещу него и кръстоса меча си с неговия. Той можеше да го убие с един изстрел, но борейки се честно, хвърли пистолета и взе в лявата си ръка един ятаган, три пръста широк.
	Метюб се облегна на оградата. Той веднага разбра, че има работа с достоен противник.
	Хараджа, сложила крак върху едно оръдие, присъстваше спокойно на този двубой.
	В продължение на четири или пет минути двамата борци си разменяха страшни удари; всеки от тях се опитваше да разцепи каската на противника си.
	Изведнъж капитанът на корабчето се подхлъзна и падна на кувертата, повлечен от тежестта на въоръжението си. Той изпусна сабята и ятагана си. Метюб скочи върху него и допря меча си на гърлото му.
	— Да го убия ли? — попита той Хараджа.
	Племенницата на Али Башиа не отговори веднага; после каза:
	— Не, ние имаме да говорим с него.
	— Стани! — каза Метюб на противника си.
	Падналият скочи веднага, грабна сабята си, строши я от една мачта и рече:
	— Аз не съм победен, а жертва на нещастен случай… И зная зловещата репутация на племенницата на великия адмирал.
	Той прескочи оградите на двата кораба, падна на две крачки от Хараджа и каза:
	— Ето ме… Какво искаш от мене? Животът ми?… Вземи го.
	— Искам просто да узная къде се намира господарят ти — каза младото момиче, след като се увери с един поглед, че стоманените куки са прикрепени на мачтите.
	— В кабината си, болен е.
	— От какво?
	— От рани в краката.
	— Добре… Сега искам да ми кажеш друго нещо.
	— Питай.
	— Къде отивахте?
	— В Цариград, дето сме повикани от султана с писмо.
	— А!… Написано наистина от ръката на великия везир?
	Учуден от тона на събеседницата си, капитанът сбърчи вежди и промърмори:
	— Мисля, че да… Освен ако това не е предателство, за да се въвлече господарят ми в засада.
	— Иди питай в Цариград.
	— Пусни ме да ида.
	— Засега не. Може би след малко, когато ми кажеш каквото искам.
	— Какво искаш да узнаеш?
	— Къде се намират Мулей-ел-Кадер, синът на твоя паша, и жена му, прочутата капитанка Буря?
	— Мене ли питаш за това?
	— Ти трябва да знаеш къде е синът на господаря ти, когото отдавна търся напразно из цяла Италия. Те са живели известно време в Неапол, където херцогинята християнка има големи имоти. Били са известно време и във Венеция, в палата „Лоредан“. Но изчезнаха в мига, когато аз щях да мога да си отмъстя на единия или другия. Само детето им остана в Царицата на Лагуните… Или по-право беше останало… Защото в тоя час плува към Ориента.
	— Ти ли заповяда да го задигнат?
	— И вместо родителите взех сина.
	— Е, хубаво! И аз не зная къде се намират родителите му. След като се ожени за християнката, синът на моя господар скъса всякакви отношения с баща си, който като добър мюсюлманин не можа да се съгласи с тая женитба.
	— Искаш да ме заблуждаваш? Лъжеш се. Къде се крият тия проклети гяури? Искам да зная, иначе ще накарам да те насекат на късове.
	— Направи го, казах ти вече.
	— Не бързам. Ти знаеш къде се намира синът на пашата: в Италия или в Ориента?
	— Повтарям ти, че не зная.
	— Куче! — извика Хараджа, като подскочи към него. — Значи, ти искаш непременно да умреш?
	— Баща ми е умрял, борейки се срещу кюрдите. Аз ще умра, убит от мои братя по вяра. Смъртта никога не плаши добрите войници.
	— Ще говориш ли?
	— Ако искаш да знаеш, че кюрдите идват от време на време да безпокоят жителите на Дамаск, мога да те уверя в това.
	— Какво ме засяга?
	— Е, тогава мога да ти кажа, че пилетата най-добре се угояват, ако се тъпчат с ориз.
	— Вземи този човек и го съблечи!
	Негърът веднага се хвърли върху капитана и го събори на земята. Започна се борба, която не трая много дълго. Нещастният капитан остана най-напред без оръжие, а после и без дрехи. Едно дебело въже се спущаше между двете мачти. Четирима моряци помогнаха на палача да върже ръцете и краката на капитана. После те го повдигнаха на около четири метра над кувертата. От двете му страни бяха двете куки, с превити остри, дълги четири-пет пръста върхове.
	Капитанът на пашата се остави да го окачат на края на въжето, без да издаде някакъв звук.
	— Ще говориш ли? — попита яростно Хараджа.
	— Казах ти вече, че нищо не знам.
	— Ще видим… Ако проговориш, нищо няма да ти сторя.
	— Нищо не знам.
	— Залюлейте го… Ще видим дали не ще проговори, когато го захапят куките.
	— Напразно ще си губиш времето.
	— Пускай, Ахмед! — изрева племенницата на великия Башиа.
	Хората от екипажа на корабчето трепереха от гняв. Като видяха капитана си спуснат между куките, те се прицелиха с пушките си. Но осемте оръдия и тридесетте войници на военния кораб ги убедиха да стоят мирно, за да се избегне общо кръвопролитие.
	Капитанът, залюлян от негъра, полетя към една от куките.
	— Ще говориш ли? — викна за последен път Хараджа.
	— Нищо не знам.
	— Нека Пророкът те помилва в рая!
	Чу се ужасен вик, от който побледняха всички войници на корабчето. Със силно бутане негърът бе тласнал капитана върху една от куките и един от върховете й му откъсна месо близо до гръбнака.
	Нещастникът остана за миг закачен на куката. После двама моряци го дръпнаха и той премина през цялата куверта, като я обля с кръвта си.
	Чу се друг вик, още по-ужасен. Капитанът се беше блъснал с голяма сила в другата кука. Един от върховете и му разкъса корема. Гневно ръмжене се чу между моряците на корабчето. Но никой не посмя да изкаже възмущението си на глас.
	Капитанът стоеше закачен на куката. През две широки рани изтичаха кръвта и червата му. Той хъркаше.
	Племенницата на Башиа го гледаше със същата безучастност.
	— Метюб — извика Хараджа, — този човек ми дотегна с хъркането си. Довърши го с един изстрел.
	— Не ме карай да върша такава подлост — отговори Метюб. — Остави го да умре спокойно.
	— Значи, ти си бил по-жесток от мене. Агонията му може да продължи няколко часа. Няма вече никаква надежда да остане жив. Райските фурии чакат с усмивка храбрите войници на исляма. Ускори полета му към тях.
	— Може би, ти имаш право. Но това е работа на Ахмед, а не моя. Аз се бия, а не убивам.
	— Чу ли, Ахмед? — каза Хараджа.
	— Да, господарке.
	— Довърши го.
	Палачът взе от ръцете на един войник пушката, прицели се внимателно и стреля. Капитанът на пашата, ударен в главата, беше убит на място.
	Хараджа помълча малко и попита своя капитан:
	— Приспа ли те смъртта на този човек?
	— Какво искаш да кажеш?
	— Накарай тези хора да сложат оръжията си. Фитилите, които се правят в Дамаск, много пушат и развалят въздуха. Петдесетте кораба чакат да се развее синьо знаме на нашата мачта, за да тръгнат. Тогава хиляда топа ще смажат корабчето като някоя ладийка.
	Хараджа говореше много високо, за да могат всички да я чуят.
	Метюб се приближи до оградата и заповяда на екипажа на пашата:
	— Долу оръжията. Племенницата на великия адмирал иска това.
	Дамаските войници се поколебаха. После угасиха фитилите и хвърлиха оръжията си, които паднаха с голям шум на кувертата, а сабите и ятаганите хвърлиха в морето.
	— Иди да намериш пашата — заповяда младото момиче.
	— Какво ще правиш с него?
	— Аз си зная и това е достатъчно.
	Капитанът даде знак на Ахмед и на четирима войници да го последват на корабчето.
	След няколко минути те се върнаха, като носеха на ръце един старец с дълга бяла брада, увит във великолепна покривка от дамаска коприна. Той беше бащата на Дамаския лъв.
	Капитанът накара да сложат две пушки една до друга и положи стареца върху тях, на няколко крачки от Хараджа.
	При все че беше повече от шестдесетгодишен, чертите на лицето му бяха енергични, а видът му — внушителен. Блестящите му очи се втренчиха със страх в очите на Хараджа.
	— Коя си ти — попита той с треперещ глас, — та смееш да обстрелваш кораба, с който пътува за Цариград дамаският паша? Не видя ли, че моето знаме се развява на мачтата?
	— Ами ти, старче, не видя ли знамето, което се развява на моя кораб?
	Пашата вдигна очи към знамето и направи жест на учудване и гняв.
	— Знамето на Али Башиа. Какво иска от мене великият адмирал? Той може да употреби по-добре времето си пред Крит.
	— Аз искам да получа нещо от тебе.
	— Но коя си ти?
	— Негова племенница.
	— А, владетелката на замъка Юсуф?
	— Тя самата.
	— Знаех, че един ден ще те срещна на пътя си, лукава жено — извика пашата, като сви юмруци. — Но този път ти сполучи да ме накараш да напусна града си, за да ме хванеш в морето… Какво искаш от мене? Пази се, аз съм роднина на Мохамед II!
	— Той умря. И няма да остави райските фурии, за да ти дойде на помощ — каза язвително младото момиче.
	— Аз съм княз.
	— Колко князе са премахнали султаните! Те убиват братята си, а ако трябва, и децата им, когато ги подозират, че правят заговори… Аз ще те третирам като военен пленник. Това е всичко.
	— Мене ли?
	— Да, тебе, господаря на Дамаск.
	— Но аз още не зная защо обстрелва корабчето ми и го спря.
	— Направих и нещо повече. Погледни към наведената мачта.
	Пашата се обърна и нададе вик на ужас, като видя капитана си, който висеше окървавен на желязната кука.
	— Клетници! — извика той с пламтящи очи.
	— От толкова малко ли трепериш?
	— Подла жена!
	— Ако беше проговорил, този човек щеше да е жив — заяви Хараджа студено.
	— Ти си убила един храбрец!
	— Когато забелязах храбростта му, беше много късно. Вината е негова. Ако беше казал къде се крият синът ти Мулей-ел-Кадер и жена му, херцогинята християнка, която се сражаваше във Фамагуста под името капитанка Буря, той още щеше да си пуши чибука.
	— А, затова ли го уби? — извика пашата.
	Хараджа вдигна рамене и отговори:
	— Сега ти трябва да ми кажеш… Внимавай! Ние сме сред морето. Мога да потопя корабчето ти с всички, които са вътре. Никой няма да се спаси, за да отиде в Цариград и да разкаже тази история на нашия добър султан Селим.
	— Това значи ли, че ако аз не говоря, ти ще ме убиеш като моя капитан, въпреки че съм по-благороден от тебе? Защото чичо ти най-после не беше нищо друго, освен един алжирски пират.
	— Не зная. Ще видим.
	— Какво искаш да узнаеш?
	— Къде се намира синът ти?
	— Какво те интересува това?
	Светкавица блесна в очите на владетелката на замъка Юсуф.
	— Значи, ти не знаеш, че ние се обичахме? Аз се надявах да стана жена на този герой, от чиито подвизи под стените на Фамагуста се възхищаваха сто хиляди турци и самият везир Мустафа!
	— Наистина, чух да се говори за това — заяви пашата равнодушно. — Е, после?
	— Една християнска принцеса ми го отне.
	— Зная.
	— Къде са се скрили? Ето три години, откак ги търся чрез доверени хора.
	— Ловки в изкуството да промушват, нали? — попита иронично пашата.
	— Те намериха следите им, но самите тях не.
	— Тогава къде могат да бъдат?
	— Аз питам тебе. Ти си баща на Дамаския лъв, ти трябва да знаеш.
	Пашата се повдигна върху двете пушки, отхвърли покривката си и каза, като я гледаше в лицето:
	— Знай, че от деня, в който синът ми се ожени за тази християнка и се отрече от вярата на баща си, аз не съм се занимавал с него.
	— Лъжеш! — отговори Хараджа, като побледня. — Ти си длъжен да го защитиш. Но другата е гяурка. Тя се е борила срещу синовете на исляма и е убила мнозина от тях. Нея можеш да ми предадеш. Къде е тя? Искам да зная.
	— Аз нямам известия от Мулей, а още по-малко от тази християнка… Къде са те? Кой знае! Херцогинята имаше просторни владения в Неапол, а също и в Евбея и в Крит. Може да пътуват из Италия, а ако не се чувстват сигурни там — из Европа.
	— Като са оставили сина си във Венеция?
	— Отде да зная какви са намеренията им?
	— Стига шеги. Реши се да заговориш!
	— Не мога да ти кажа това, което не зная!
	— Значи отказваш?
	— Повтарям, че не зная това, което те интересува.
	— Твоят капитан казваше същото. Той се заинати. Виждаш докъде го доведе това.
	— Какво искаш да загатнеш? — попита пашата, като побледня.
	Вместо да отговори, Хараджа се обърна към негъра и заповяда:
	— Донеси на куверта два инструмента за мъчение, две маси и бръсначите си.
	— Да, господарке — отговори негърът.
	— Какво се осмели да заповядаш? — извика дамаският паша.
	— А ти кой си, та ми говориш с такъв тон? Един победен — нищо повече.


>	Мъчението

	Пашата не снемаше очи от племенницата на Али Башиа и се питаше дали тя иска само да го сплаши, или пък думите и бяха зловеща шега. Но връщането на Ахмед, който донесе една касетка, и на двамата моряци, натоварени с нещата, поискани от младото момиче, го убедиха в грешката му.
	С глух, задавен от гняв глас той попита:
	— Ти ще посмееш?
	— Да, ако не говориш. Както ти казах, не те питам къде е синът ти. Стига ми да зная къде се крие жена му.
	Пашата се засмя.
	— Мислиш ли, че гяурите живеят разделени от жените си? Много добре знаеш, че могат да се женят само за една жена. Така че ако ти кажа къде е неаполската херцогиня, ще ти посоча и убежището на Мулей-ел-Кадер. Но аз не го зная. Може да ме убиеш, пиратска дъще, както уби моя капитан!
	— Стига си бъбрил, паша — прекъсна го Хараджа с остър глас.
	— Когато умра, всичко ще се свърши и ти не ще узнаеш нищо повече.
	— Ти се инатиш? Не искаш да ми кажеш къде мога да намеря тази проклета християнка?
	— За да я убиеш ли? — попита презрително пашата. — Племенницата на великия адмирал бързо ще намери хора, дошли от Триполи, Алжир или Мароко, готови да се бият дори и с жена.
	— Лъжеш се. Аз също много сръчно си служа с оръжията. Надявам се, поне толкова сръчно, колкото и италианската принцеса.
	— Да, разказвали са ми, че ти си отлична ученичка на твоя капитан, който минава за един от най-добрите фехтовачи.
	— Къде си чул това?
	— Един ден в Дамаск.
	Хараджа се усмихна, поласкана от тези думи. Но тя скоро се съвзе и като видя, че палачът беше приготвил масата за мъчение и разглеждаше внимателно бръсначите, се върна на предишния разговор.
	— Ще ми кажеш ли това, което те питам, да или не?
	— Половин час вече ти разправям, че не зная — отговори твърдо пашата.
	— Аллах!… Ще видим.
	По даден от нея знак Ахмед се хвърли върху пашата, смъкна му копринената риза и шалварите, просна го на масата и му завърза здраво ръцете и краката. После той взе два големи бръснача, добре наострени.
	— Да започвам ли, господарке? — попита той.
	Викове на възмущение заглушиха гласа му. Моряците от корабчето, въпреки че бяха обезоръжени, протестираха против тази жестокост. Но Хараджа ги изгледа презрително и каза на Метюб:
	— Напълни оръжията и ако тия дамаски гъски викат, очисти кувертата.
	— На твоите заповеди! — отговори капитанът.
	Ахмед, след като свърши шумното точене на бръсначите, хвана с лявата ръка едното рамо на пашата, повдигна малко месото и после започна с най-острия бръснач да дере кожата. Голямо петно кръв изпъстри гърба на нещастника.
	Пашата не издаде никакъв вик. Хараджа стискаше юмруци. Челото на Метюб се помрачи.
	— Ще говориш ли? — попита владетелката на замъка Юсуф.
	— Не зная нищо — отговори пашата, като стискаше зъбите си.
	Ахмед повдигна друг къс кожа. Той запита с поглед господарката си.
	— Продължавай — каза тя.
	Палачът взе друг бръснач. Той се стараеше, при все че не беше лесно, да не повреди мускулите.
	Няколко минути нещастникът, когото деряха жив, издържа ужасната болка. Но след малко той извика.
	— Ахмед ти одра само едно парче кожа: едва широчината на две ръце — каза Хараджа. — Дамаските старци малко издържат. Искаш ли верният ми Ахмед да почне отново, или реши да говориш?
	Пашата мълчеше със стиснати зъби. Кръвта течеше по инструмента за мъчене и падаше на кувертата. По даден от господарката знак палачът беше пуснал кожата.
	Тя поде:
	— Виждаш, че съм жена, която съвсем не се смущава. Както убих капитана ти, разкъсан от върховете на куката, така съм способна да накарам да те одерат жив.
	Проклятие се чу от устата на стареца.
	— Искаш да знаеш къде са синът ми и жена му? — извика той. — Търси ги в Крит, ако смееш. Петдесет хиляди турци са паднали пред този град. Но ще паднат още толкова, преди да могат да влязат в него, аз ти го казвам. Десет години вече как нашите мъже работят и как чичо ти обстрелва венецианците. Но няма скоро пиратското му знаме да се развее над развалините на Крит. Можеш да отидеш и потърсиш тези, които преследваш от злоба. Иди, ти си свободна. Но се пази от подземните мини… там… Цели роти загиват наведнъж.
	— В Крит! — повтаряше Хараджа, която изглежда не чуваше останалото. — Но какво правят в този град? Херцогинята по-рано се беше затворила във Фамагуста, с надеждата да намери там годеника си, граф дьо ла Хюсиер. Но след като се омъжи за сина ти, какво прави в Крит?
	— Тя има имоти на острова.
	— Да не би да ме лъжеш, за да се отървеш от бръснача на Ахмед?
	— Не. Защото зная, че въпреки твоята вероломност, въпреки участието на твоя капитан и на твоя велик адмирал, ти не ще влезеш никога в острова. Твоите черни намерения не са опасни за тях.
	— Ще се закълнеш ли върху Корана, че казваш истината?
	— Да.
	— Думата ти ми стига.
	Тя даде знак. Ахмед нареди доколкото беше възможно върху кървавата рана парчетата кожа, които беше одрал, и я покри с една ивица плат, леко потопена в солена вода. Отвързаха пашата и той можа да седне.
	— Доволна ли си сега? — попита той Хараджа, която го гледаше със същото равнодушие.
	— Много.
	— Ще идеш ли да преследваш моя син и жена му?
	— Разбира се.
	— Във вътрешността на Крит? С корабите на чичо ти?
	— Не се грижи за това.
	— Осведомявам се, защото предполагам, че ще присъствам на тази сцена.
	— Ще присъстваш на обсадата на Крит, но от подземията на моя замък. Там има чудесен въздух.
	— Кучка!
	— Викай и хули колкото искаш. Моята кожа понася всичко. Алжирското слънце я кали, както и тая на чичо ми.
	— И ти мислиш, че никой не ще отмъсти за тая обида на дамаския паша?
	— Кой? Султанът? Но той има да се разправя с други неща.
	След като изрече тези думи и се отказа от по-нататъшен разговор със своя пленник, Хараджа се отдалечи и обиколи кораба.
	Тя се спря за малко на предния мостик, като съзерцаваше залеза и вдишваше соления въздух. След това се върна между двете мачти. Тя погледна, без да побледнее, трупа на капитана, който моряците сваляха, за да го хвърлят в морето, после даде заповед да издигнат синьото знаме, за да се даде сигнал на корабите, които стояха неподвижни на хоризонта, да я последват.
	— В Крит! — заповяда тя на Метюб.
	— Ти се надяваш, че ще можеш да отмъстиш там на Дамаския лъв и на херцогинята? Много мъчно ще влезеш в този град, където нашите не можаха да влязат от толкова години и пред чиито стени умират с хиляди.
	— Защо да влизаме в него? Няма да има нужда.
	— Смяташ да ги привлечеш навън?
	— Разбира се.
	— Как?
	— Забрави ли, че аз отвлякох сина на Дамаския лъв? Като отидем в Крит, ще го намерим в ръцете на великия Башиа.
	— Започвам да разбирам плана ти.
	— Ще видиш, че всичко ще върви добре.
	— Хм! — каза Метюб, като удряше с ръка дръжката на сабята си.
	Хараджа го погледна и вдигна рамене. После тя каза:
	— Да сложат вечерята.
	— Сложена е.
	— Не, да я сложат на кувертата. Искам да се любувам на великолепния залез.
	— Човек би казал: дъжд от кръв — забеляза капитанът.
	— Малко от кръвта, която тече пред Крит — каза цинично тя.
	После, лека като сърна, тя скочи от топа, върху който седеше, и се отправи към кухните, за да даде заповеди.
	През това време корабът, тикан от доста силен вятър, плаваше към Крит, последван от петдесет военни кораба от ескадрата на великия Башиа.


>	Великият отомански адмирал

	След два дни корабът пристигна пред Крит. Като минаваше покрай замъка Юсуф, Хараджа заповяда да спуснат една лодка и изпрати няколко от своите хора да отведат там дамаския паша. После продължи пътя си.
	Слънцето залязваше, когато тя достигна кораба на великия адмирал. Адмиралът я прие с радост, защото много я обичаше. Тук научи, че от два дни вече синът на Мулей-ел-Кадер, отвлечен от хора на Хараджа, е при него. Тя можа да го види в кабината, където беше затворен и пред чиято врата караулеха непрекъснато двама негри с голи саби.
	След това тя отиде да обядва с чичо си. На задната част на кораба беше сложена трапезата. Над масата беше опнат розов копринен сенник, осветен от много венециански лампи. Там генерал Али Башиа приемаше офицерите си. Но тази вечер бяха приготвени само два прибора, за да може Хараджа спокойно да разговаря с чичо си. Четирима еничари караулеха на двете стълби със запалени фитили на пушките си.
	Откъм Крит турските и венецианските оръдия стреляха непрекъснато и осветяваха живо нощта.
	Чичото и племенницата седнаха на масата и започнаха да ядат мълчаливо. Хараджа, много замислена, едва се докосваше до ястията, но чичо й направи голяма чест на готвача си и яде с охота. След това, като запали чибука си, той се изтегна в креслото и попита племенницата си:
	— А сега какво ще правиш със сина на Дамаския лъв, който окончателно падна в ръцете ти, разбира се, благодарение на мене?
	— Исках тебе да попитам.
	— Мене? Ти се шегуваш. Ако ме попиташе как се обсажда ескадра, даже когато човек разполага с по-малко сили, или как се напада кораб, веднага бих ти отговорил. Но що се отнася до малките деца или до старите паши, накратко ти заявявам, че никак не съм наясно.
	— Как би постъпил, чичо, за да влезеш в Крит и се намериш лице срещу лице с Дамаския лъв и жена му?
	— Да се влезе в този град, обграден с железни укрепления и защитаван от стоманени хора?! Никой не би посмял да рискува, драга моя.
	— Обаче зад тия укрепления живее проклетата християнка!
	Али Башиа дръпна няколко пъти от чибука си и каза:
	— Спомняш ли си как Дамаския лъв спечели любовта на тази италианка?
	— Да, под стените на Фамагуста, като я извика на двубой, без да знае, че е жена.
	— Изпрати под стените на Крит глашатай да каже, че една туркиня иска да си премери силите с една християнка.
	— Тя не ще приеме… При това няма да излезе сама.
	— Вярно е… Дамаския лъв ще я придружи… Имаш ли човек, който да му противопоставиш?
	— Да… Моят капитан.
	— Много ли е сръчен?… Казаха ми, че твоят неприятел е отличен фехтовач и си служи с калъчка, както християните си служат със своите саби.
	— Той е извънредно ловък.
	— Въпреки това преди няколко години, спомням си много добре, той бе победен с меч в твоя замък и в твое присъствие. И противникът му беше жена: именно капитанката Буря.
	— Вярно е.
	— Да, а той ти беше учител!… Ако учителят е бил победен, какво остава за ученичката му?
	— Не вярвам ученичката да се страхува от някого, щом е надминала учителя си. Аз наистина често го побеждавам, и то лесно.
	— Хм!… Не се ли хвалиш?
	— Не, чичо.
	Великият адмирал поразгледа наоколо си, след това извади от една кошница под масата бутилка кипърско вино. Той я отвори с помощта на великолепния си ятаган, подарък от Мохамед II, напълни си една голяма чаша и каза:
	— Ако Пророкът ръководеше обсада, той не би забранил виното на правоверните. Защото виното е много по-хубаво от всички подсладени води, особено когато трябва да се добие „сила“, необходима при нападението… Не си ли на същото мнение?
	— Аз съм жена — отговори Хараджа.
	— Имаш право. Но мисля, че ако изпиеш чаша вино, преди да премериш силите си с капитанката Буря, ти сигурно ще я победиш.
	— Аз съм жена и верующа — повтори Хараджа.
	— Както обичаш… Пия за славата на знамената ни.
	Той изпразни чашата си, запали друг чибук, после каза:
	— Значи, ти си решила да предизвикаш християнката?
	— Да я предизвикам! — извика младата туркиня. — Да я убия, искаш да кажеш?
	— Ти наистина ли искаш да я убиеш?
	— Да!
	— Но ако тази пъклена жена те рани смъртно? Много мъчно би ми било, ако единствената племенница на великия отомански адмирал падне убита от християнка.
	— Аз се чувствам силна да я убия. Много я мразя — извика господарката на замъка Юсуф.
	— След четири години!
	— Трябваше да чакам удобен случай. Не можех да отида да я търся в Италия.
	— Разбира се, не. Но ме учудва това, че тази жена, по чудо спасила се при Фамагуста, пак се върна в нашите води и се остави пак да я обсадят нашите войници.
	— Дамаският паша ми каза, че тя притежава имоти на острова, които вероятно е искала да продаде. За това е дошла. Обстоятелства, които ние не знаем, са я принудили после да се върне в Крит.
	— Възможно е — съгласи се Али Башиа и си наля още една чаша вино, което изгълта набързо, от страх да не го видят. — Пророкът я изпречи на пътя ни.
	— Вероятно… И аз не искам да изпусна този случай.
	— При все че е много закъснял.
	— Мислиш ли, чичо, че не изпратих още тогава хора във Венеция и Неапол с поръчение да я убият нея, която отне мястото ми — и да накарам Дамаския лъв да поплаче.
	— И какво направиха тия глупци?
	— Едните бяха убити. Другите, уплашени, избягали не зная къде, в Алжир или Триполи…
	Адмиралът каза иронично:
	— Наистина, изпратила си храбреци!
	— Навярно имената на Дамаския лъв и на капитанката Буря са отнели куража на тия негодници, които бяха богато платени.
	— Вярвам ти. Злато не липсва в замъка Юсуф.
	— Благодарение на тебе, чичо.
	Али Башиа дигна рамене и каза:
	— Ако искаш още, кажи: имам само една наследница, ти знаеш.
	— Нямам нужда.
	— Добре… Зная единствената ти грижа… Още утре ли искаш да я предизвикаш?
	— Да, чичо.
	— Може би е неразумно.
	— Чувствам се силна да убия християнката още при първия удар.
	Отново Али Башиа поклати неодобрително глава, но се съгласи.
	— Щом като държиш на това, утре ще изпратя глашатай под стените на Крит да предизвика на двубой най-храбрата християнка и най-смелия венециански воин или турски ренегат. Така капитанката Буря и Дамаския лъв ще разберат.
	— И няма да излязат вън от града! Струва ми се, че кипърското вино е понякога лош съветник.
	— Аллах! Иска ми се да повярвам в това — каза чичо й.
	— Юсуф паша, който командва обсадата, ще се съгласи ли да спре оръдията?
	Великият адмирал намръщи вежди и заяви:
	— Пашата ще направи това, което аз искам. Кой мислиш, че е господар тука? Смятам, че моите оръдия нанасят повече вреди на крепостта от неговите.
	Той изпи набързо трета чаша вино, угаси лулата си и добави:
	— Племеннице, кабината ти е готова. Можеш да идеш да спиш.
	— А ти?
	— Един адмирал почти никога не разполага с времето си. Той трябва да наглежда флотата си, която струва повече от стоте хиляди пехотинци, изпратени тук от султана. Върви, племеннице, върви.
	Той й предложи ръка, за да я заведе до стълбата, и се сбогува с нея, като каза:
	— Върви след този евнух, той ще ти прислужва.
	Хараджа слезе по стълбата и поиска да се спре пред кабината, в която беше затворен синът на Дамаския лъв. Но тя трябваше да продължи пътя си, защото грамадните негри все още бяха пред вратата.
	Господарката на замъка Юсуф промълви нещо неясно и влезе в определената от чичо й кабина, която несъмнено беше най-хубавата в целия кораб.
	Останал на мостика, великият адмирал наблюдаваше стрелбата, но беше загрижен и в лошо настроение. Той мислеше нещо и гласно извика:
	— Да убие капитанката Буря! Моята племенница или е луда, или е уморена от живота… Но тя иска това… Значи ще стане… При това аз с удоволствие гледам на тоя двубой на мюсюлманката срещу християнката. Какво тържество за полумесеца, ако моята дяволска племенница успее… Казаха ми, че тя е много силна във фехтовката…
	В това време видя Метюб, който се разхождаше по палубата и пушеше цигара.
	Той го попита:
	— Ти ли си капитанът на замъка Юсуф?
	— Да, адмирале.
	Али Башиа внимателно го разгледа на светлината на един от големите фенери на кораба и измърмори:
	„Да, хубав мъж, твърде гъвкав още, с яки ръце и крака и с гърди на бик. Но ще може ли той да се мери с Дамаския лъв? Хм… Моята племенница е положително луда.“
	Капитанът стоеше като вдървен пред него. Али Башиа го гледа дълго и най-после го попита:
	— Ти ли си учил на фехтовка моята племенница?
	— Да, адмирале.
	— Казват, че тя е много сръчна.
	— Много силна.
	— Достатъчно ли, за да се бори с капитанката Буря? Тази жена ти познаваш добре, защото тя те победи едно време.
	При тези думи Метюб побледня като мъртвец, а после отговори:
	— Вярвам, че Хараджа може да се мери с нея, тъй като аз я научих на тайния удар с меч, благодарение на който ме победи капитанката Буря. Тези християни са по-сръчни във фехтовката от нея. Те изненадват с удари, които човек изведнъж не може да разбере.
	Челото на Али Башиа се помрачи.
	— Това е много важно. Не бих искал да се случи нещастие на племенницата ми.
	— Племенницата ти е хладнокръвна, със сигурно око и силни мускули.
	— А ти способен ли си, ако ти се удаде случай, да се биеш с Дамаския лъв? Знаеш, че през време на обсадата на Фамагуста той беше най-смелият от цялата турска войска.
	— Зная. И все пак мисля, че ще мога да се бия с него както с християнските, така и с турските оръжия.
	— Ако спасиш племенницата ми, ще получиш петстотин златни монети.
	— Цяло състояние!
	— Животът на племенницата ми няма цена.
	— Но кога ще се състои двубоят, който ти смяташ вече за решен?
	— Кой знае ще приемат ли те, или не? Вярно е, че можем с детето да ги принудим да излязат от Крит… Освен това ние ще сме там, да спасим положението, ако тръгне на лошо.
	— Ти нямаш ли доверие в нашите оръжия, Али Башиа?
	— Смятам, че ще имате противници, които биха създали мъчнотии на всичките ми офицери, сбрани заедно. Но ти трябва да спиш…
	— Имаме време да мислим за това.
	Той се отправи към предната част на кораба, заповяда да отвържат една лодка, седна в нея и скоро изчезна сред многобройните кораби.
	Вероятно той отиваше при пашата, командващ пехотата, за да се разбере с него кога да се спре стрелбата в най-удобното време.
	Цялата нощ турските и венецианските топове стреляха непрекъснато. Но на сутринта всичко утихна.
	Един турски войник, яздещ великолепен арабски кон, напусна бойното поле на мюсюлманите и се отправи към града, като развяваше на върха на копието си бяло знаме.
	Тъй като често се случваше да искат кратка почивка, за да бъдат погребани мъртвите, и двете страни преустановиха стрелбата.
	Глашатаят премина в галоп бойното поле, но като стигна до обстрелваната зона, той спря коня си, размаха три пъти бялото знаме и зачака отговора на обсадените.
	Скоро друго бяло знаме се развя на най-предното укрепление на града — сигнал, който позволяваше на глашатая да върви напред без страх. Турчинът отново пое пътя си и като пристигна пред първите укрепления, по които се бяха натрупали много хора, жадуващи да узнаят какво иска от тях неприятелят, извика:
	— Венецианци, ако има между вас една жена, която умее да си служи с оръжията като войник, кажете й, че една мюсюлманка желае да си премери силите с нея. Ако между вас има мъж, който да не се страхува от сабя, кажете му, че един наш капитан е готов да се срещне с него. Чакам отговор.
	Настана голямо оживление по укрепленията. Често се случваше, за да се наруши монотонността на обсадата, да се срещат на двубой отделни капитани. Но дуел между две жени, ето това учудваше много обсадените, макар да знаеха, че в града се намира херцогинята на Еболи, прочутата капитанка Буря.
	Три пъти турчинът покани християните на двубой.
	После, пазен все от бялото знаме, той се отправи към своя лагер.
	След пет минути артилериите пак започнаха концерта си.
	Али Башиа беше на кораба. Той чакаше на кувертата заедно с племенницата си, облечена вече с гравираната си ризница.
	Като чу топовете отново да гърмят, той разбра, че поканата за двубой не е приета.
	— Нямаш късмет — каза той на племенницата си, която трепереше от главата до краката. — Християнката не е приела.
	Господарката на замъка Юсуф процеди през зъби:
	— Тя е станала подла! Или пък ръката й е станала тежка, за да върти сабя?
	— Ние ще я принудим да излезе, Хараджа.
	— Да, като види сина си, тя ще излезе.
	— Дамаския лъв също… Да почакаме, племеннице. Но бъди търпелива. Остави да те ръководя малко аз. По-опитен съм от тебе.
	— Не виждаш ли, че горя!
	— Ризницата ти още не е червена — пошегува се Али Башиа.
	— Но ако случайно Метюб и аз бъдем ранени, ще оставим ли да ни бъде отнет малкият?
	— Кой? Синът на Дамаския лъв?… Ще го поверя на един арабски конник. Ако те победят, той ще избяга много бързо… А после… после ние ще бъдем наблизо. Няма да оставя да бъдеш убита от християнката и мъжа й.
	— Обясни ми.
	— Ще накарам да изкопаят тази нощ широк трап, достатъчно дълбок, за да може да скрие десет войници. Ако потрябва, те ще прикрият отстъплението ни.
	— Готвиш измама?
	— Всичко е позволено във време на война — отговори адмиралът. — Венецианците ще дойдат в нашия лагер да протестират, ако имат желание за това. При това аз ще ви оставя да се биете дотогава, докато не бъдете повалени, едните или другите.
	— Така че утре…
	— Надявам се, че най-после ще се срещнеш с неприятелката си. Сега ме остави да се занимавам с обсадата, чийто край е още далече, въпреки заповедите на султана.
	— Мога ли да видя детето? — попита Хараджа.
	— Попитай негрите, които пазят вратата. Довиждане. Ще се видим на закуска…
	Господарката на замъка Юсуф почака, докато Али Башиа се качи в една лодка и се отправи към сушата. След това тя слезе бързо по стълбата, последвана от капитана си.
	Пред кабината, заета от сина на Дамаския лъв, караулеха пак двамата грамадни негри, въоръжени с пушки със запалени фитили.
	— Отстранете се — каза Хараджа. — Аз съм племенницата на адмирала.
	— Невъзможно, госпожо — каза един от двамата негри и бързо вдигна пушката си.
	— Казах ти, куче, че съм племенница на Али Башиа.
	— Даже и да си султанката, пак не бих те пуснал.
	— А ако човекът, който ме следва, беше султанът и ако той поискаше да види детето, затворено в тази кабина?
	— И той не би могъл да влезе.
	— Тогава кой може да влезе?
	— Али Башиа.
	— Никой друг?
	— Никой, даже и Мохамед, даже и Аллах!
	Хараджа извика гневно и се обърна към капитана.
	— Да смажем това животно!
	Тя щеше да извади сабята си и да се хвърли върху двамата гиганти, но Метюб я посъветва:
	— Не бива да се скарваш с чичо ти. Ти имаш голяма нужда от него, за да осъществиш отмъщението си.
	— Вярно — каза младото момиче с остър глас. — Но Али Башиа можеше да постави тук други хора, а не тия двама глупаци, неспособни нищо да разберат.
	— Освен заповедите на господаря си.
	— В моя замък не бих намерила толкова предан човек.
	— А аз?
	— Ти си единственият.
	Тя си отиде, като ругаеше и Аллаха, и Мохамеда, а двамата негри смениха фитилите на пушките си.


>	Предизвикването

	Когато пратеникът на Хараджа се отправи към града да предаде поканата за бой, Дамаския лъв и херцогинята от Еболи бяха на терасата на една от кулите на крепостта.
	Той беше хубав мъж, едва тридесетгодишен, висок, с бяла кожа, черни мустаци и коси и с живи, пламенни очи, които издаваха буйността на истинския мюсюлмански войник, син на Азиатска, а не на Европейска Турция.
	Що се отнася до нея, тя беше много хубава жена, много по-хубава от мъжа си, стройна, елегантна, с черни като въглен очи, с великолепна уста и с блестящи като бисери зъби. Мургавата й кожа издаваше южния й произход.
	Жената и мъжът бяха въоръжени и носеха на главите си каски, украсени с пера от камилска птица.
	Като чуха предизвикателството, двамата съпрузи се спогледаха с учудване и безпокойство.
	— Предизвикват една християнска жена — извика херцогинята, като инстинктивно хвана дръжката на сабята си. — Коя жена? Мене може би? Как мислиш, Мулей?
	Дамаския лъв гледаше турския войник, който с мощен глас повтаряше известието си, и не отговори веднага. Той беше побледнял.
	След малко той промълви:
	— Какво да ти кажа, Елеонора, и аз съм не по-малко изненадан от тебе. Откога мюсюлманите, свикнали да живеят в хареми, сред парфюми и наргилета, са се отдали на фехтовка? Тайна!… При все това слушай: за трети път викат, че една турска жена желае да се бие с една християнка.
	— Но коя може да бъде тя? — попита херцогинята, като сне каската си и отхвърли назад черните си дълги коси.
	Дамаския лъв изгледа продължително жена си.
	— Виждам светкавици в твоите толкова хубави очи, о, моя Елеонора!
	— И какво ти казват те?
	— Че ще искаш да премериш силите си с тази тайнствена жена.
	— Нищо не може да се скрие от тебе, Мулей.
	— Наистина ли искаш да рискуваш?
	— Да, ти знаеш защо.
	— Не се сещам.
	— Защото мисля, че тази тайнствена туркиня е Хараджа.
	Дамаския лъв подскочи.
	— Жестоката племенница на Али Башиа?
	— Да! Бившата ти годеница — каза Елеонора, като се смееше.
	Настъпи кратко мълчание, после, след като няколко пъти прекара ръка по челото си, Дамаския лъв каза:
	— Ако е наистина Хараджа, не бих ти попречил да приемеш предизвикателството и да се сражаваш до мене, защото в същото време предизвикват и един християнски капитан.
	— Сърцето ми казва, че е тя — потвърди младата жена. — Не се боя от тази тигрица. Капитанът, който я е учил, не можеше да се мери с малкия пръст на баща ми.
	— Ще дойде ли и той да се сражава до нея?
	— Предполагам.
	— И аз не се страхувам от него. Ти ме научи на такива удари, каквито никой турчин не познава. Ти реши.
	— Да, защото, ако тази жена е Хараджа, ние ще можем да живеем свободно след това. Стрелците, които се опитаха да ни убият във Венеция и Неапол, бяха турци, преоблечени като християни. Само племенницата на Али Башиа би могла да ги изпрати.
	Херцогинята отиде до каменната стълба, която водеше до вътрешността на кулата, и извика:
	— Мико!
	Един мъж се качи на терасата. Той беше албанец, едър и силен, около четиридесетгодишен, облечен в живописен костюм.
	Албанците още не бяха станали мюсюлмани. За да избегнат тази опасност, след като смело защитаваха планините си от турците, те избягаха в Далмация. Там ги зачислиха в словашките полкове и ги изпратиха във Венеция, която имаше голяма нужда от войници, за да брани средиземноморските си колонии, заплашвани непрекъснато от цариградските султани.
	Херцогинята взе на служба при себе си този албанец, убедена, че е направила добър избор и че той ще бъде винаги готов да извади сабята или ханджара си заради нея.
	— Какво желаеш, господарке? — попита той.
	— Погрижи се добре за конете, защото утре ще ни трябват.
	— Да, господарке.
	— Приготви шпорите и щитовете.
	— Нещо друго?
	— Да. След това ще намериш главния капитан на Крит и ще му кажеш, ако утре турският глашатай се върне, да спусне подвижния мост от укреплението на Маламоко.
	— Ти ще се биеш? Аз ще дойда ли? Ти знаеш, господарке, как мразя турците, откакто избиха народа ми и изгориха стотици села.
	— Да, зная. Но ще излезем само господарят ти и аз. Върви си, Мико.
	Албанецът си отиде. Херцогинята се върна при Дамаския лъв, който наблюдаваше стрелбата, и му каза:
	— Ела, и тук започнаха да падат куршуми. По-добре да се оттеглим в скривалището.
	И херцогинята и съпругът й слязоха по вътрешната стълба и влязоха в една стая, осветена от две тесни бойници. В стаята имаше две малки легла, много торби с храна и няколко делви, пълни с вода. Това беше убежището, което венецианците предложиха на капитанката Буря: може би недотам удобно, но много по-сигурно от която и да е къща в града.
	Едва-що съпрузите влязоха там и албанецът доложи:
	— Господарю, един турчин иска да ви види.
	— Турчин! — извика херцогинята. — Как е могъл да дойде дотук жив и здрав?
	— Не зная, госпожо.
	Дамаския лъв, който за всеки случай беше откачил един дълъг пищов и се готвеше да го зареди, попита:
	— Въоръжен ли е?
	— Не вярвам.
	— Претърси го добре и след това го доведи.
	Гласът, който стресна двамата съпрузи, прозвуча на втората стълба. После един около четиридесетгодишен мъж, с пълно лице и дълга черна брада, облечен като моряк от мюсюлманските кораби, влезе и каза:
	— Забравихте ли ме? Що се отнася до мене, през тези четири години не съм забравил нито сина на дамаския паша, нито капитанката Буря, или по-добре Амин и Елеонора.
	Херцогинята извика учудена и зарадвана:
	— Никола Страдиотос! Гръцкият ренегат!
	— Да, този, който преди четири години по заповед на Дамаския лъв караше корабчето, което трябваше да ви заведе в Юсуф, за да се запознаете с племенницата на великия адмирал.
	— Не съм я забравила, Никола — каза херцогинята и се отправи към него, докато мъжът й гасеше фитила на пистолета си. — Откъде идеш?
	— От турския лагер. По-точно от адмиралския кораб. Там трябва насила да се бия с християните и да се преструвам, че съм добър мюсюлманин, когато дълбоко в сърцето си съм запазил вярата си.
	— Но как можа с тия дрехи да влезеш в Крит? — попита Мулей-ел-Кадер.
	— С помощта на един венециански офицер, когото познавам отдавна и когото спасих навреме да не бъде одран жив.
	Страдиотос погледна херцогинята с безпокойство и попита:
	— Знаете ли нещо за Хараджа?
	— Нищо.
	— Тигрицата е тук, на кораба на чичо си.
	Мулей-ел-Кадер и жена му трепнаха. Никола продължи:
	— Тя е по-жестока, откогато и да било! Пазете се, госпожо! Тя се е заела да ви убие и да плени Дамаския лъв, може би да опне на него въжето, изпратено й някога от султан Селим. Спомняте ли си, госпожо?
	— Като че ли беше вчера — отговори херцогинята и нежно погледна Мулей, който при този спомен побледня.
	— Но има още нещо — каза гъркът след малко колебание.
	— Говори, Никола!
	— Трябва да ви съобщя, господарю, много тъжна новина. Баща ви е бил пленен от кораба на Хараджа, когато е отивал към Цариград. Той сега е затворен в подземията на замъка Юсуф.
	— Баща ми! — извика Дамаския лъв — Баща ми, казваш!… Да не би да си продал душата си на турците и си дошъл да мъчиш моята, която е напълно отдадена на Кръста, като че ли съм се родил християнин!
	— Господарю, аз нося турски дрехи, за да спася главата си и да бъда полезен на християните, но не вярвам в Мохамед. Никой повече от мене не мрази турците, които убиха жена ми и изгориха тримата ми синове.
	При този страшен спомен сълзи потекоха по бузите на гърка.
	— Прости ми, че се усъмних за миг в тебе — каза Мулей-ел-Кадер и постави ръката си на рамото му. — Но сигурен ли си в това, което казваш?
	— Вечерта, когато пристигна Хараджа, бях на пост на кувертата. Можах да чуя това, което казваше на чичо си.
	Дамаския лъв повтори няколко пъти:
	— Баща ми пленен!… Каква нечувана жестокост!
	— Имам още нещо да съобщя на жена ви, но се питам дали не би било по-добре да го премълча — каза гъркът.
	Херцогинята побърза да отговори, макар и силно обезпокоена:
	— Винаги си ме виждал да се държа повече като войник, отколкото като жена. Не трябва да се колебаеш да говориш. Сърцето ми е силно.
	— Може би не е достатъчно силно, когато става въпрос за вашия син.
	— За Енцо?… За моя малък Енцо?…
	— Да, херцогиньо. Узнах, че и вашият син е бил отвлечен във Венеция. И той е сега на адмиралския кораб.
	— Моят син!… Моето дете!…
	— Може би имаш грешка — каза Мулей-ел-Кадер, докато жена му се отпусна на леглото и заплака.
	— Не, господарю, моите сведения са точни и сигурни. Доведоха вашия син на кораба на Али Башиа.
	Мулей наистина се отчая, двойният удар беше тежък: баща му и синът му. Но той се съвзе и се обърна към жена си:
	— Елеонора, изпитанието е жестоко. Но когато човек се казва капитанка Буря като тебе, и Дамаски лъв като мене, той не трябва да плаче.
	— Имаш право… Но аз съм майка… Аз, клетницата!… Какво да правим, Мулей?
	— Ще я убием. Но за да се срещнем с нея, ще поставим условия.
	Той се обърна към ренегата и го попита:
	— Няма ли никаква опасност за детето ни?
	— Никаква. Денонощно го пазят двама часовои, на които е заповядано да не пускат при него Хараджа.
	Херцогинята попита учудено:
	— Кой е заповядал това?
	— Али Башиа.
	— Великият адмирал Али Башиа е взел под свое покровителство нашия син?
	— Така е… Той се страхува от голямата злоба на тигрицата.
	— Можеш ли да се върнеш на кораба?
	— Мога да се върна там, когато искам.
	— Но как ще преминеш бойното поле?
	— Не се безпокойте за това. Какво искате от мене? Говорете. Ако трябва да пожертвам живота си, щастлив ще бъда да го дам за Дамаския лъв и капитанката Буря.
	Мулей-ел-Кадер обясни:
	— Върни се на кораба на адмирала и доколкото ти е възможно, бди над нашето дете. Може би ще можем наскоро да го отнемем от Али Башиа, под носа на сто хиляди обсаждащи… Ще накарам да те заведат при главния капитан, който ще ти даде билет за свободен пропуск.
	— Кога ще се върнеш? Бих желала да узная нещо за сина си — попита херцогинята и му подаде ръка.
	— След дуела.
	— Ще можеш ли да се доближиш до него и да му кажеш, че родителите му са тук.
	— Невъзможно. Ще ме хванат и ще ме набият на кол.
	— Върви, Никола, и бди над сина ми — повтори младата жена и се разплака.
	— Разчитайте на мене, госпожо. Животът ми ви принадлежи.
	Той целуна ръка на херцогинята и последва Мико.
	Двамата съпрузи останаха сами. Настъпи дълбоко мълчание. После Мулей-ел-Кадер отиде при жена си и я попита:
	— Твърдо ли си решена, Елеонора?
	— На какво?… Да се срещна с тигрицата на Юсуф?… Можеш ли сега да ме питаш за това?
	— Що се отнася до мене, решил съм да изтръгна сърцето на нейния учител, ако, както предполагам, той е мюсюлманският капитан, който ще я придружава. Ние заедно ще ги убием пред очите на венецианците.
	— Пази се от предателство, Мулей.
	— Аз няма да се бия с калъчка. Дългите прави оръжия на европейците, с които ти ме научи да си служа, са много по-добри… Почини си, мила. Ще отида при главния генерал, за да приготвим всичко за утре.
	Той целуна жена си по челото, слезе по втората стълба и премина през няколко подземия, заети от коне.
	Град от бомби се изсипваше над Крит. Постоянството на тази стрелба показваше, че мюсюлманите твърдо желаят да превземат града. Султанът беше изказал недоволството си от продължителността на обсадата и сега генералите проявяваха голямо усърдие, от страх да не получат едно от копринените въжета, които господарят на правоверните изпращаше на тези, от които беше недоволен — знак, че последните трябва да се обесят. Селим II, тогава владетел на Турската империя, който въпреки заповедите на Пророка пиеше много и заслужено носеше прякора Селим Пияницата, беше понякога много жесток.
	Мулей-ел-Кадер мина през втората ограда, която беше по-малко изложена на стрелбата на обсаждащите, и се отправи към главния капитан, за да му предаде, че той желае и ще се бори с мюсюлманските шампиони. След това той се върна в кулата, придружен от албанеца Мико.
	През целия ден топовете гърмяха. Те не спряха дори и през нощта.
	Но на сутринта турските оръдия прекъснаха стрелбата. И пак, както предишния ден, глашатаят се отправи към стените на града.
	Много венецианци се бяха натрупали по тях, любопитни да наблюдават дуела между две жени, вестта за който се беше разпръснала из целия град.
	Турският пратеник се спря за малко пред едно от по-първите укрепления, наречено Алберонско, което турците бяха превзели и отчасти разрушили, защото не можаха да се задържат там под огъня на обсадените. Той го разгледа внимателно, после се отправи към укреплението Маламоко, където се бяха събрали всички венециански началници.
	Като пристигна, той пак подкани за двубой.
	Мулей-ел-Кадер, който беше на укреплението заедно с жена си, отговори веднага:
	— Кажи на Хараджа, племенницата на великия адмирал, че тук има една християнка, готова да се срещне с нея, а също и един капитан, решен да премери силите си с най-добрия ви войник.
	Турчинът поздрави с бялото си знаме и си тръгна. На връщане той пак се спря при Алберонското укрепление, което, изглежда, особено го интересуваше.
	— Капитане — каза Мулей-ел-Кадер на граф Морозини, който ръководеше защитата на Крит, — спуснете подвижния мост. Жена ми ще даде страшен урок на тази крадла на деца.
	— Приятели — отговори главният капитан, — познавам смелостта ви и вашата сръчност. При все това ви съветвам да се пазите от предателство.
	— Ние няма да минаваме оттатък Алберонското укрепление — обеща херцогинята. — Ще останем под защитата на вашите оръдия…
	— … и на нашите саби — извикаха офицерите, които ги заобикаляха.
	— Мулей, къде са конете ни?
	— Мико ги пази зад подвижния мост. Да почакаме.
	Десет минути изтекоха, пълни с безпокойство. Терасите, кулите, оградите дори, всичко беше претъпкано с народ, желаещ да присъства на новия успех на капитанката Буря. Никой не се съмняваше в този успех. Християнската фехтовачка си беше спечелила голяма слава при Фамагуста и с тая слава тя вече трябваше да убие мюсюлманската шампионка.
	Изведнъж откъм турските позиции прозвуча тръба и турският глашатай прескочи един окоп, следван от Метюб и Хараджа.
	Първият яздеше великолепен турски кон, а втората — чудесен арабски, сив, с бели петна, с дълга грива и опашка, която висеше почти до земята. И двамата бяха облечени с ризници. Те бяха свалили козирките на каските си, за да не ги познаят. Това особено за Хараджа беше съвсем безполезна мярка.
	Тримата се спряха при Алберонското укрепление. Глашатаят забоде там бялото си знаме и си отиде.
	Дамаския лъв попита жена си:
	— Хараджа ли е?
	— Не може да бъде друга.
	— Тогава не ме е страх за тебе, мила.
	— Тя няма да ме победи, бъди сигурен.
	— Ти ще се сражаваш първа, после аз ще уредя сметките си с капитана.
	Те стиснаха ръката на главния капитан, слязоха по каменната стълба и се отправиха към подвижния мост, свален сега и пазен от рота войници.
	Мико ги чакаше там с два много хубави черни коня, оседлани разкошно.
	— Хайде да видим какъв цвят има кръвта на тигрицата — каза херцогинята и скочи на седлото.
	Придружена от мъжа си, тя се отправи към Алберонското укрепление.
	От кулите, от стените, от цялата крепост се чуваше:
	— Успех на капитанката Буря! Успех на Дамаския лъв!


>	Измамата

	Хараджа и капитанът й ги чакаха, неподвижни на великолепните си коне.
	Въоръженията на противниците блестяха на току-що изгрялото слънце, особено въоръжението на Хараджа, което беше цялото от сребро, украсено със златна емблема: кораб с разперени платна.
	Като пристигна на десет метра разстояние от смъртната си неприятелка, херцогинята вдигна козирката си и извика:
	— Покажи си лицето, за да видя дали наистина турска жена ще се сражава с мене.
	Господарката на замъка Юсуф отговори гневно:
	— Можеш ли да се съмняваш. При все че е облечено в ризница, тялото ми не е по-малко стройно, нито по-малко изящно от твоето.
	— Искам да чуя от устата ти с кого ще се сражавам. Аз имам право да видя веднъж лицето на моя противник.
	— Знаеш много добре коя съм!
	— Както и ти познаваш отлично жената, която при Фамагуста нарекоха капитанката Буря.
	Племенницата на великия адмирал, като видя, че херцогинята се беше спряла на няколко крачки и не искаше да започне двубоя, без да бъдат изпълнени правилата му, се реши да вдигне козирката и да покаже зачервеното си лице и святкащите гневно очи.
	— Господарката на замъка Юсуф — каза Елеонора с нескривано презрение. — Какво искате вече четири години от албанския капитан, който се наричаше тогава Халид Елеонора?
	Племенницата на великия адмирал скръцна със зъби и побледня. Тя не можеше да си прости, че някога в своя замък взе една жена за мъж и явно показваше на този мъж, че е готова да му даде ръката си.
	— Какво искам от тебе ли? — извика тя. — Искам да отмъстя най-после за твоята измама. Чуваш ли, съпруго на Дамаския лъв!
	— Като ме убиеш?
	— Разбира се.
	— Вярваш ли, че ще те оставя да го направиш?
	— Ще видим. Сигурна съм в себе си.
	— Какво направи с моя малък Енцо, когото оставих във Венеция, пазен от предани служители? — извика херцогинята.
	— Не бяха толкова предани, тъй като моите пратеници можаха да отвлекат сина ти и да минат спокойно Адриатика, без да бъдат обезпокоявани.
	— Какво направи с него?
	— Нищо още. Но щом Дамаския лъв се отказа от вярата на дедите си, на сина му ще отредим вярата на Мохамед.
	— Искаш да направиш сина ми мюсюлманин?
	— Да, така смятам.
	Дамаския лъв извика силно и пристъпи няколко крачки с вдигната сабя. Но тя стоеше неподвижно на коня си.
	— Жена ми ще те убие, кучко! — извика той.
	Хараджа се усмихна презрително и извади калъчката си — хубава дамска сабя.
	— Казаха ми още, клетнице — поде Мулей, — че си пленила баща ми?
	— Да. Сега в подземията на Юсуф той разсъждава върху удобствата, на които се радваше в палата си в Дамаск и от които удобства е лишено новото му жилище.
	— Тигрице!
	— Аз си отмъстих, ето всичко.
	— А сега мислиш, че ще довършиш отмъщението си? — прекъсна я херцогинята.
	— Кой е турският капитан, с когото моят мъж ще се бие?
	— Ти го познаваш: Метюб.
	Херцогинята нареди:
	— Мулей, оттегли се. Ще се сражаваме само двете, за да не се смущават конете ни.
	— Това желаех и аз — каза Хараджа. — Ако падна, Метюб ще отмъсти за мене.
	— Вярваш ли, че е толкова сръчен?
	— Разбира се.
	— Тогава да почваме двете, тигрице.
	Мулей-ел-Кадер се доближи до Метюб и поръча:
	— Ще стоиш неподвижен, докато туркинята или християнката не бъде свалена от седлото. Знай, че венецианците наблюдават и че оръдията им са заредени.
	Капитанът отпусна юздата, за да покаже, че ще стои неподвижен. Но той извади сабята от ножницата си. Острието и не беше извито, както това на турските саби, а право и приличаше на европейските.
	— Готова ли си? — питаше в този момент херцогинята, като притисна с коленете си хълбоците на коня и взе юздите в лявата си ръка.
	— Да, туркинята е готова да убие християнката.
	Те свалиха козирките си и вдигнаха оръжията си.
	Племенницата на Али Башиа отстъпи на буйния си темперамент, пришпори коня и се хвърли срещу херцогинята. Последната я очакваше твърдо и държеше великолепния си меч доста напред, за да запази главата на коня си. Хараджа мина покрай нея със смайваща бързина и й нанесе страшен удар със сабята, но този удар бе веднага отблъснат; после, като следваше турския начин на борба, тя описа с коня множество кръгове около противницата си. Но херцогинята познаваше добре този вид борба и постепенно се въртеше с коня си на едно място, като внимаваше да е винаги лице срещу лице с неприятелката си. Тя нанасяше от време на време леки удари, по-скоро за да се приготви за решителния удар, отколкото с надеждата да я повали веднага.
	Тази игра продължи няколко минути. После дукесата скокна много високо с коня си и извика:
	— Стой!
	Двете животни се удариха с такава сила, че щяха да хвърлят на земята господарките си. След това започна град от удари. Хараджа, по-нервна от противницата си, сипеше своите по каската на Елеонора. Ненадейно херцогинята прекъсна боя и пусна коня си в галоп, като че ли искаше да бяга. Хараджа тръгна след нея с вдигната сабя и извика:
	— Значи ти се страхуваш! Ето я прехвалената капитанка Буря!
	Херцогинята не препуска повече от половин минута. Конят и внезапно спря и твърдо дочака удара на другия, който летеше с развяна грива.
	Но Хараджа, като видя противницата си здраво застанала и боейки се от вдигнатия страшен меч, отстрани коня си, за да избегне възможното падане, и се впусна в атака отстрани, като викаше:
	— Дръж! Дръж!… И ние знаем да се бием.
	Племенницата на адмирала удвои ударите, като се стараеше да отстрани оръжието на противницата си. Херцогинята, напротив, само отблъскваше този дъжд от удари.
	— Кълна се в Аллаха — каза туркинята, която със силен удар напразно се опита да свали неприятелката си от седлото, — ти си твърда като скала… Но въпреки това аз ще те убия!
	В този миг Мулей-ел-Кадер, който следеше двубоя с нарастващо безпокойство, видя, че Елеонора се изправи на стремената, отби един силен удар, а после се наведе почти до шията на коня си. Чу се вик, или по-скоро рев на ранено животно и племенницата на великия адмирал падна на земята.
	Острието на непобедимата неаполитанка прободе Хараджа под дясната мишница, там, където нямаше ризница.
	Дамаския лъв извика радостно:
	— Убий тигрицата на Юсуф!
	Дукесата тъкмо щеше да скочи на земята, когато двадесет или тридесет турци, скрити дотогава в окопите на близкото укрепление, изскочиха, като викаха диво и гърмяха с пушките си.
	— Измама! — извика Дамаския лъв и изтича към жена си, за да я запази. — Да бягаме! Да започнем боя с тази въоръжена група би било лудост.
	Дамаския лъв и жена му, като по чудо незасегнати от първия залп, пришпориха конете към укреплението Маламоко.
	— Бързо! Бързо! Елеонора! — викаше Мулей… — Те стрелят подир нас.
	Метюб скочи от коня и вдигна припадналата Хараджа. Като чу, че куршум изсвири близо до него, той побърза към вътрешното укрепление, където имаше чудесни скривалища. Турците, излезли от окопите, в които се криеха през нощта, го последваха.
	Дамаския лъв и херцогинята стигнаха по-бързо от светкавица до подвижния мост. Те минаха по него, а ротата словаци откри страшен огън срещу Алберонското укрепление. Навсякъде се чуваха проклятия срещу турците:
	— Подлеци!
	— Ето го рицарския им дух!
	— Кучета, които нямат нито вяра, нито закони!
	— Ще платите скъпо тази подла измама!
	Докараха на укреплението Маламоко още десет топа. Двадесет оръдия хвърляха бомби върху малката поляна и върху убежището, за да попречат на вероломниците да избягат.
	Главният капитан на Крит, зелен от яд, изтича да посрещне двамата съпрузи.
	— Равена ли сте, госпожо? — попита той.
	Фехтовачката отговори:
	— Острието прободе племенницата на Башиа, както видяхте. Аз съм съвсем добре.
	— Подлеци! Послужиха си с измама… Не трябва човек да се доверява на турци… Но те са в убежището и ще видим дали ще могат да избягат. Няма да жалим бомбите, за да им попречим!
	Метюб и турците бяха изчезнали. На поляната беше останал само великолепният кон на Хараджа, който се въртеше, като че ли търсеше господарката си да се качи на него.
	Конят на Метюб беше избягал и се беше скрил в убежището.
	Мулей попита жена си:
	— Тежко ли я рани?
	— Не мога да кажа. Ударих я в мишницата, когато тя си вдигна ръката. Мисля, че друг път не ще посмее да кани на двубой християнки. Гледай: острието на сабята ми е червено от кръв… А сега?
	— Не можах да се срещна с капитана й. Но той не ще ми избяга. Ако излезе от убежището, ще срещне по пътя си моята сабя. Надявам се, че няма да бъде по-малко щастлива от твоята.
	— Те няма да напуснат подслона — каза главният капитан. — Докато оръдията ни стрелят, няма да посмеят да излязат.
	— Ако бяхме се опитали, графе — каза Елеонора, — можеше да ги хванем в плен.
	— При този огън!… Турците пазят хората си… Чуйте този концерт.
	Наистина обсаждащите, като разбраха, че хората им не успяха, докараха много топове и картечници на южната страна на бойното поле, които сега стреляха яростно.
	— Мислите ли, че Хараджа и придружаващите я ще се решат да се предадат? — попита херцогинята.
	— Надявам се, госпожо. Може би ще трябва да бъдат по-дълго затворени, а те сигурно не са взели храна със себе си… Но това място става опасно… Оттеглете се в кулата и оставете на мене грижата да довърша всичко.
	Хората напущаха укрепленията, защото турски бомби започнаха да падат и там. Мулей-ел-Кадер и жена му послушаха съвета на графа, качиха се на конете и си отидоха.
	По пътя героинята бе горещо приветствана. Войниците размахваха каските си и я поздравяваха със саби.
	Нищо не се виждаше на Алберонското укрепление. Измамниците, без съмнение, се бяха оттеглили в разпръснатите из мините скривалища.
	Този беше единственият начин да избегнат венецианските бомби. Никой не се беше опитал да избяга към мюсюлманския лагер.
	Само конят на Хараджа стоеше още на поляната. Досега той не беше засегнат от куршумите. Бедното животно се въртеше в кръг и цвилеше. То търсеше господарката си. Но това бясно тичане не продължи много. В момента, когато минаваше може би за стотен път покрай оцелялото знаме, което още стоеше забучено в земята, един куршум го удари в челото.
	Нещастният кон спря за миг като замаян от удара. После той направи, залюлявайки се, няколко стъпки и падна в един от окопите на укреплението.
	Голяма загуба! Защото, дори и в такова време, едно толкова хубаво животно струваше цяло състояние.
	Слънцето залязваше, когато Мулей-ел-Кадер, придружен от Мико, отиде при граф Морозини.
	— Капитане — му каза той, — бомби разрушиха каменната стряха на губернаторския палат. Бихте ли могли, когато настъпи нощта, да спрете огъня за няколко часа?
	— Не мога да откажа нищо на Дамаския лъв и на херцогинята, които направиха толкова много за републиката. Вие сте идоли на гарнизона. Какво мислите да правите? Говорете!
	— Да отидем тая нощ заедно с албанеца в убежището и да отвлека племенницата на адмирала, ако не е умряла от раната си.
	— Това е лудост!
	— Решението ми е взето. Но за да мога да стигна до Алберонското укрепление, стрелбата трябва да спре.
	Губернаторът, който се сражаваше с турците от двадесет години вече, погледна изумен Дамаския лъв.
	— Вие ще идете там да търсите смъртта си.
	— Оставете ме да опитам.
	— А херцогинята?
	— Тя е съгласна. Ние никога не ще бъдем спокойни, докато е жива племенницата на Али Башиа.
	Графът поглади дългата си сива брада и като впери черните си, проницателни очи в Дамаския лъв, каза:
	— Вие настоявате… Така да бъде… Но ние имаме всички предимства над пленниците в убежището. Кълна се в Мадоната и в свети Марко, че те непременно ще се предадат. Това е въпрос на дни. След като изядат коня на турската капитанка, те ще отстъпят пред глада.
	— Вярвате ли, графе?
	— Да, Мулей-ел-Кадер.
	— Не познавате добре турците.
	— Да, познавам ги… И имам план.
	— Какъв?
	— Да ги освободим всички, но при условие че върнат на херцогинята сина.
	— Племенницата на Али Башиа по-скоро би умряла в скривалището, ако не е вече мъртва. Но в това точно искам да се уверя.
	— Добре!… В колко часа да спра стрелбата?
	— Към единадесет. Луна ще имаме до късно тази нощ.
	— Ще ви дам четири роти словаци да ви помагат.
	— Безполезно. Двамата с Мико ще действаме с хитрост.
	— Все пак словаците ще бъдат готови. Защитниците на Крит ще се наскърбят много, ако Дамаския лъв не може вече да служи на обсадения град. Ще ви чакам на подвижния мост в определения час.
	В единадесет часа Мулей-ел-Кадер пристигна пеш, но облечен в ризница и въоръжен с дълги пистолети, при подвижния мост на укреплението Маламоко, следван от верния албанец.
	— Значи не ще промените решението си? — каза загрижено графът.
	— Не — отговори Дамаския лъв.
	— Как ще действате?
	— Каските ни скриват отлично. И двамата говорим турски. Ще се престорим, че сме пратеници на Али Башиа.
	— Каква смелост! А сега ви желая успех. И разчитайте на нас. Ние ще бъдем готови да ви помогнем.
	— Благодаря, графе. Дайте заповед да спрат огъня.
	Малко след това венецианците спряха стрелбата.
	— Време е — каза Мулей. — Ела, Мико.
	Святканията на артилерията престанаха и двамата мъже вече можеха да преминат свободната зона на тъмно и да стигнат до укреплението, при условие че не ги улучи някоя неприятелска граната. Нямаше голяма опасност за това, защото турците обстрелваха укрепленията и гранатите надхвърляха разстоянието.
	Двамата мъже използваха покровителството на една маслинена горичка, която стигаше почти до укреплението, и след известно време се намериха пред траповете, където беше паднал конят на Хараджа. Оттам започваше един наклон на външната страна на укреплението, защитен от насип, наполовина сринат от гранати.
	— Извади сабята! — заповяда Дамаския лъв на слугата си.
	Трупът на коня им послужи за мост.
	Те преминаха трапа и стигнаха до самото укрепление. Потърсиха път, за да влязат в него, когато неочаквано една сянка се изправи пред тях и един глас попита:
	— Турци или християни?
	— Пратеници на Али Башиа — отговори веднага Мулей-ел-Кадер.
	— Вървете напред. Но почакайте да разпаля по-добре фитила на пушката си.


>	Друг двубой

	Турчинът взе да духа фитила, който за малко щеше да угасне. Освети се жестокото му еничарско лице.
	Мулей се убеди, че той няма помощник, после прошепна няколко думи на Мико.
	Планинецът, ловък като вълк, се хвърли върху турчина и го стисна за гърлото.
	Той би могъл да го убие със сабята си, но предпочете да остави оръжието и да си послужи с двете си ръце, като че ли бе отгатнал мисълта на господаря си.
	Много силен бе еничарят. Но планинецът беше по-силен. Скоро турчинът отстъпи.
	— Да го убия ли, господарю? — попита Мико.
	— Не, заведи го в трапа, без да го изпускаш. Един вик и ние сме загубени.
	Мико го вдигна като дете и го понесе, като предварително изгаси фитила на пушката му.
	Човекът, полузадушен, не се съпротивляваше и не викаше, а и Дамаския лъв стоеше до него с гола сабя, готов да го убие, преди да успее да извика.
	Те стигнаха без пречки до целта и захвърлиха турчина при убития кон, без да го изпускат от очи.
	— Господарю — попита албанецът, когато еничарят започна да се съвзема, — какво ще правим с този човек?
	— Допри до гърлото му ножа на ятагана.
	— Направих го.
	— Остави го сега да си поеме въздух. Не го стискай много.
	Пленникът, като усети острието на ятагана, извика слабо, но Мико му запуши устата с ръка.
	Мулей-ел-Кадер се наведе към турчина и му каза:
	— Чуй ме добре. Ако извикаш, дори и слабо, не ще излезеш жив от този трап.
	— Ти не си ли мюсюлманин? — попита турчинът с глух глас.
	— Това не е важно. Отговаряй на въпросите ми. Мъртва ли е племенницата на Али Башиа?
	— Не. Но изглежда, че е ранена тежко.
	— Къде е тя?
	— В едно подземие.
	— Метюб ли се грижи за нея?
	— Да, нейният капитан. Ако острието я беше проболо под лявата мишница, а не под дясната, тя нямаше вече да бъде на този свят.
	— Колко души сте в това укрепление?
	— Двадесет и пет, без да ги смятам тях двамата… Сега, след като ти казах всичко, какво ще правиш с мене?
	— Ще дадеш да ти запушим устата без съпротива. Побързай, Мико!
	Албанецът му запуши устата с черна копринена кърпа, а после му върза ръцете и краката.
	— Не се опитвай да избягаш — посъветва го Дамаския лъв. — Двадесет от нашите приятели са разпръснати из околността и ти не ще идеш далече.
	Мико и господарят му тръгнаха обратно към укреплението, като взеха пушката на пленника. Те минаха покрай един стар венециански топ, вече повреден, и започнаха да търсят отвор, който да ги заведе до скривалището, но не виждаха абсолютно нищо. Мулей се канеше да продължи изследванията си и по-далече, когато другарят му го хвана за ръка и промълви:
	— Турците прекъснаха стрелбата. Да не би Али Башиа да е изпратил войници да вземат племенницата му?
	— Това ще значи край на нашия поход. Защото венецианците ще бъдат принудени да започнат пак стрелбата. И тъй като гранатите не могат лесно да различат приятели от неприятели…
	— Да бързаме, господарю.
	Двамата мъже прескочиха един окоп и намериха стълба, която водеше до скривалищата. Те стигнаха без пречка долу, но изведнъж топовен изстрел се разнесе от укреплението Маламоко. Това беше сигнал да се върнат веднага.
	Само много важно събитие можеше да накара граф Морозини да стреля.
	— Играта е изгубена — извика гневно Мулей-ел-Кадер. — Ако не избягаме веднага, ще се намерим между два огъня и не зная кога и как ще се върнем в Крит.
	— Един момент, господарю — помоли албанецът. — Тук има едно подземие, доста добре запазено. Там ще бъдем на сигурно място. И никой няма в него.
	— Сигурен ли си?
	— Да, фитилът на пушката ми свети добре и мога да видя ясно.
	Сега обстрелванията зачестиха.
	Дамаския лъв и другарят му бяха принудени да потърсят подслон. Мико раздуха фитила си и влезе в скривалището, решен да убие първия турчин, който се изпречи пред него.
	— Тук има само слама — потвърди той, като влезе доста навътре. — Можем да почакаме, докато спре стрелбата. И турците, и християните най-после ще се уморят и ще престанат да пилеят куршумите. А може би, като останем, ще намерим случай да осъществим плана, за който дойдохме тук.
	— Шт!… Чувам гласове.
	— Вероятно турци, скрити в съседното подземие.
	— Ах! Защо нямам барут да ги вдигна всичките във въздуха!…
	В този миг една венецианска граната разруши стената, която разделяше двете скривалища и Дамаския лъв и Мико се намериха срещу двама турци, които държаха в ръка парче запалена свещ.
	Стената се бе сринала с голям шум, но не бе наранила никого. Турците, като видяха тези войници, облечени в ризници, съвсем различни от снаряжението на мюсюлманската армия, попитаха:
	— Кои сте вие?
	Но Мико беше насочил срещу тях пушката си и заповяда:
	— Предайте се или ще ви убия!
	Дамаския лъв извади сабята си. Но двамата турци, пъргави като котки, изскочиха навън и извикаха:
	— На помощ! Венецианци!
	— Да бягаме, Мико! Открити сме! Ако другите ни нападнат, срещу двадесет и пет ще бъдем безсилни.
	Те изскочиха бързо навън и побягнаха. Неприятелите, начело с Метюб, дотичаха, като питаха:
	— Венецианци?… Къде са те?
	Двамата бегълци се изкачиха бързо по един склон и попаднаха на завързан за един кол кон. Навярно той принадлежеше на капитана.
	— Качи се зад мене, Мико — каза Мулей, а в това време куршум свирна край ушите им.
	— Да, господарю. Но нека най-напред изпразня пушката си, докато имам още малко фитил.
	— Побързай.
	Албанецът стреля за последен път. Чу се вик. Един войник падна от коня си.
	Дамаския лъв преряза въжето на коня и го стисна здраво с коленете си. Мико се качи зад него. Конят, подлуден от Мулей, се засили и прескочи една стара ограда.
	Но турците, минали през други пътища, настигнаха бегълците и се нахвърлиха на тях, викайки:
	— Долу християните!
	Те бяха пет или шест, за щастие без пушки.
	Дамаския лъв нанесе на заобиколилите го силни удари със сабята си и рани трима или четирима. Останалите, изплашени, избягаха.
	Войниците на Метюб дотичаха на помощ. Но конят беше избягал вече надалеч, въпреки куршумите, които свиреха около него.
	— Господарю — забеляза Мико, — ние вървим срещу смъртта.
	— Дръж се здраво и не се страхувай. Трябва да изминем само петстотин стъпки… Ах!…
	На всички северни кули на крепостта Крит запалиха огньове, които осветяваха достатъчно поляната и позволяваха да се види всичко по нея.
	Граф Морозини следваше плана си.
	— Мико — каза Дамаския лъв, — извикай с цяло гърло, че сме християни.
	Венецианците, които навярно бяха открили сериозна опасност, продължаваха усилено да стрелят. Турците отвръщаха яростно. Мюсюлмански гранати засипваха поляната между укреплението и града. Това беше най-опасно. Но не беше изключено и венецианците, като видят този препускащ кон, да заповядат да се стреля по него.
	— Реви! — повтори Мулей, като дръпна поводите, за да възбуди коня си.
	Страшен вик заглуши за миг шума на топовете и картечниците.
	— Ние сме християни!
	Почти веднага стрелбата на венецианците престана. И огньовете по кулите бяха засилени с нови горивни материали.
	— Християни!… Християни!… — продължаваше да вика албанецът с мощния си глас.
	Конят, направляван от сигурна ръка, премина опасната зона с бързината на куршум и се хвърли на подвижния мост жив и здрав, като тези, които яздеха. Там словаците го спряха. Веднага след това венецианците подновиха огъня, като обстрелваха пространството между укреплението и турския лагер.
	Главният капитан и херцогинята пристигнаха.
	— Жив! — извика графът. — Кръстът ви запази.
	Мулей-ел-Кадер скочи от коня и прегърна жена си.
	— Ето ни — каза той. — По-лесно се убиват мюсюлмани, отколкото християни… Научих, че си нанесла на Хараджа много тежка рана.
	— Но тя не е ли мъртва? — попита графът.
	— Усойниците мъчно умират — отговори Дамаския лъв. — Трябва със силен удар с меч да я приковат на стената и да я оставят там, докато изпусне последната си въздишка. Иначе човек не може да бъде сигурен, че се е освободил от нея.
	— Не смея да пусна хората си да атакуват бягството й от укреплението при този дъжд от куршуми. Ние сме малко и ще понесем тежки загуби, докато турците могат непрестанно да получават подкрепа, защото владеят морето. Те изпращат засега две или три хиляди на смърт, с надежда да превземат пак Алберонското укрепление.
	— Ще ги оставите ли да сторят това? — запита с безпокойство Мулей.
	— Не. Чуйте гласа на нашите оръдия. Те сеят смърт из редовете на тия неверни кучета. Не! Въпреки смелостта им, никой от тях не ще може да премине през този огнен дъжд. Елате на укреплението. Няма опасност. Засега турците стрелят другаде.
	Наистина отоманците, след като понасяха повече от час този адски огън, който ги убиваше, без да могат да спечелят повече от стотина метра, трябваше да се откажат от намеренията си.
	— Сигурен бях в това — каза главният капитан. — Човекът не може да противостои на стрелбата на тридесет огнени гърла, управлявани от най-добрите ни артилеристи.
	— Няма ли да повторят нападението?
	— Засега не.
	— Какво ще стане с хората, затворени в укреплението? — попита херцогинята.
	— Да почакаме и ще видим.

	* * *

	На другата сутрин турците бяха много изненадани. Те видяха, че на всички високи кули на обсадения град се развяват големи бели знамена, знаци за примирие.
	Те спряха огъня и скоро един войник пристигна с голяма бързина пред укреплението Маламоко, за да попита дали градът се предава.
	Мулей-ел-Кадер успокои херцогинята, на която той беше открил проекта си през нощта, проект, за който беше необходимо въпросното примирие, и с гола сабя се отправи към мюсюлманина.
	— Кой си ти и какво искаш? — попита турчинът.
	— Аз съм Дамаския лъв и искам турците да спрат стрелбата, докато се свърши двубоят.
	— Не е ли още свършен?
	— Не, само християнката премери силите си с Хараджа. Сега трябва да се срещна с капитана на замъка Юсуф.
	Турчинът попита:
	— Ранена ли е племенницата на Али Башиа?
	— Да, но е жива. Иди кажи на везира, че ако не се съгласи на това примирие преди залез-слънце, от Алберонското укрепление не ще остане нито камък. Така че всички, които се крият там, ще бъдат убити.
	— Ще убиете една ранена жена? — извика турчинът.
	— Една жена, която устрои подла засада.
	— Имаш право — промълви турчинът, — трябва абсолютна честност при двубоите. Ще изпълня поръчката ти.
	— Ще те чакам тук.
	Току-що турчинът беше тръгнал и Дамаския лъв видя капитана на замъка да слиза по едно възвишение. Той беше облечен в ризница и държеше в ръката си сабя с право острие. Той яздеше коня, който Мулей-ел-Кадер остави на свобода миналата нощ и който се беше върнал при господаря си.
	Умното животно стигна до Дамаския лъв и спря.
	— Какво искаш? — попита последният.
	— Да отмъстя за господарката ми — отговори Метюб.
	— И аз мислих, че така ще постъпиш. Но внимавай: везирът още не е дал съгласието си за временно примирие.
	— Не е важно. Ако трябва, ще се бием и под гранати.
	— Добре. Съгласен съм.
	В това време и двамата забелязаха един конник, който носеше на копието си развяно бяло знаме. Това не беше обикновен конник, а юзбаши, тоест полковник.
	— Да почакаме, Мулей — каза Метюб. — Ти не рискуваш нищо. Не смятам да си отида. Един капитан не може да изостави един дуел, без да бъде опозорен завинаги.
	Полковникът, много хубав човек, облечен в зелена коприна със златни бродерии, се приближи до двамата.
	— Временното примирие е дадено — каза той. — Законите на честта са свещени за нас.
	— А измените? — попита Дамаския лъв. — Защо тия тридесет войници, въоръжени с пушки, се бяха скрили вчера сутринта?
	— Не зная. Навярно това е заповядал великият адмирал, за да спаси племенницата си. Ако го е направил той, сгрешил е… Тъй като желаете да се биете, ще ви бъда свидетел, както ще бъдат свидетели и венецианците, които ви гледат от височината на укрепленията.
	— Напред! — извика Дамаския лъв.
	Полковникът се оттегли, за да не смущава движенията на двамата сражаващи се, после извика:
	— Напред!… Ще видим кой ще покровителства по-добре: Кръстът или Пророкът.


>	Неискреност

	Приготовлението не трая дълго. След няколко схватки, в момента, когато от височината на укреплението херцогинята извика: „Мулей, не забравяй правия удар“, Дамаския лъв нанесе сполучлив удар с меча си и рани Метюб. Веднага потече кръв и обагри ризницата.
	Докато от укрепленията бурно ръкопляскаха, победителят попита:
	— Предаваш ли се?
	Метюб не можа да отговори. Конят му се обърна рязко. И понеже раненият беше паднал на шията на коня и без съмнение го стискаше машинално с ръцете си, животното препусна в галоп по посока на турския лагер.
	Мулей-ел-Кадер се готвеше да го догони, но турският полковник отиде при него и му каза:
	— Имай милост към победения. При това твърде вероятно е, че много скоро той ще умре. Ти го чу, че хърка.
	— Но той не се предаде! — възрази Дамаския лъв.
	— Не беше негова грешка, защото бе в особено състояние, а грешка на коня му.
	— Вие не сте честни. Предизвиквате хората на двубой, а после бягате или си служите с измами.
	В това време един конник излезе от укреплението и препусна в галоп. Златната му ризница блестеше. Това беше граф Морозини.
	Когато ги доближи, той се обърна към турчина със сух глас:
	— Господине, много се злоупотребява с нашата добрина. Защо не заставите ранения да се предаде?
	— Конят му препусна, бърз като светкавица. Кой би могъл да го спре?
	— А скритите мъже вчера сутринта?
	— Казах вече на героя ви, че армията ми не е замесена в тази измяна. Може би виновният е Али Башиа.
	— Дойдох да ви натоваря с поръчка за него.
	— Кажете, генерале.
	— Предайте на адмирала, че може да си вземе племенницата, но при едно условие. Ако откаже — чуйте ме добре! — ще разруша или с топове, или с мини Алберонското укрепление и всички, които са в подземието, ще загинат.
	— Продължавайте, господине — каза полковникът.
	— Синът на Дамаския лъв е отвлечен от Али Башиа.
	— Наистина, чух за това нещо.
	— Кажете му, че ако ни върне детето, племенницата му ще може свободно да излезе от укреплението.
	— Жива?
	— Жива! Изглежда, че раната й не е смъртоносна.
	— Уверявате ме, че не е мъртва?
	Мулей-ел-Кадер се намеси:
	— Последната нощ беше жива, но в скривалището тя е лишена от грижите, от които има нужда.
	— Давате ли ми десет минути?
	— Даже двадесет — отговори графът. — Но ако не се върнете, всички оръдия, с които разполагам, ще обстрелват убежището на Хараджа, докато камък не остане от него.
	Турчинът мушна с шпорите си хълбоците на арабския си кон и препусна с бързината на вятъра.
	Главният капитан и другарите му не чакаха дълго време. Още не бяха изминали и десет минути, и от турските позиции се зададоха петдесет невъоръжени конници, предвождани от полковника, който държеше едно дете в ръце.
	— Синът ми! — извика Мулей, много развълнуван. — Най-после пак ще го видя.
	Вече ясно се различаваше костюмът на детето, облечено по венециански. Черните му коси се вееха свободно.
	Дамаския лъв и графът препуснаха на конете си, за да посрещнат по-бързо полковника, а конниците се спряха зад Алберонското укрепление.
	— Ето, господине — каза турчинът и подаде детето. — Удовлетворени сте. Сбогом!
	Той обърна коня си и препусна в галоп, като при укреплението взе със себе си и свитата, увеличена от скритите в подземията хора. Една жена беше взела Хараджа на своето широко седло.
	— Енцо — каза Мулей, като гледаше малкия, който уплашено го фиксираше. — Енцо, не познаваш ли вече баща си?
	Той го притисна до гърдите си и го покри с целувки.
	Турците обаче се отдалечаваха много бързо, като че ли се страхуваха от нещо. Тая бързина породи подозрение у графа.
	— Мулей — каза той, — дълго ли време не сте виждали детето си?
	— Повече от година.
	— Сигурен ли сте, че това е вашият син?
	— Но кой може да бъде?
	— Да отидем бързо при херцогинята.
	Те препуснаха в галоп и след малко се намериха на подвижния мост на укреплението Маламоко.
	В това време пристигна и херцогинята, следвана от множество офицери.
	— Енцо! Детето ми! — извика тя.
	— Вземи го! — каза Мулей и й го подаде.
	Елеонора го притисна до гърдите си и каза:
	— Говори, Енцо, майка ти иска да ти чуе гласа!
	Момченцето гледаше жената също така уплашено, както гледаше преди малко и Дамаския лъв.
	— Не ме ли разбираш вече? — попита младата жена. — Когато те оставих, ти ми говореше!
	Граф Морозини се намеси:
	— Госпожо, сигурни ли сте, че това е вашият син?
	— Господи! Графе! Какво говорите?
	— Погледнете го добре. Познавате ли го?
	— Децата се изменят така бързо… Толкова време не съм го виждала!
	— Очите, косите… Разгледайте го добре, херцогиньо!
	— Графе!
	Главният капитан извади ятагана си, приближи го до гърдите на детето и каза на турски:
	— Говори или ще те убия!
	— Сиди, аман (извинете, господине) — отговори веднага малкият.
	Беше турско дете.
	Херцогинята остави полека детето на земята и се отдалечи, като плачеше.
	— Още веднъж тия нещастници ни излъгаха.
	Граф Морозини, без да чака, се беше спуснал по стълбата, която водеше към оръдията. Той забеляза турската група, която се беше отдалечила на повече от две мили. Все пак той извика:
	— Огън! Стреляйте по тия кучета!
	Топовете изгърмяха, но без резултат. В това време един мъж, който беше дошъл мълчаливо, придружен от Мико, се представи на херцогинята и на мъжа й.
	— Никола! — извикаха те.
	Мъжът се поклони и каза:
	— Нося добри известия.
	— Говори бърже! — извика херцогинята.
	— Уверявам ви най-напред, че детето ви не е в опасност. Али Башиа открито го покровителства, въпреки протестите на свитата му.
	— Това е вече нещо… А Хараджа?
	— Раната й ще я държи затворена най-малко три седмици.
	— А Метюб?
	— Пристигна в лагера по-скоро мъртъв, отколкото жив, но изглежда, че този човек има твърда кожа, защото, въпреки страшния удар, който му нанесохте, уверяват, че той няма да умре.
	Граф Морозини, след неуспеха на артилерията, напусна укреплението и се върна при Дамаския лъв и жена му. Той попита:
	— Вие сте човекът, на когото дадох свободен билет, нали?
	— Да, генерале.
	— Той ни носи новини от неприятелския лагер, графе.
	— А също и наши новини — добави Никола. — Научих вчера от един мой приятел, който живее на село, че са пристигнали в пристанището Капео венециански кораби начело със Себастиано Вениеро.
	— Великият адмирал на Републиката! — извика граф Морозини.
	— Да, генерале.
	— Много кораби ли са?
	— Само осем, но всички нови, отлично въоръжени и много бързи.
	Развълнуван, Дамаския лъв се реши да каже на жена си:
	— Искам да замина!
	— Къде?
	— За пристанището Капео. Може много да се очаква от един Себастиано Вениеро, даже и това, че ще нападне кораба на Али Башиа. А това ще значи освобождение на нашия малък Енцо. Ако искаш, Елеонора, Мико и Никола, понеже последният познава пристанището и има приятели във вътрешността на острова, могат да ме придружат.
	Херцогинята каза:
	— Искаш да поемеш този риск?
	— Готов съм на всичко, мила, за да изтръгна от ръцете на Хараджа сина си и баща си.
	— Тъкмо мислех за нещастния дамаски паша — намеси се Никола. — Не зная дали Вениеро със своите осем кораба би се решил да нападне великия Башиа. Но той може да атакува и да разруши скривалището на тигрицата… Как мислите, генерале?
	— Че не трябва да се изпуща нито един случай, който може да донесе на турците зло.
	— Кажи си сега мнението, Елеонора — помоли Дамаския лъв.
	— Нощта ще бъде мрачна. Чувам отдалече гръмотевица — отговори херцогинята. — Замини!
	— Но кой ще бди над тебе през моето отсъствие, което може би ще бъде дълго?
	— Главният капитан на Крит — отговори важно граф Морозини. — Жена ви, Мулей, е под покровителството на Светлейшия.
	— Благодаря! Ако ми се удаде случай, не само ще освободя пленниците, но ще платя на пашата за неговите нечестни постъпки.
	— Кога ще тръгнете? Трябва да предупредя предните постове.
	— Щом настъпи нощта — отговори Никола. — Зная къде са главните постове. Надявам се, че ще ги избегнем.
	— Значи, до довечера — каза главният капитан. — Ще ви чакам на укреплението Коварцере.


>	Чифликът на Домоко

	По отношение на предните отомански постове всичко мина добре, както предвиждаше гъркът. Но на малко разстояние от града групата попадна на един патрул турски кавалеристи. Бегълците успяха да убият повече от хората му, но спасилите се отидоха да вземат подкрепа и се спуснаха по следите на християните.
	След като препускаха в галоп една част от нощта, бегълците тръгнаха малко по-бавно, за да си отдъхнат конете. Отдалеч се чуваше шум, който издаваше, че по следите им напредват преследвачи.
	Изведнъж всред полето, опустошено и опожарено от турците, те чуха, че бие камбана.
	— Какво значи това? — попита Дамаския лъв и спря коня си.
	— Да отидем в чифлика на приятеля ми Домоко, където ще намерим убежище — каза Никола Страдиотос. — Камбанарията му е още здрава, както и чифликът му. Мисля, че той е единственият, който благодарение на някакъв каприз е пощаден от турците.
	В това време камбаната пак удари два пъти. Тримата конници преметнаха в левите си ръце сабите, а с десните се прекръстиха. След това пак подкараха конете си.
	Четвърт час те вървяха между изкоренени от турците лозя.
	— Гледайте — каза изведнъж Никола.
	— Къща с малка кула — извика синът на дамаския паша.
	— Чифликът на приятеля ми Домоко.
	— Той в къщи ли си е?
	— Надявам се.
	В това време се чу лай. Ако се съдеше по силните гласове, лаеха грамадни кучета.
	Те стигнаха до един харман, в средата на който се издигаха постройките на чифлика: масивна къща с каменни стени и каменен покрив, от всяка страна на която се забелязваха полусрутени хангари. Турците, като не могли да изгорят къщата, бяха разрушили хангарите, за да няма къде бедните селяни, макар и насила потурчени, да подслонят добитъка си.
	Никола сложи пръстите си на устата и изсвири три пъти. След малко, докато кучетата лаеха яростно, едно малко прозорче се отвори и нечий силен глас попита:
	— Кой е там? Ислямът ли?
	— Не, свети Марко — отговори Никола. — Отвори ни, Домоко, ние сме преследвани.
	— От тия кучета с чалми?
	— Да.
	— Почакай да събудя сродниците ми. А ти наистина ли си Никола?
	— Да, и водя със себе си Дамаския лъв.
	Прозорецът се затвори. Чу се шум от скърцащи стълби. После вратата се отвори и трима мъже, едри и силни, се показаха със запалени фитили на пушките си.
	— Запази барута си за турците — каза Никола. — Ние сме християни.
	— Човек се съмнява в тия проклети времена — отговори чифликчията. — Цялата ми къща е на ваше разположение.
	Единият от придружаващите ги запали газова лампа, която миришеше силно, а другият започна да връзва кучетата — две грамадни животни със здрави челюсти, еднакво страшни както за християните, така и за турците.
	Тримата конници слязоха от конете и влязоха в една широка зала, като носеха със себе си и оръжията. Сродниците на домакина отведоха в това време конете да ги подслонят.
	Залата на чифлика беше широка, празна. Цялата й мебелировка се състоеше от една дузина каменни вази, превърнати в делви за зехтин, и няколко счупени стола около една стара, може би от цял век маса.
	Но на стените не липсваха нито пушки, снабдени с фитили, нито добре излъскани ятагани.
	Чифликчията беше много едър, почти гигант, и изглеждаше още доста силен, при все че дългата му брада беше започнала вече да белее. Той каза на гостите си:
	— Дълъг живот на героя от Фамагуста, на мъжа на капитанката Буря, храбрата християнка! Влезте, вие сте у дома си.
	— Чуй ме най-напред — предупреди го Никола. — Не бихме искали да ти създадем неприятности с турците.
	— Какво искаш да кажеш? — попита чифликчията, като смръщи вежди.
	— Повтарям ти, че сме преследвани.
	— От голяма група ли?
	— Още не знаем.
	— Ние сме шестима. Дамаския лъв е с нас. Какво ще се страхуваме от тия кучета. Къщата е солидна, оръжие имаме в изобилие. А пък везирът сигурно не е изпратил цялата си кавалерия, за да преследва трима души… Далече ли са още турците?
	— Смятам, че ние сме избързали няколко мили.
	— Кара — каза чифликчията на един от сродниците си, — иди донеси вино. По-добре е да го пият християни, отколкото турци.
	— Те не се подчиняват вече на заповедите на Пророка — каза Мико — и пият повече вино, отколкото вода, уверявам ви…
	— Убедени сме в това, млади момко — отговори усмихнато чифликчията… — Господин Мулей-ел-Кадер, къде отивате?
	— В пристанището Капео. Трябва непременно да се срещна със Себастиано Вениеро. Вярвате ли, че ще го срещна там?
	— Да — отговори чифликчията. — Да, осемте му кораба са там и винаги под котва.
	Сродникът на Домоко се върна и донесе голяма делва, пълна с онова чудно вино, което толкова се харесваше на турците. Донесоха дървени чаши, Домоко ги напълни и каза:
	— За смъртта на исляма!
	— За пълното му унищожение — добавиха албанецът и Никола.
	Дамаския лъв нямаше смелостта да произнесе тост за унищожението на расата си, но и той пи.
	Двете кучета наостриха уши и започнаха да ръмжат заплашително.
	— Мълчете — каза чифликчията, като взе един камшик и ги заплаши.
	— Сигурно турците наближават — промълви Никола.
	— Да, кучетата. Но не вярвам да имаме сражение тази нощ. Мюсюлманите обичат много светлината. Те не ще се покажат преди изгрев-слънце. Но надявам се, че ще им изиграя хубава шега. А пък имаме и оръжия, с които ще си послужим най-добре.
	После, като се обърна към един от сродниците, той заповяда:
	— Китар, иди и спри часовника на малката кула.
	— Защо? — попита учудено гъркът.
	— Когато неколцината спасили се от клането селяни, които се намират на малко разстояние оттука, не чуят часовникът да бие, те ще разберат, че нещо става и ще ни дойдат на помощ.
	— Уговореният сигнал ли е това? — попита Дамаския лъв.
	— Да, господин Мулей, и ако…
	Той замълча. Старият часовник, преди завинаги да спре, още изпълняваше вековната си длъжност.
	— След един час слънцето ще изгрее и турците ще се появят — каза Домоко.
	Той се приближи до делвите, отхлупи три и след като ги помириса продължително, добави:
	— В тия е имало само вода.
	— Какво искаш да правиш? — попита Никола.
	— Не смяташ ли, че един човек може да се скрие тук?
	— Но турците ще вдигнат капаците.
	— Тогава ще отвържа кучетата и ще се бием. Да умреш днес или утре, е все едно. Нали винаги животът ни е изложен на много големи опасности.
	Китар се върна заедно с Кара. Двамата силни островитяни, свикнали на изненадите на това бурно време, изглеждаха извънредно спокойни.
	— Спрян ли е часовникът?
	— Да — отговори Китар.
	— Да угасим светлината и да разгледаме околностите на чифлика.
	Шестимата мъже изчакаха мракът да се сгъсти още, запалиха фитилите на пушките си и излязоха.
	Кучетата, сякаш предчувстваха нещо сериозно, ръмжаха тихо и се мъчеха да се отвържат. Нощ цареше вън. Зората още не се явяваше на хоризонта. Звездите бяха закрити от облаци.
	Мълчание, тежко и мъчително, беше обхванало всичко. Даже и кучетата като че ли разбраха на каква опасност се излагат господарите им, и престанаха да ръмжат. Шестимата мъже изминаха внимателно около петдесет метра и влязоха в едно опустошено лозе, за да прикрият фитилите на пушките си.
	Изведнъж албанецът предупреди:
	— Тихо!… Турците пристигат.
	— Откъде знаеш? — попита Мулей.
	— Виждам праха, който вдигат конете им — ето това малко облаче там.
	— Какво ни съветвате, Домоко? — попита Дамаския лъв. — Да вземем конете си и да избягаме?
	— Конете ви са изморени. Трябва да им дадете време да си починат, преди да тръгнете. Да се върнем в чифлика и да чакаме това, което ще се случи.
	— Съгласен сте да ни скриете?
	— Да… в делвите.
	— Но турците ще поискат да претърсят къщата.
	— Надявам се да ги изиграя.
	— Как?
	— Китар, Кара, идете напълнете съдовете с най-хубавото ни вино и ги поставете на масата.
	— Да, веднага — отговориха младите хора и изтичаха към къщи.
	— Да се приберем и ние — посъветва Домоко. — Не знаем колко са турците. И добре е човек да не се шегува с оръжията им. Тия кучета не си служат вече с лъкове.
	— Нищо повече ли не видя, Мико? — попита Дамаския лъв.
	— Да, облакът прах напредва бавно и се увеличава.
	Те влязоха вкъщи. Чифликчията отхлупи грамадните делви и каза:
	— Скочете вътре заедно с пушките и сабите си.
	Те угасиха фитилите и влязоха в големите вази, където се побраха лесно. Домоко пак ги захлупи, но така, че остави място, откъдето да влиза въздух. После той отвърза кучетата, които се спуснаха навън и залаяха яростно.
	Домоко и сродниците му угасиха отново светлината и застанаха на вратата.
	Чуваше се далечен шум, който известяваше за пристигането на конницата.
	— Ще бъдат тук, щом се зазори — каза Кара.
	— Вярваш ли, че са много?
	— Не. При дълбоката тишина, която царува в полето, и малко коне могат да вдигнат голям шум.
	— Този път турска, а не християнска кръв ще напои лозето ни — каза твърдо Домоко. — Но трябва да внимаваме да не избяга нито един, който после да разправя за клането.
	— Но нали ще намерят труповете? — забеляза Китар.
	— Ще изгорим всичко: хора и коне. Дърва не липсват, а в зимника ни има още две делви, пълни с ракия.
	— Ето ги!
	— А още не се е зазорило…
	Наистина някакви сенки приближаваха към чифлика сред облак от прах.
	Домоко, чието зрение беше отлично, въпреки възрастта му, гледаше внимателно малката група, която не изглеждаше много войнствена.
	— Тринадесет! — промълви той. — Нито един не ще остане!
	— Кой е там? — чу се остър глас.
	— Никой да не отговаря — прошепна Домоко.
	След няколко мига същият глас изрева:
	— Кучета проклети, ще отворите ли, или не? Аз съм каймакамин и водя със себе си конница.
	Тримата християни влязоха вътре.
	— Запали лампата, Китар — каза Домоко. — Няма защо да избягваме посещението им.
	Каймакаминът се спря на двеста крачки от чифлика. Той продължаваше да вика:
	— Кучета проклети! Инатите се и не отговаряте. Ще ви набия всички на кол и ще ви изядат орлите лешояди.
	Домоко излезе на вратата, като държеше за синджира едно от кучетата си.
	— Кой е там? — извика той.
	— Свиня такава! Толкова дълбоко ли спиш?
	— Работен ден. Бях уморен.
	— Ти ли си Домоко?
	— Да.
	— Отстъпник от християнската вяра?
	— Да.
	— Сам ли си?
	— Не. При мене живеят двама сродници.
	— А също и кучета, както изглежда.
	— Да. Страшни.
	— Преди да вляза в колибата ти, искам те да умрат.
	— Кучетата ли? Не, ефенди.
	— Как, проклетнико? Защото си станал мюсюлманин, мислиш, че имаш право да ми отговаряш, така ли?
	— Да — отговори Домоко.
	— Искаш ли да те изгорим в къщата ти?
	— Добре… Ще отвържа кучетата и заедно със сродниците ми ще почна бой с вас, разбойници!
	— Кълна се в Пророка — каза каймакаминът, — този човек е истински критски петел. Другари, ще има с какво да се забавляваме. Само нека почакаме деня.
	— Ефенди — каза Домоко, — можете да дойдете тук без страх. Кучетата не ще ви направят нищо. Искате ли да ви изпратя, докато чакате изгрева на слънцето, няколко делви, пълни с вино?
	— А! Лъжлив мюсюлманин! — изрева каймакаминът. — Ти пиеш вино, при все че Пророкът го е забранил на правоверните!
	— Казаха ми, че султанът пиел вино.
	— На него всичко е позволено, а и той пие само кипърско вино.
	— Моето не отстъпва на кипърското.
	— Мръсна свиня! Искаш да ме изкушиш ли?
	— Искате ли вино, да или не?
	Домоко се вълнуваше. Той не знаеше, че от няколко години турците не спазваха Корана и на драго сърце пиеха сока на патриарха Ной.
	Той чу, че конниците спорят. Най-после каймакаминът каза:
	— Донеси!
	— При едно условие: обещай ми, в името на Пророка, че ще остана жив и здрав.
	— Може да се обещае това, заради виното, което султаните ценят. Изпрати ни да пием и ние не ще направим нищо лошо на хората, които ще донесат делвите.
	— Разчитам на думата ви.
	Той попита сродниците си:
	— Страхувате ли се да занесете вино на тия кучета?
	— Не — отговори Китар. — Ще вземем със себе си и кучетата, и те няма да ни докоснат: страхуват се повече от нашите кучета, отколкото от християните.
	— Вземете четири делви и им ги занесете, деца.
	Двамата младежи пуснаха кучетата, взеха четири големи делви, пълни с вино, което наистина можеше да съперничи с кипърското, и се отправиха без колебание към турците.
	— Ето, тези кучета ни носят вино, с което да утолим жаждата си. Тия почитатели на Кръста се страхуват от нас. Ако бях везир, щях всички да ги обезглавя…
	Конниците бяха дванадесет, под водителството на каймакамина, чиято грамадна чалма беше украсена с половин дузина пера.
	— Кучета — поде той, — карате ни да чакаме… Поставете съдовете тук и дръжте на разстояние животните.
	Те се подчиниха и искаха да се върнат назад.
	— Хей, по-полека, селяни — извика шефът.
	Двамата християни забелязаха, че и той, и другите турци бяха слезли от конете и не можеха да ги последват. Те избягаха колкото могат по-бързо, следвани от кучетата, които лаеха яростно.
	— Почакайте да си намеря небцето и ще дойда да ви кажа две думи — им подхвърли каймакаминът.
	Домоко посрещна сродниците си с пушка в ръка. Но хубавото вино задържа мюсюлманите около делвите. Началникът им си беше запазил цяла делва и пиеше радостно, без да се грижи за Корана.
	— Вярваш ли, че ще дойдат тук? — попита чифликчията Кара.
	— Щом се зазори, ще дойдат.
	— Най-лошото е, че ще бъдат пияни — прибави Китар.
	— Може би, но това ще бъде и най-хубавото.
	Те влязоха в голямата зала. Домоко отвори делвите и предупреди:
	— Вероятно ще стане бой в тази зала. Но вие трябва да се покажете в последния момент.
	Беше се зазорило. Чуваше се, че турците се смеят шумно. Виното ги развесели. Само каймакаминът продължаваше да проклина християните. Най-после те се качиха на конете и се отправиха към чифлика.
	Тримата островитяни приготвиха пушките и ятаганите си, оставиха кучетата в залата и се показаха.
	Каймакаминът, който изглеждаше, че с мъка се държи на седлото, пристигна пръв до вратата.
	— Кой е господарят тук? — попита той.
	— Аз — отговори Домоко.
	— Вероотстъпник без съмнение?… Казват, че сте вярващи, за да запазите носа и ушите си, но ако ме слушаха…
	— Какво искаш? — прекъсна го християнинът. — Запази заплахите си за други случаи. Тук те не правят никому впечатление.
	— Кълна се в Пророка, ето един християнин, който има гореща кръв — подигра се турчинът и се приготви да слезе от седлото.
	— Колко души сте тук?
	— Трима.
	— Няма ли християнин, скрит в чифлика ти?
	— Повече от петнадесет дни никой не е идвал. Засега търговията никак не върви.
	— Мръсно куче! Искаш да ме заблудиш!… Ние вървяхме по следите на тримата конници, които избягаха от Крит и убиха двама от нашите.
	— Може би са минали оттук, когато сме спали.
	— Виждам, че носът и ушите ти са в голяма опасност.
	— Искаш ли да претърсиш къщата ми? Влез!
	— За да ми устроиш засада ли?
	— Разполагаш с много хора и можеш да ме накажеш.
	— О! Само калъчката ми стига. С християните много не се церемоня — похвали се офицерът. — Нека претърся колибата ти.
	— Внимавай с кучетата ми.
	— Убий ги!
	— Не! Те са много смели и ми служат добре.
	— Тогава ще ти отрежа главата.
	— Фитилът на пушката ми е запален — отговори смело чифликчията.
	— Куче! Смееш ли да въставаш срещу мене?
	— Не! Поканих те да влезеш в къщата ми и да пиеш вино с мене.
	— Да видим!… Усещам християнска миризма тук.
	Той влезе, като се клатеше малко, в голямата зала, изтегли шумно калъчката си и каза:
	— Християните са дошли тук.
	— Кои?
	— Тези, които търсим.
	— Намери ги!
	— Какво има в тия делви?
	— Вода.
	— Не е ли вино?
	— Не, но в зимника има много.
	— Донеси вино. Щом като султаните пият, и войниците им могат да си го позволят.
	Войниците също влязоха в залата с извадени саби и запалени фитили на пистолетите си. Но като видяха дългата маса, забравиха всичко, нетърпеливи да пият.
	Само каймакаминът като че ли подозираше нещо и се разхождаше из залата.
	Най-после и той седна до войниците си и започна да пие. Той вече беше изпразнил две дървени чаши, но изведнъж скочи и извика:
	— Тези проклети християни се подиграват с нас. Домоко, искам да видя какво има в тия делви. Отхлупи ги.
	— Отхлупи ги сам — отговори чифликчията.
	— Мислиш, че се страхувам ли?
	— Почвам да се убеждавам в това.
	Каймакаминът се приближи до една от големите каменни делви и повдигна капака й.
	— Християнин! — извика той и вдигна калъчката си.
	Този, който беше в делвата, скочи, хвърли се към него и извика със страшен глас:
	— Аз съм Дамаския лъв!


>	Към пристанището Капео

	Ахури, каймакаминът, занемя. Капаците на другите делви се отвориха: албанецът и Никола Страдиотос изскочиха навън.
	Дванадесетте конници гледаха с безпокойство шестимата мъже и двете ръмжащи кучета.
	— Какво искаш от Дамаския лъв? — попита Мулей.
	Турският офицер най-после се събуди от вцепенението. Той отстъпи малко назад и извика:
	— Значи ти си Дамаския лъв? Аз те уважавах много. Но Али Башиа обещава петдесет хиляди златни монети, ако те хванем, и аз не ще ги загубя.
	— Ето ме! Ела и ме хвани!
	— Напред, войници!
	Но войниците останаха по местата си и никак не им се искаше да се бият с толкова прославен човек.
	— Подлеци! — изгърмя той. — Ще накарам великия адмирал да ви набие всички на кол. Аз сам ще накажа този ренегат.
	— Ти! — изсмя се Мулей. — Други саби трябва да се срещнат с моята.
	Турчинът, възбуден от виното, се нахвърли, като нанасяше във въздуха яростни удари с калъчката си:
	— Ренегат! Достатъчно съм силен, за да отделя с острието си главата ти от раменете.
	— Ти си само карагьоз — подхвърли му в лицето Дамаския лъв.
	Като чуха тези думи, войниците се изсмяха силно. Луд от гняв, каймакаминът се хвърли върху Мулей, който наистина не искаше неговата твърде лека сабя да се удари с тежката калъчка на неприятеля му. Той чакаше сгодния случай да му нанесе смъртния удар. Турският офицер не беше фехтовач. Но той беше много смел, а тежкият му меч го правеше опасен.
	Изведнъж Дамаския лъв извика:
	— Умри!
	Острието му прободе гърлото на каймакамина. Струя кръв избликна от устата на нещастника, който падна възнак, без да може да каже дума.
	Войниците и не помислиха да отмъстят за него. Те се спуснаха към вратата и хукнаха да бягат, преследвани от кучетата, които се опитваха да ги захапят за краката, въпреки стоманените им обувки.
	Те се качиха на конете и избягаха на двеста метра от чифлика.
	Домоко се наведе над турския офицер и каза:
	— Той е мъртъв. Изнесете го навън.
	— Безплодна победа — промълви Дамаския лъв. — Ето ни обсадени.
	— Не се безпокойте, господине. Часовникът е все още спрян. Тази вечер една смела тълпа ще се присъедини към нас.
	— Но тези, които ни обсадиха, няма ли да поискат помощ?
	— Не се грижете за това. Китар вече се качи на кулата, за да наблюдава и да не позволи на никой от войниците да се отдалечи. Той стреля отлично и улучва много добре и отдалече… Искате ли да видите какво правят неприятелите?
	— Току-що щях да ви предложа това.
	Те взеха пушките и излязоха. Изглеждаше, че войниците нямат намерение да си отиват, при все че началникът им беше мъртъв. Бяха се подслонили зад конете и жестикулираха отчаяно.
	— Те искат да ни уловят — каза Домоко. — Те са дванадесет. Но ако приятелите ни дойдат тази вечер, тогава ще им дадем… А, очаквах това…
	Един кон се изправи, някой от войниците се качи на него и се отправи по следите, които бяха оставили при идването си.
	— Оставете Китар да действа — каза Домоко, като видя, че Дамаския лъв вдигна пушката си.
	— Но ако не улучи?
	— Ще улучи.
	Войникът се отдалечи на тридесет или четиридесет метра и препусна в галоп. Изведнъж Китар гръмна. Войникът, улучен от куршума на островитянина, разпери ръце и падна от седлото.
	— Сега коня! — извика Домоко.
	Втори изстрел се разнесе. Конят се заклати, разтърси главата си и падна до господаря си.
	Уплашени, турците се изправиха, изпразниха пистолетите си. После се качиха на конете и отидоха да се скрият в лозята на Домоко.
	— Страхувам се за гроздето ви — каза, смеейки се, Мулей на чифликчията.
	— Не бях много сигурен, че ще правя гроздобер, господине. Не може много да се разчита на реколтата, докато турците се разхождат из полето.
	— Още не се отказват от обсадата — забеляза албанецът. — Тези хора имат твърди глави.
	— По-скоро смелост — поправи го Мулей.
	— И ние ще стоим тук и ще ги гледаме, без да опитаме нищо?
	— Не трябва много да се бърза, млади момко — отговори Домоко. — Да почакаме тая вечер. И понеже обсадителите са ни дали почивка, да похапнем. Малко неща мога да ви предложа, защото в целия остров царува мизерия. Но всичко, което имам, е на ваше разположение.
	Кара влезе вътре и бързо приготви масата. Закуската беше много скромна: една тенджера с варени в зехтин зеленчуци, кисело мляко и доста сух хляб.
	При все че турците започнаха да стрелят, обсадените бързо унищожиха храната. Китар, който все още беше на пост горе на кулата, не беше забравен, отделиха от закуската и за него.
	Към обед положението беше същото. Турците не посмяха да изпратят друг пратеник за помощ, от страх пред непогрешимия стрелец, който, те разбраха това, ги наблюдаваше и в лозята.
	Домоко предложи на Мулей лула тютюн и извести:
	— До довечера няма да има промяна. Турците ще се ограничат да ни наблюдават, без да ни нападат.
	Но в същия момент думите му се опровергаха. Чу се изстрел и гласът на Кара, който извика:
	— На оръжие!
	Обсадените се спуснаха навън с пушки в ръце и видяха турците на коне, с вдигнати саби, готови за атака.
	Наистина войниците препуснаха конете в галоп по направление към чифлика, като крещяха диво.
	— Пусни кучетата, Кара — заповяда чифликчията.
	Двете кучета, насъскани от господаря си, се спуснаха с всичка сила. Научени на война, те всяха смут между конете, които се изплашиха много и щяха да хвърлят ездачите на земята. Последните с мъка ги овладяха, стигнаха в галоп до вратата на чифлика, като стреляха с пистолетите си.
	Мико сръчно свали един войник от коня и кучетата го разкъсаха в миг.
	— Сега са десет — каза Мулей-ел-Кадер, — неприятелите ни малко по малко се топят като сняг, когато слънцето го огрее. Ако сега и ние стреляме?
	— Не още — каза Домоко. — Вие сте мои гости и аз не искам нищо да ви се случи. Ако Дамаския лъв падне тук, ще си навлека омразата и на християните, и на турците едновременно.
	В този момент те чуха камбаната, че бие няколко пъти.
	— Помощ иде — каза радостен чифликчията. — Кара, оседлай конете! Ще държим на разстояние тези кучета.
	Започнаха да стрелят и турците пак се скриха в лозята. Обсадените дадоха около двадесетина изстрела, но без голям успех, когато Кара се върна пред вратата и подкани:
	— На конете!… Приятелите пристигат!
	Островитяните също имаха много хубави коне, смес от арабска и турска порода.
	Изведнъж наблизо до тях се чуха два изстрела от пушка и четирима конници се появиха, като викаха:
	— Долу полумесецът!
	— Да им помогнем! — каза Мулей.
	Всички се спуснаха с оръжие в ръка. Турците се изплашиха от нападението и потърсиха изход по посока на критяните, които идеха срещу тях. Но трима паднаха от конете. Другите поискаха да се оттеглят в лозята, но се срещнаха с Дамаския лъв и с другарите му.
	Срещата беше страшна. Започна се ожесточена борба с калъчки, с пистолети и ятагани. Но най-после турците бяха победени и кучетата ги довършиха.
	— Да, всичко е вече свършено, Корика — каза Домоко на християнина, който предвождаше нападението на четиримата новодошли… — Благодаря за помощта.
	— На мое място и ти би направил същото — отговори другият.
	— Без да се колебая… Забеляза ли, че часовникът не звъни?
	— Да. Помислих, че си се срещнал с турски патрул. Тръгнах веднага с тримата си синове. Сега нямате вече нужда от нас и ние ще се върнем в нашия чифлик. Имам овце по полето. Ако в мое отсъствие дойдат турци, не ще остане нито една.
	— Иди си, храбри приятелю, и благодаря.
	Четиримата мъже препуснаха в бърз галоп.
	Домоко се върна при Мулей и му предложи:
	— Искате ли да тръгнем за пристанището Капео? Моментът е благоприятен.
	— Такова бе и моето намерение. Към колко часа ще пристигнем там?
	— Посред нощ.
	— А тия трупове? Така ли ще ги оставим? Вярно, че турците не погребват християните, но…
	— Лешоядите ще се погрижат да изчистят поляната. Откакто войната царува, появили са се толкова много орли лешояди, че затъмняват небето. Те не ще закъснеят да дойдат на бойното поле. И когато се върнем, децата ми и аз ще изгорим само костите и ще ги хвърлим в костницата, където са натрупани останките на толкова християни, убити от неприятелите ни… Но да не закъсняваме. Да стигнем, преди Себастиано Вениеро да развее платната и да отиде да помага в Морео или другаде.
	Малко след това групата тръгна.
	Скоро щеше да настъпи нощта. Домоко водеше кервана в бърз галоп към север, откъдето се чуваше далечният шум на морето.
	Към полунощ чифликчията взе да кара по-бавно. Хладен ветрец повя: започваше да се чувства морският вятър.
	Той се взираше в тъмнината, за да забележи фенерите на венецианските кораби.
	Конниците дадоха малка почивка на конете си и пак тръгнаха, щастливи, че краят на пътуването им е близо.
	— Светлина! — извести Никола след няколко минути. — Светлина от корабите навярно…
	Те се спуснаха бързо през полето, сред което се различаваха развалини от чифлици, разрушени от турците. После заслизаха по склона, който се спускаше към морето, викайки:
	— Ние сме християни!…
	Сред малкото пристанище се люлееха пет военни кораба, най-хубавите, които Венецианската република беше изпратила в Адриатика.
	Като чуха викове, венецианските моряци изгърмяха във въздуха четири пъти, после свалиха един дълъг капак, снабден с топ.
	Един офицер слезе от кораба и се отправи към малката група. Хората му държаха пушки със запалени фитили, защото се страхуваха от изненади. Той попита:
	— Кои сте вие?
	— Предупредете началника си, че Домоко се върна и води със себе си Дамаския лъв.
	— Преследвани ли сте?
	— Бяхме… Но избихме тези, които ни преследваха. На разстояние от двадесет километра не може да се намери сега турчин.
	Моряците вдигнаха фенерите и осветиха един по един бегълците. После офицерът заповяда:
	— На борда! Лъвът на свети Марко нека ви покровителства!


>	Себастиано Вениеро

	Когато Мулей-ел-Кадер и другарите му се качиха на капитанския кораб, старият адмирал Себастиано Вениеро още не беше слязъл в кабината си. Той разговаряше с племенника си Лоренцо, млад, но вече много храбър мъж, когото Вениеро искаше да направи капитан.
	Той седеше на задната част на кувертата и беше сложил крака си на един стол, защото беше раняван в петата.
	Като видя Домоко и Никола, които познаваше и чиято преданост към Републиката той ценеше, адмиралът поиска да стане. Но Дамаския лъв избърза, приближи се и каза:
	— Не, адмирале. Не ставайте, моля ви, за да поздравите Мулей-ел-Кадер и приятелите му.
	Покръстеният турчин беше познат и обичан в цяла Италия. Адмиралът го загледа с интерес и попита:
	— Дамаския лъв! Името ви е познато във Венеция. Идвате от Крит, нали?
	— Да, адмирале.
	— Как вървят работите там? Дали този нещастен град ще свърши като Фамагуста?
	— Съпротивляват се храбро, сражават се ден и нощ и умират за славата на Лъва на свети Марко, като шепнат името на Исуса.
	— Падането на града неизбежно ли е?
	— Мисля, че не. Неприятелите мъчно ще го превземат.
	— За да рискувате да дойдете тук, навярно сте имали важна причина.
	— Али Башиа открадна сина ми, когото оставих във Венеция.
	— Куче! Какво иска да прави с него? Мюсюлманин ли?
	— Той е действал по желанието на Хараджа.
	— Господарката на замъка Юсуф?
	— Да, адмирале.
	— Тя е достойна племенница на Али Башиа. Дано не падне в ръцете ми, защото ще бъда безмилостен. Къде е синът ви? На адмиралския кораб?
	— Да — отговори Никола, — пазят го в една кабина.
	— Малтретиран?
	— Не, адмирале, преди два дни бях на адмиралския кораб и можах да го видя.
	— Ето ценен човек! — промълви Себастиано Вениеро. — Колко военни кораба командва Али Башиа?
	— Двеста, всички отлично въоръжени.
	Венецианецът като че ли малко се обезкуражи, но веднага пак доби енергичния си вид.
	— Кой знае — промълви той като на себе си. — Изненади всякога може да се очакват. Не ще е лесно да се отнеме синът ви от Али Башиа — призна той на Мулей. — Но вие толкова много сте услужвали на Венеция и аз съм задължен да ви помогна.
	— Дойдох да ви разкажа и за друг случай.
	— Говорете, Мулей.
	— Баща ми, дамаският паша, е бил пленен от Хараджа, измъчван и после затворен в подземията на замъка Юсуф.
	— В този проклет замък, който при случай бих разрушил до основи? Още ли живее там племенницата на Али Башиа?
	— Засега не. Тя е на кораба при чичо си, ранена от удара със сабя пред укрепленията на Крит от жена ми, капитанката Буря.
	— Херцогинята от Еболи е първият страж на християнството — възхити се адмиралът.
	След това той обу специалната си обувка, защото откакто беше ранен, не можеше да понася тежките стоманени обувки, и стана с усилие.
	— Не се печелят битки с приказки — каза той изведнъж. — Венецианският сенат разбра това, но малко късно.
	Той заобиколи и се приближи до Мулей, когото попита:
	— С кого да почнем — с бащата или със сина?
	— Със сина — отговори Дамаския лъв.
	— Би трябвало да устроим засада на този проклет Башиа.
	— Защо не, адмирале — съгласи се Никола. — Достатъчно е да му изпратим писмо, с което да му съобщим, че трябва да дойде тук, за да получи заповеди от султана. Но трябва да имаме имперски печат.
	— Имам два — отговори Вениеро. — Граф Миниго ми ги подари. Взел ги е от един турски кораб през време на минаването му през Цариград… Но Башиа е много хитър, за да падне в капана. Но може да се опита, ако се намери кой да му занесе писмото.
	— Аз! — предложи Мико. — Али Башиа никога не ме е виждал и мога да мина за турчин.
	— Поздравявам те за храбростта. Но трябва да те предупредя, че турците са безмилостни и че рискуваш да бъдеш обезглавен като Тлеполо, нарязан на парчета като Асторе Балиойе или жив одран като Марк-Антонио Бригадин.
	— Зная. Но при все това ще занеса писмото, ако някой от вас ме придружи донякъде, за да ми помогне да караме лодката, от която ще имам нужда.
	— Ако ми обещаеш, че ще сляза, преди да стигнем до турската ескадра, ще дойда с тебе — предложи Никола.
	— На драго сърце, приятелю — прие албанецът. — Адмирале, чакам писмото и една лодка.
	— Веднага — отговори Себастиано Вениеро, който пишеше отлично на арабски. — Нека се надяваме, че нашият противник в този случай няма да е така умен, както обикновено, и ще падне в клопката.
	Адмиралът слезе за малко в кабината си и се върна с писмото, което подаде на албанеца и каза:
	— Ако Али Башиа те попита какво съдържа писмото, отговори, че то съдържа заповеди от султана… Няма ли да се смутиш?
	— Не. Ако лодката е готова, а също и Никола, тръгвам.
	— Ето ме — извести гъркът. — Зная разположението на флотата на Али Башиа. Ако имах огън, бих могъл да запаля главния кораб.
	— А синът ми! — извика Дамаския лъв.
	— Имате право!… Детето пречи да предприемем подобно нещо.
	— Ако дойда и аз с вас? — предложи Мулей.
	— Не — забрани адмиралът. — Турците ще бъдат много щастливи да ви хванат и одерат жив.
	— Лодката е готова — извести един офицер.
	— Още една дума — каза Вениеро. — Смятам, че ще ви трябват около дванадесет часа, за да стигнете до Крит, при все че има благоприятен вятър. Гледайте да стигнете там през нощта. Така че ако Али Башиа не се усъмни, ние не ще му дадем време да узнае с турци ли има работа, или с венецианци. Вървете, храбреци, и нека свети Марко ви покровителства.
	Гъркът и албанецът слязоха по една въжена стълба в лодката. Тя беше от тези лодки, които венецианците наричаха каик, широка и къса, с хубави платна.
	— Аз ще взема кормилото, а ти платната — каза гъркът на албанеца. — Албанците се научават отлично да карат по езерото Скутари.
	— Малко планинци са го обикаляли толкова пъти, колкото аз — отговори Мико.
	Вдигнаха въжетата и лодката тръгна.
	Имаше лек ветрец и тя бързо се отдалечи на изток.
	Нощта беше много хубава, макар да нямаше луна.
	— Ще стигнем лесно до Крит — каза гъркът.
	— Вярвам. Но да се разберем, приятелю. Къде трябва да слезеш ти?
	— На около две мили от града има скали с обитаеми пещери. Ще ме оставиш там.
	— А аз с лодката ли да продължа до пристанището?
	— Брегът не е удобен за ходене пеша. При това ти можеш да попаднеш на някой турски патрул, преди да успееш да покажеш писмото.
	— Дали ще мога да се върна и да те потърся?
	— Ще направиш каквото можеш. Но за мене не се безпокой. Познавам острова и всичките му кътчета. За да ме хванат, турците ще трябва да се поизпотят добре.
	— Ще се опитам да отвлека сина на Дамаския лъв.
	— Напразно. Само ще загубиш кожата си. Малкият е много добре пазен… Освен това ще провалиш и плана ни.
	Вятърът се усилваше. Странни светлини се явяваха по водите на Средиземно море. Навярно на два или три метра дълбочина имаше цели групи от медузи.
	Към четири часа сутринта започна да се зазорява. При все че нищо не се виждаше нито по морето, нито на сушата, те спуснаха платната. И за да спазят нарежданията на адмирала, потърсиха с очи по дължината на брега подслон, където да могат да скрият лодката и да чакат там, докато се стъмни.
	Наблизо на брега те откриха стара колиба, в която можеха да се скрият и да не бъдат забелязани, ако случайно някой турски параход се появеше да разгледа крайбрежието. Те закараха лодката към тоя край, изтеглиха я на брега и като запалиха фитила на пушките си, се упътиха към срутената колиба. Нищо подозрително. Настаниха се на слънце между две пясъчни дюни близо до колибата и приготвиха обяда си от провизиите, които Вениеро беше сложил в лодката.
	Те можаха дори два пъти да се нахранят, защото денят мина спокойно. Отдалече се чуваше стрелбата около обсадения град.
	Когато слънцето залезе, те се качиха на лодката и разпънаха платната.
	Скоро се показаха звездите и задуха вятър.
	— След два часа, а може би и по-рано — каза Никола, — ще стигнем Крит… Сърцето ти бие ли?
	— Ни най-малко, честна дума — каза албанецът и вдигна рамене.
	— Но това, което ще извършиш, е много смело.
	— Говоря отлично турски, моля се като ходжа. Кой ще ме вземе за християнин?
	Малко по-късно Никола извика:
	— Там долу… Светлини…
	— Корабите на ескадрата?
	— Разбира се — отговори гъркът, който, изправен, внимателно разглеждаше брега.
	Каикът премина бързо още три или четири мили. После го отправиха към брега. Там се забелязаха скали, които навярно скриваха тесен и дълбок залив. Вълните се удряха о тях с голям шум.
	— Ето убежището ми — каза гъркът. — Там има пещери, които са служили за подслон на християните при преследването им от турците. Те са на около две мили разстояние от Крит. Няма по брега други скали, подобни на тях. Ще можеш ли да ме намериш на връщане?
	— Няма да се заблудя, не се бой. Щом предам писмото, ако Али Башиа не ме набие на кол, ще те потърся тук.
	— За последен път те предупреждавам да не се опитваш да отвлечеш малкия Енцо. Само ще те убият, без да услужиш никому. Ние ще вземем мерки да го изтръгнем от ноктите на тигъра.
	Той взе пакет с провизии, метна на рамото си една тежка пушка и скочи на морския бряг.
	— Тръгвай бързо — каза той на албанеца. — Островът гъмжи от шпиони. Може да ни видят.
	— Лека нощ, Никола. Бог да те пази!
	Мико започна да гребе и се отдалечи в нощта. Гъркът го следи дълго с очи, после започна да се изкачва по една скала, за да се скрие в една позната нему пещера. Бързо се изкачи на близо петдесет метра височина. Той заобиколи скалата и видя пред себе си входа на пещерата.
	— Ето стаята ми за тази нощ — промълви той.
	Като погледна към морето, той различи една черна точка: лодката на Мико.
	— Опасна решителност! — каза той високо и в този миг почувства, че някой го хваща за раменете. Два остри гласа извикаха:
	— А! Християнско куче!
	Нападението беше така внезапно и неочаквано, че гъркът не можа да си послужи нито с пушката, нито с ятагана си.
	Двамата моряци от флотата на Али Башиа, излезли от пещерата, го бяха пленили, без да може да се съпротивлява.
	— Какво правиш тук, свиня такава? — каза по-възрастният, брадат и със свиреп вид.
	— Не съм християнин — отговори гъркът. — Виждате добре, че говоря турски като вас.
	— Всички казват така, за да спасят кожата си… Но ние не ти вярваме.
	— Аз служих на Али Башиа до края на последната седмица — потвърди Никола. — Бях подофицер на борда на адмиралския кораб.
	Двамата турци, които бяха вдигнали ятаганите си, започнаха да се смеят.
	— Мръсно куче! — изрева брадатият. — Искаш да ни заблудиш. Но ние не сме от тия, които изпускат плячката си. Нали, Китаб?
	— Разбира се, не — потвърди вторият моряк. — Християните са добър лов и за всеки се плаща по една флорина (12 златни лева).
	— Какво ще правите с мене? — попита гъркът.
	— Ха-ха! Какво ще правим с тебе? Ха-ха… Виждал ли си по-глупав човек от този, Китаб?
	— Никога!
	— Нито аз. Господин подофицер на великия Башиа, главите на християните се плащат по една флорина за всяка. С една флорина морякът може цяла седмица да пие кипърско вино, каквото пие султанът.
	— Но къде се плаща тая флорина?
	— На борда на адмиралския кораб.
	— Така че когато Али Башиа види моята глава, той ще я познае и ще ви набие на кол.
	— По-полека, господине! Може би казваш истината, но ние ще вземем мерки твоята глава да пристигне на борда неузнаваема. Сега, кучи сине, стига си бъбрил. Приготви се да умреш. Нали, Китаб?
	— Да… кълна се в Пророка… Не искам да загубя флорината.
	— Кучета! — извика гъркът, като напразно се опита да се изтръгне от ръцете им.
	— Идея! — предложи Китаб на другаря си. — Не съм виждал никога как пука християнска тиква.
	— Е?
	— Да му дадем в двете ръце нашите два пистолета и да го заставим да се убие. Двата куршума ще направят главата неузнаваема.
	— Не, Китаб. Ще го завържем за лодката и морските раци ще погрижат да го направят неузнаваем.
	— Разсъждаваш като муле. Башиа може да ни отговори, че сме извадили трупа на някой удавник и да откаже да ни плати.
	— Имаш право — отговори брадатият моряк. — Тогава да погледаме как пукат главите на християните.
	Единият от тях започна да пълни пистолетите и да им пали фитилите.
	— Какво трябва да правя? — попита Никола, внезапно подчинил се на съдбата си.
	— Да си пръснеш черепа — отговори брадатият моряк. — Затвори очите си и натисни крачетата на пушките.
	— Дайте! Но Аллах ще ви накаже!
	Двата звяра му подадоха оръжията и се отдръпнаха малко настрана, за да не бъдат опръскани с кръв.
	Два гърмежа се чуха и веднага след това два вика на агонизиращи. Гъркът обърна пистолетите към двамата глупци.
	— Идиоти — каза той. — Турските дини пукат.
	Той се наведе над труповете, взе оръжията и мунициите им и ги хвърли от една скала в морето. Чу се шум от падащи във водата тела. После нищо повече.


>	На кораба на Али Башиа

	Мико запали фенера на ладията, за да не го изненада някой куршум. Той виждаше ясно пристанището — толкова ясно, че можеше да преброи фенерите на всички кораби, пуснали котва, докато навън подвижните светлини му посочваха готовите за бой кораби, които пазеха от изненада почиващата ескадра. Мико отправи лодката си към едно малко корабче, което се люлееше, без помощта на весла, на разстояние една миля от брега.
	— Хей! Спри или ще стреляме… Кой е там?
	— Турчин!… Идвам от залива Капео и нося писмо от султана.
	— Доближи се!
	Албанецът докара лодката си под борда на корабчето.
	— Качи се! — заповяда гласът.
	Мико завърза каика за стълбата и се покачи пъргаво на борда.
	Един капитан, заобиколен от половин дузина офицери, скочи върху него, хвана го за врата и заповяда:
	— Покажи писмото.
	— Мога да го предам само на Али Башиа.
	— Не съм глупав и няма да го отворя — отговори капитанът. — Великият адмирал би ме набил на кол за това. А аз държа на живота си, поне докато падне Крит.
	Моряци донесоха няколко фенера. Мико извади писмото от един от вътрешните си джобове и показа на учудения капитан печатите, с които беше затворено.
	— Кълна се във всички девици в Рая, щях да извърша голяма грешка, ако бях стрелял по този човек… Печат на султана! Много добре го познавам.
	Като изгледа внимателно Мико, той попита:
	— Кой ти даде писмото?
	— Не мога да ви отговоря. Тези работи засягат лично Али Башиа. Аз също държа за кожата си.
	— Имаш право. Ти си млад. Можеш да бъдеш свидетел на още множество победи на исляма.
	Корабът, влачейки каика, се отправи към пусналата котва флота.
	Тази вечер царуваше затишие. Само предните постове стреляха от време на време. Ужасната стрелба от миналите дни беше престанала.
	Малкото корабче мина без мъчнотии посред двата кораба на ескадрата и се приближи до най-главния. Офицерът се качи на борда на последния и накара да го заведат при Али Башиа.
	Адмиралът пушеше с наргилето си, седнал пред една маса, където обикновено се хранеше генералният щаб. Близо до него, на едно канапе от бяла коприна, лежеше Хараджа. Страшната жена беше малко бледа. Но очите й не бяха изгубили блясъка си.
	— Какво искаш? — попита адмиралът приближаващия се капитан.
	— Новини от Цариград с печата на султана, господарю — извести офицерът.
	— Писмо?
	— Да, донесе го един моряк, който пристигна от залива Капео.
	— Какъв моряк?
	— Не посмяхме да го разпитаме.
	— Глупак! — каза адмиралът и взе писмото. — Изпрати ми човека, който го донесе.
	— Писмо от султана — промълви Хараджа с променен глас. — Внимавай, чичо. Това са обикновено тъжни съобщения, чийто край е коприненото въже.
	— Имат нужда от мене. Знаят, че флотата ми е предана. И че ако отида и пусна котва пред Цариград, не ще им бъде лесно.
	Той внимателно отвори писмото.
	— Е? — попита племенницата.
	— Викат ме да отида в Капео, където ще получа тайни заповеди от висш чиновник на двора.
	— Защо? Султанът не е ли доволен от начина, по който се води обсадата?
	— Вероятно — промълви адмиралът, видимо смутен. — Може би те мислят, че е достатъчно да проговориш, за да паднат стените на този град… Нека дойдат за малко да опитат венецианските оръжия…
	— Внимавай! Пази се от шпиони. На богатството и щастието ти мнозина завиждат.
	— Зная това по-добре от тебе. Но ако си въобразяват, че ще ми отнемат командването, лъжат се.
	Капитанът се върна, последван от албанеца.
	Али Башиа впи очите си в тези на Мико, който беше извънредно спокоен, въпреки че рискуваше живота си.
	— Откъде идеш?
	— От Капео.
	— Как пристигна дотук?
	— С един каик.
	— Има ли военен кораб в Капео?
	— Да, господарю. Той пристигна направо от Цариград, с изричната заповед да не идва в Крит. Нарича се „Струмика“.
	— Не съм чул нищо за него. Навярно той е нов кораб?
	— Пуснат е в движение едва от три седмици.
	— Кой е капитанът му?
	— Капитан Родосто… Но…
	— Защо спря? — попита Али Башиа, който не го изпущаше от очи.
	— Той е капитан без власт, ако мога така да кажа, откакто султанът изпрати на борда един висш служител, който нищо не разбира от морските работи.
	— Вярвам всичко това… Знаеш ли какво се иска от мене?
	— Не, господарю.
	— Ако можеш да ми дадеш сведения, ще те възнаградя богато.
	— Аз съм само прост моряк.
	— Предназначението ти е странно. Откъде си?
	— От Албания, господарю.
	— А! Тия войнствени планинци са решили да се спуснат и по море.
	Али Башиа, загрижен, се обърна към Хараджа и я попита с тих глас:
	— Какво да правя?
	— Ако не се подчиниш, султанът е способен да ти изпрати копринено въже в златно сандъче.
	— А ако се разбунтувам против тези заповеди, които идват от Цариград, а не от генералния щаб на везира?
	— Бунт?… А после?…
	— Вярно. Трябва тогава да отида и нападна джамията „Света София“. Ще те прехвърля на друг кораб и ще отида на тази среща. Но не сам, защото аз рискувам кожата си, а не султанът, който в това време спокойно си пие кипърско вино.
	— Какво реши?
	— Ще отида в Капео, следван от многобройни кораби.
	Той се обърна към Мико.
	— Какви заповеди ти даде твоят капитан?
	— Да се върна колкото може по-скоро!
	— Кълна се в Пророка!… Да не би да си приготвил някое въже за мене?
	— Аз съм моряк, а не палач. При това не бих посмял да вдигна и малкия си пръст срещу толкова ценен човек.
	— Чуваш ли, Хараджа? Той е обикновен моряк, но ако аз бях султан, щях да го назнача веднага контраадмирал… И така, храбрецо, искаш да тръгнеш ли?
	— Ако позволите…
	— Ще ти дам другар, който да те придружава по пътя и който ще връчи едно писмо на твоя капитан… А аз не мога да стигна до залива Капео преди зората… Могдор!…
	Един грамаден негър, въоръжен до зъби, се качи на борда.
	Адмиралът го отведе в един ъгъл и му каза тихо:
	— Ще придружиш този човек. И ако се опита да избяга, смажи го.
	— Добре, господарю.
	Великият адмирал извади от джоба си шепа жълтици, подаде ги на Мико и каза:
	— Това е за тебе… Ако някога имаш нужда от покровителство, спомни си за Али Башиа.
	— Благодаря, господарю — каза Мико, който се стараеше да прикрие загрижеността си. — Никога не ще забравя благородството на великия адмирал.
	— Можеш да тръгваш.
	Мико поздрави и излезе, последван от негъра, който вървеше по петите му.
	Капитанът беше докарал лодката под стълбата.
	— Пази се от акулите — посъветва той Мико. — От един кораб, който току-що се прибра, съобщиха, че са срещнали цяла група акули.
	— Имам пушка.
	С няколко удара на веслата той закара лодката си на открито, насочи платната и седна при кормилото. Негърът се настани на пейката срещу него, като го гледаше втренчено със страшните си очи.
	— Няма нужда да ме гледаш така — сухо каза Мико. — По-добре ми помогни да караме лодката.
	— Заповядано ми е да те наблюдавам.
	— Питам се откъде бих могъл да избягам! — отговори иронично албанецът.
	Негърът мълчеше. Той извади огниво и запали фитилите на пистолетите си.
	— Какво правиш? — попита Мико.
	— Не чу ли, че са се явили много акули? Каикът не е много голям. Тия проклети животни може да ни нападнат.
	— Вярно… Запали тогава фитила и на моята пушка.
	— Не. Само аз трябва да стрелям. Дай ми оръжието си.
	— Да не би да поискаш и главата ми, та после да си присвоиш жълтиците, които ми даде Али Башиа?
	— Заповядано ми е да те наблюдавам, а не да те обирам.
	Мико тихичко избъбри едно проклятие и му подаде пушката си, защото нямаше какво да прави. После се обърна и пак седна при кормилото.
	„Трябва непременно да се отърва от този човек, преди да стигна до скалите, където ме чака Никола — си казваше той. — Но как да стане това?“
	Той погали скрития в пояса му ханджар, който имаше много тънко острие. Но този ханджар беше недостатъчно оръжие в сравнение с пушката, чийто фитил гореше сега в ръцете на негъра.
	Изведнъж той различи във водата светлини, които веднага позна.
	— Акулите — промълви той. — Ако можех…
	Обхванат от някаква мисъл, той извика:
	— Ето ги!… Стреляй или ще нападнат лодката ни!
	Негърът стана и изтича към предната част на лодката. Той се качи на парапета й, за да вижда по-добре. Мястото беше тясно и вълните, които раздрусаха лодката, замалко щяха да го съборят.
	Полека Мико развързваше въженцето, което прикрепяше водореза към мачтата и дърпаше водореза към себе си.
	— Свърши ли? — попита той негъра и удари силно дръжката на кормилото, за да докара лодката напряко на вятъра, като изпусна водореза. Той удари силно негъра, който се преметна във водата.
	Чу се страшен вик.
	Акулите веднага се нахвърлиха на тази плячка. В един миг те откъснаха ръката на негъра, който след падането си веднага беше излязъл на повърхността. Страшен рев се чу отново. Кръвта на нещастника течеше силно. Въпреки това той продължаваше с единствената си ръка да нанася удари с ятагана си на заобиколилите го акули. Но тази борба не можеше да продължи много дълго. Скоро акулите щяха да го разкъсат.
	„По-добре да го убия — помисли си албанецът. — По-малко ще страда.“
	Той взе пистолетите си и ги изпразни по посока на негъра. Последният изчезна веднага. И акулите го последваха.
	Мико избърса студената пот, която изби по челото му при това зрелище, и си каза:
	„Страшни преживявания… Не трябва да се борим с равни оръжия с тези турци, които не се поколебават да убиват дори и децата на християните… Сега да потърся гърка. Скалата навярно не е далече.“
	Той напълни отново пистолетите си, стегна малко платното, взе дръжката на кормилото и отправи лодката на запад.
	Пътува приблизително четвърт час. После въздъхна облекчено. Въпреки тъмната нощ, той разпозна скалата.
	Веднага изгърмя веднъж във въздуха. Малко след това светлина блесна в нощта и се чу гърмеж от пушка.
	— Приближи се! — чу глас. — Но кой е там преди всичко?
	— Аз, Мико.
	— Добре… Ела по-близо.
	Каикът заобиколи два или три пъти и наближи брега. Веднага гъркът скочи в него, заедно с оръжието си.
	— При платната, Никола… Може би вече Али Башиа е напуснал Крит.
	— Само със своя кораб ли?
	— Не вярвам.
	— А синът на Дамаския лъв?
	— Ти имаше право. Невъзможно ми беше да направя нещо за него.
	— А Хараджа?
	— Видях я. Тя е на оздравяване.
	— Тигрите винаги се съвземат.
	Като си говореха, те отправиха лодката към открито море. Вятърът беше благоприятен. Те имаха време да си разкажат приключенията.
	— И така — заключи Никола, — ти мислиш, че Али Башиа е паднал в клопката.
	— Не съвсем, защото няма да дойде сам, ако добре чух какво казваше на племенницата си.
	— Тогава да побързаме да предизвестим Себастиано Вениеро. Той не е човек, който се оставя да го изненадат. Но едно предупреждение всякога е от полза. И ако корабите, които ще придружават Али Башиа, не са много, като вземем предварително мерки, можем да сполучим.
	Те опънаха платната. После седнаха на скамейката в предната част на лодката, като сложиха пушките между коленете си. На задната част на каика пистолетите на негъра още пушеха.


>	Сражение

	Пътуването им не продължи дълго. Скоро те съзряха една турска ладия, която имаше за цел да наблюдава брега или пък беше изпратена от Али Башиа, който навярно се бе вече разкаял, че е позволил на странния пратеник да си замине.
	Двамата мъже бяха предупредени да спрат, но те избързаха и излязоха на брега, за да се скрият между скалите.
	Но и там те бяха последвани от моряци, въоръжени с пушки, които слязоха от ладията и се спуснаха върху тях.
	Положението им стана критично, но съвсем неочаквано един от корабите на Себастиано Вениеро, изпратен навярно на разузнаване, връхлетя върху турската ладия и я потопи бързо, защото беше отлично въоръжен.
	Бегълците дадоха знаци на венецианския кораб, който изпрати една лодка да ги вземе. И двамата герои на толкова приключения, станали за четиридесет и осем часа, се намериха на борда на кораба, който бързо се отправи към залива Капео.
	Когато Никола и Мико пристигнаха на адмиралския кораб, Себастиано Вениеро закусваше заедно с Дамаския лъв и целия генерален щаб.
	— Сполучихте ли? — попита той веднага, като стана, въпреки раната си.
	— Али Башиа каза, че ще дойде.
	— Със своя кораб ли?
	— Не зная със сигурност. Но мисля, че не ще дойде сам.
	— А! Ще го придружават и други кораби… Значи, той се съмнява. И наистина аз бих се учудил, ако един толкова учен човек падне така лесно в клопката ни.
	— Но писмото го смути много. Той се питаше каква съдба му готви Цариград.
	— Вместо Цариград той ще намери Венеция… Но да си довършим закуската, господа, имаме време.
	Адмиралът наблюдаваше небето, довършвайки закуската си. Леки облачета плуваха по него. Духаше сироко, великият балетмайстор на Средиземно море.
	— Ще имаме лоша нощ — каза той. — Стихиите са решително против нас… Но ще видим въпреки всичко дали ще ни се усмихне щастието, за да можем да атакуваме, или ще трябва да минем, като употребим всичката сила на веслата, през цялата ескадра.
	— За да се оттеглим в Адриатика ли? — попита Мулей-ел-Кадер.
	— Не. Ако не мога да освободя сина ви, ще се отправим към замъка Юсуф. Ще освободим баща ви и ще разрушим това гнездо на усойници. Имам заповед да остана в тия води, за да покровителствам християните. Ще се движа по тези места около Крит и около Кипър.
	Той се обърна към офицерите и заповяда:
	— Всеки трябва да бъде готов тази нощ. Може би ще имаме сражение, а може да се наложи и да бягаме.
	Офицерите отидоха да дадат заповеди и да приготвят всичко необходимо за очакваните през нощта събития, а Дамаския лъв се обърна към адмирала и каза:
	— Не знаете ли какъв ще бъде резултатът от срещата ви с Али Башиа?
	— Ако той дойде само с капитанския кораб, лично аз, при все че съм ранен, ще нападна пръв. Но се съмнявам да дойде сам. Във всеки случай, по всичко изглежда, че тая нощ ще имаме сражение.
	През целия ден не се забеляза никаква гемия в околностите на пристанището Капео. Най-добрите и бързи кораби го бяха напуснали, защото получиха заповед от адмирала да наблюдават морето.
	Това отсъствие на неприятелски кораби тревожеше Себастиано Вениеро. Той си казваше:
	„Невъзможно е умният Али Башиа да не изпрати напред някой разузнавач. Дали, осведомен и сигурен, че е изигран, не ми готви и той нещо?… В такъв случай ще бъдем много неприятно изненадани… Ба! Ние сме тук, за да се бием и да защитаваме славата на Лъва на свети Марко. Ще я защитаваме, каквото и да се случи.“
	Най-после слънцето залезе. Настъпи нощта. Обаче никаква светлина не издаваше приближаването на очаквания кораб.
	— Как мислите вие? — попита Мулей. — Дали очакването не ще бъде безполезно?
	— В никакъв случай не мога да допусна това. Осведомен, Али Башиа ще дойде, придружен от много кораби, да ни изненада. Заблуден от писмото ми, пак ще дойде. Защото писмото носеше печатите на султана. И той не може, не подчинявайки се, да рискува да му бъде изпратено прочутото копринено въже, от което се страхуват и най-могъщите отомански военачалници.
	В този миг от височината на една мачта се чу вик:
	— Светлина на изток!
	— А! Али Башиа е захапал въдицата… Замъкът Юсуф е във всеки случай наш.
	Той попита:
	— Фенери на кораби или лампи на ладии и малки корабчета виждаш?
	— Фенери на кораби.
	— Преброй ги добре!
	— Четири.
	— Не повече?
	— Не виждам повече.
	— Изненадан съм, че Али Башиа идва с толкова малко сили… Защото не можех да се надявам, че той ще рискува да дойде само със своя кораб.
	— Тогава започнете сражение!
	— Без да се бавя, при все че сега аз се страхувам от клопка. Но корабите ни са много по-бързи от турските и даже да са ни устроили такава, ще можем да избягаме.
	Той се качи на мостика с помощта на племенника си, взе рупора и извика високо:
	— Всички на поста!… Ще премерим силите си с тия на Али Башиа.
	Голямо раздвижване настана на всички венециански кораби. Издигаха на кувертите барикади, за да разделят ясно предната част на кораба от задната; сменяха местата на подвижните оръжия; натрупваха на кувертата муниции.
	Надзирателите слязоха при каторжниците и им казаха:
	— Ще си запушите устата с кърпа и ще умрете, ако трябва, без да издадете звук!
	Към тази заповед те прибавиха страшни заплахи и удари с камшици.
	В десет часа и половина осемте кораба напуснаха пристанището и се отправиха срещу мюсюлманите, начело с капитанския кораб.
	Себастиано Вениеро, който наблюдаваше внимателно морето, предположи:
	— Пиратът не е дошъл само с тия три кораба. В залива при онзи малък нос навярно има и други, готови да връхлетят когато трябва върху нас.
	Артилеристите и от двете страни започнаха стрелбата.
	Турската ескадра беше готова за сражение. На кувертите на техните кораби се виждаха войници, въоръжени не с пушки, а със стоманени лъкове.
	Корабът на Себастиано Вениеро щеше да връхлети върху този на Али Башиа, когато венецианският адмирал извика в рупора:
	— Стой!… Стой!…
	Той не беше се излъгал, като предчувстваше, че и други кораби се криеха в околностите, готови да нападнат, щом започне сражението. Наистина десет големи кораба излязоха бърже от един вид фиорд, скрит между два високи склона.
	— На север! — извика адмиралът. — Стреляйте с оръжията, които са на задната част на кораба!
	Осемте кораба на Републиката описаха голяма крива линия, като стреляха с топовете и с пушките си. После те избягаха на север.
	Мюсюлманите, като видяха, че плячката им се изплъзна, започнаха яростно да стрелят. Но беше много късно. Корабите им по бързина не можеха да се мерят с венецианските.
	— Никак не обичам да обръщам гръб на неприятеля. На такъв жест не съм свикнал. Но в този случай разполагам само с осем кораба и не трябва да бъда безумно смел. Предпочитам да ги запазя.
	— Къде отиваме? — попита Мулей, комуто адмиралът правеше това горчиво признание. — Към…
	— Не. Не съм забравил баща ви.
	— Искате да опитате да го освободите?
	— Понеже сега-засега нищо не можем да направим за сина ви, ще се погрижим за баща ви… При това, както ви казах, от дълго време имам желание да унищожа това гнездо на бандити… Внимавайте, те хвърлят бомби, Мулей… Но въпреки всичко не могат да ни направят нищо, защото нашите кораби летят като лястовички.
	Мюсюлманските кораби се опитаха да ги преследват, но без полза, защото разстоянието помежду им се увеличаваше от минута на минута. Продължиха да стрелят и от двете страни още известно време. След това малко по малко стрелбата намаля и спря. Венецианските кораби бързо се отправиха на изток и се отдалечиха на повече от пет мили разстояние от брега.
	— Свърши се — каза Себастиано Вениеро. — Али Башиа няма вече какво друго да прави, освен да се върне пред Крит и да го обстрелва.

	* * *

	През цялата нощ и през целия следващ ден корабите на Републиката се движеха с голяма бързина. Но към залез-слънце забавиха ход, за да си починат малко каторжниците, които се трудеха много, без да получат друга награда, освен удари с камшици от надзирателите си.
	Адмиралът се оттегли да вечеря заедно с Дамаския лъв. Те бяха сами тази вечер.
	— Трябва да си поговорим, преди да стигнем замъка Юсуф — каза адмиралът. — Вие познавате този замък, нали?
	— Бях веднъж там заедно с Никола Страдиотос.
	— Ренегатът?
	— Да, той беше с мене, когато избягах с херцогиня Еболи. Но той беше ходил там вече преди мене.
	— С капитанката Буря?
	— Да, адмирале.
	Себастиано Вениеро изпрати един матрос да извика гърка. Последният дойде веднага, придружен от Мико.
	Адмиралът му каза:
	— Седни при мене и не се стеснявай. Ходил ли си в замъка Юсуф, гнездото на Хараджа?
	— Да, адмирале. Придружавах херцогинята, която отиде там да търси граф Ла Хюсиер.
	— Има ли добра защита замъкът?
	— Две бойници на скалата и две тераси, снабдени с топове.
	— Вярваш ли, че можем да го изненадаме?
	— Не. Замъкът е построен на много високо място. Никакъв кораб не може да се приближи, без да бъде забелязан.
	Венецианецът попита Мулей:
	— Какво е вашето мнение?
	— Най-добре е, адмирале, човек да си послужи с лъжа. Нали имате султанските печати. Те могат да ни послужат.
	— Как?
	— Ще напишем писмо, с което ще съобщим, че султанът заповядва да се приемат в замъка Юсуф неговите пратеници.
	— Кои ще бъдат те?
	— Аз, Никола, Мико и няколко души смелчаци, които биха се съгласили да ни последват. Един път да влезем, лесно ще се справим с неколцината войници, оставени там от Хараджа. Ако Метюб беше там, това щеше да е по-мъчно. Но, за щастие, той сигурно лежи още от раната, която му нанесох.
	— Отлична идея — каза адмиралът. — Ще ви придружа до Юсуф само с един кораб, за да не възбудим подозрение. Ще останем малко настрана, за да може лодката ви да се приближи, без да бъде обстрелвана. Когато ни дадете сигнал, какъвто ще си уговорим, и ние ще дойдем по-близо. И ако Юсуф не е още в ръцете ви, ще обстрелваме посочените от вас места. Този опит за завладяване на замъка, подобен на опита, с който сполучих при Дурацо, ми харесва.
	— Тогава ми пригответе писмото.
	— Ще бъде готово, преди да стигнем пред замъка. Ще ви дам четирима офицери, облечени в турски дрехи. Те говорят отлично арабски. Когато всичко бъде готово, ще ни дадете знак и ние ще се намесим. Тогава ще трябва само да спуснете няколко подвижни моста.
	— Зная къде се намират те — заяви Никола.
	— Тогава разбрано, нали? — попита адмиралът.
	— Да, господин Вениеро — отговори Мулей-ел-Кадер.


>	В замъка Юсуф

	Четиридесет часа по-късно малката ескадра спря. Замъкът Юсуф се виждаше още като точка в далечината. Но ако се приближаха повече, щяха да възбудят подозрение у обитателите му.
	Адмиралът накара да свалят голямата ладия от кораба му. Тя можеше лесно да побере двадесет души и имаше на предната си част две мортири. На задната й част развяха турското знаме.
	Седемте мъже, наели се с този смел опит, се настаниха в нея. И лодката, като развя платната си, мина пред кораба, поздравявана с „да живее“ от венецианския екипаж.
	— За колко време ще стигнем? — обърна се Мулей към Никола, който управляваше кормилото.
	— След около два часа наблюдателите ще ни забележат от терасите.
	— Дано да не започнат да ни обстрелват. — Ще развеем турското знаме с емблемата на султана.
	— Дали някой от войниците на замъка няма да те познае?
	— Няма опасност: три години минаха, откакто бях там. Страхувам се само от това, как ще се отнесат към писмото.
	— Писмото не изглежда подозрително. То носи печатите на султана и заповядва да ни приемат с почести, като пратеници на Господаря на правоверните, натоварени да направят анкета върху поведението на Хараджа. Ще можем, значи, да ядем, да пием и да чакаме сгодния случай, за да действаме. Ще дам заповед на временния управител на замъка да освободи незабавно дамаския паша… Всичко ще върви добре, ако само Хараджа остане още няколко дни в Крит…
	— Внимание! — извика албанецът.
	Ладията беше стигнала на две или три мили от замъка Юсуф. Грамадно червено знаме с полумесец в средата се развя на вятъра. Показа се малко облаче пушек, последвано от гърмеж.
	— Гърмеж във въздуха? Или те не виждат още знамето, развято на лодката ни, или пък всички са пияни.
	— Мико — каза Дамаския лъв, — отговори и ти с един изстрел във въздуха, преди да ни е споходила някоя граната.
	— Ще наредим това — отговориха венецианските офицери, които бяха на предната част на лодката.
	Напълниха един от двата мортира с барут и дадоха изстрел във въздуха. След този изстрел ладията можеше вече без страх да се приближава, поне в отсъствието на Хараджа.
	Никола Страдиотос наблюдаваше внимателно прохода, който водеше до малкото пристанище. Той поръча:
	— Снемете платната и си служете с веслата. Господин Мулей, вземете кормилото.
	— Но моите ръце са също здрави, така че и аз мога да греба…
	— Не се съмнявам в това. Но нали вие ще минете за представител на султана. Благородството ви не ви позволява това упражнение.
	Морето беше доста спокойно. Ладията, умело карана от шестимата гребци, премина за четвърт час канала и хвърли котва пред един малък насип.
	Някакъв едър мъж, цялото лице на когото беше обрасло, въоръжен от главата до краката, пристигна там.
	— Кои сте вие и какво искате? — попита той много важно, като запали фитилите на оръжията си: два пистолета и една пушка.
	— Ти си, който трябва да си кажеш името — отговори високомерно Дамаския лъв. — Ако съм добре осведомен, нито Хараджа, нито капитанът й са тук. Тогава?…
	— Откъде знаеш това?
	— Ще ти отговоря по-късно. Сега искам да узная кой заповядва в замъка в отсъствието на господарите, защото нося писмо от султана.
	— За господарката ми?
	— Съвсем не. За човека, който я замества.
	— Значи за мене — отговори брадатият. — Аз съм новият капитан и аз заповядвам тук до завръщането на Хараджа.
	— Значи ти ще отвориш писмото от султана?
	— Аз ли? — извика брадатият и побледня.
	— Трябва да го предам на управителя на замъка. Тъй като ти си управител, ти трябва да отвориш писмото.
	— Но… султанът няма ли да ми изпрати копринено въже, задето съм се осмелил да счупя неговите печати с нечистите си ръце?…
	— Глупак!… Не се страхувай… Остави ни да слезем и ще прочетем заедно писмото, при все че зная наизуст съдържанието му… Как се казваш?
	— Санджак.
	— Азиатски турчин, нали?
	— Да, господине.
	— Кажи на негрите, които се крият зад стълбата със запалени фитили, да отидат да се хранят.
	Турчинът, комуто видът и тонът на Дамаския лъв направиха силно впечатление, си потегли, колебаейки се, три или четири пъти брадата. После се реши и със силен глас извика:
	— Пратеникът на султана ви заповядва да идете да се храните.
	Като чуха тези думи, десет или дванадесет войници, въоръжени с пушки, скрити зад стълбата, побързаха да се качат по нея и да изчезнат.
	Голямата ладия привързаха за един бронзов кол и после шестимата мъже, въоръжени от главата до петите, стъпиха на сушата.
	— Води ни — каза Дамаския лъв. — Надявам се, че ще ни предложиш хубава храна. Морският въздух изостря апетита.
	— Да, ефенди — ти и хората ти ще се нахраните отлично.
	Малката група изкачи дългата стълба, която беше толкова тясна, че двама души биха могли да я защитават от пристъпа на цяла армия, премина триста стъпки по-нататък един подвижен мост и влезе в голямата почетна зала. При все че им беше заповядано да отидат да се хранят, всички войници се бяха строили там или от предпазливост, или пък да отдадат почести. Войниците бяха около петнадесет души негри, почти всички с херкулесовски форми, и толкова кюрди, които бяха специалисти артилеристи. Имаше, освен това, и слуги, почти всички негри или мулати, и жени, чиито смехове се чуваха навред.
	Новият капитан мина заедно с гостите през залата. Войниците им отдадоха почести, но със запалени фитили на пушките. Той ги въведе в една широка зала в мавритански стил, в средата на която имаше фонтан от зелен мрамор. Наоколо имаше великолепни дивани от бяла дамаска коприна. Трофеи и оръжия красяха стените. В единия ъгъл на залата имаше голяма маса, заобиколена от столове в марокански стил, украсени със седеф, а седалищата им бяха от червена кожа.
	— Ефенди — каза капитанът, — ще ви поднесем храната веднага. Моля да се разположите добре — ти и твоите хора.
	— Един момент — каза Мулей, — като видя, че в залата влезе някакъв човек с дълги коси, който носеше висока шапка и черни копринени дрехи. — Кой е този?
	— Секретарят на Хараджа.
	— Човек би казал, че е арменец.
	— Такъв е наистина.
	— Предателска раса — промълви със стиснати зъби Никола.
	— Защо го повика?
	— Защото само той знае да чете.
	— Добре. Но ти ще отвориш писмото.
	— Защо не Хасар?
	— Защото то трябва да бъде отворено от управителя на замъка Юсуф и от никой друг. Трябва да спазвам заповедта. — Той извади писмото, сложи го на масата и настоя. — Отвори го и арменецът ще го прочете. Ще отидете да го прочетете там, при малката маса, и ще ни оставите да се подкрепим добре.
	Санджак се доближи до една врата и удари силно върху един гонг, чийто звън се разнесе из широката зала.
	Изведнъж десет роби и шест слуги, носещи сребърни чинии и чаши, нахлуха в залата и веднага наредиха масата.
	— Кълна се в Пророка — каза Мико, — добре се държат тука. Смятам, че ще прекараме приятни дни!
	След като масата беше готова, влязоха други роби. Те донесоха печен дивеч, риби, кисело мляко и специални турски сладки, пържени в масло; варена царевица и смокини.
	— С това можем да се подкрепим — каза Мико. — Но няма нищо за пиене. Кажете на управителя, че султанът не презира кипърското вино и ние като негови подчинени не можем да не му подражаваме.
	— Разбра ли? — попита Мулей-ел-Кадер капитана.
	— Да, ефенди. И в Юсуф може да се пие кипърско вино, откакто султанът, господар на правоверните, ни дава пример.
	— Тогава донесете ни вино и ни оставете да се храним спокойно. През това време ще накараш да ти прочетат писмото.
	Шестимата мъже нападнаха смело ястията, а робите им наливаха златисто кипърско вино.
	В това време капитанът и арменецът разглеждаха внимателно страшното писмо, от чийто вид като че ли ги втрисаше, преди даже да знаят съдържанието му.
	Обядът бе скоро привършен. Тогава в залата влезе един негър, който носеше на главата си сребърен съд и порцеланови чашки.
	— Ей, черньо — попита го Мико, който беше настроен да се шегува след изобилния обяд, — това истинско мока ли е?
	— Да, това е същото, от което пие моята господарка — каза разтреперан негърът.
	— То трябва да е изветряло, защото господарката ти отсъства от дълго време.
	— Пекох го тая сутрин, ефенди.
	— Тогава ще го опитаме — съгласи се албанецът и го изгледа накриво.
	В това време към групата се приближи бавно управителят, следван от секретаря, който носеше прочутото писмо.
	— Успя ли твоят арменец да разгадае тия арабски знаци? — попита Мулей, като пиеше на малки глътки горещото кафе.
	— Да, господине — отговори управителят.
	— Значи ти разбра какво иска султанът?
	— Да ви окажа гостоприемство до завръщането на господарката ми и да ви отдам почести като на принцове.
	— Кръвта ми е действително царска. Майка ми беше братовчедка на Мохамед II.
	Брадатият побледня и промълви:
	— Ефенди, какво мога да направя за тебе?
	— Това, което ти заповядва писмото. Нищо повече.
	— Да предам замъка в твои ръце?
	— Да, до завръщането на господарката ти. Внимавай, аз заповядвам от името на султана, а трябва да помниш, че в Цариград има още копринени въжета.
	— Зная, ефенди. Но аз не съм важна личност.
	— Ти си управител на замъка. Можеш, значи, да бъдеш виновник, поне дотолкова, доколкото се отнася до копринените въжета на султана… Нека дойде по-наблизо секретарят на Хараджа. Има една чаша кафе и за него.
	— Той не би посмял.
	— Тогава ще го домъкна тук — каза Мико и стана. — Зная как се слага диамантен прах в захарта, за да се пробият червата на неблагоразумните сътрапезници. Но ние няма да постъпим така с тия, които каним.
	Никола потрепери, спомняйки си подобни истории, но се успокои, като видя, че доведеният от Мико арменец доближи без колебание чашата до устните си и я изпи.
	— Голяма чест ми правите, ефенди — каза той най-напред и се поклони.
	— Пий и после ще говорим — му отговори Дамаския лъв.
	— Слушам те, ефенди.
	— Седни и ти, Санджак. Ще отговаряте на въпросите ми.
	— Говори.
	— Колко затворници има в замъка?
	Двамата мъже се спогледаха изненадани. После капитанът, след като изпи глътка кипърско вино, за да се съвземе, отговори:
	— Може би султанът мисли, че замъкът е пълен със затворници.
	— Но в подземията няма ли случайно някой затворник?
	— Мисля, че да.
	— А! Ти мислиш… Добре! А в Цариград казват, че този затворник е дамаският паша.
	— Не зная кой е, ефенди. Щом го хванаха, и Хараджа замина.
	— Знаят в Цариград и това, че господарката ти е одрала малко кожа на този славен воин. Вярно ли е?
	Санджак пое дълбоко въздух, изпи половин чаша вино и промълви:
	— Наистина едното рамо на пленника беше превързано.
	— Грижиха ли се поне за него? — извика пратеникът на султана със страшен глас.
	— Да, ефенди, заклевам ти се в Корана. Господарката ми поръча да се грижа много добре за него.
	— Къде е пашата?
	— Но той наистина ли е дамаският паша?
	— Да. В Цариград ние добре знаем какво става в Юсуф, а тия, които живеят тук, не знаят.
	— Не знаех, господарю. Смятах пленника за човек, който е сгрешил спрямо господарката ми.
	— Ще приготвиш стая за този пленник. Искам тя да бъде съседна с нашата, защото трябва да го наглеждам.
	— Ще се подчиня, господарю.
	— Мико, придружи капитана, нека и другите ви последват.
	Албанецът и четиримата венециански офицери станаха. Санджак и арменецът излязоха, последвани от петима мъже.
	В залата останаха само Мулей и Никола.
	— Защо не отидохте с тях, господарю? — попита гъркът.
	— Баща ми ще ме познае веднага и всичко ще бъде разкрито. Не забравяй, че ние сме по-слаби и че единственото полезно оръжие за нас е лъжата…
	— Понякога съм много глупав — призна Никола. — Възхищавам се от благоразумието ви.
	— Да излезем на терасата. Може би ще различим няколко черни точки, които да ни убедят в присъствието на венецианските кораби.
	Те минаха през почетната зала и излязоха на една тераса, снабдена с два стенолома и шест топа. Мулей приближи до оградата, без да благоволи да отговори на поздрава на кюрдите, които излъскваха оръжията, и обгърна с поглед хоризонта.
	— Виждаш ли нещо? — попита той гърка.
	— Вие нищо ли не различавате?
	— Съвсем нищо, а мислех, че виждам добре.
	— Вярно! Но въпреки това, ескадрата е там долу, на север. Мога да преброя осемте черни точки, които представляват осемте кораба.
	— Какви очи!
	— Очи на човек, прекарал по-голямата част от живота си в морето.
	— И така, ти си сигурен, че корабите са на поста си?
	— Съвсем сигурен.
	Дамаския лъв постоя още малко, облегнат на оградата, да погледа морето, чиито води блестяха на слънцето. После каза:
	— Сега да отидем да видим баща ми.
	— Да не се издадете, господарю.
	— Ще изгониш от стаята, при нужда и с удари със сабя, капитана и арменеца.
	— Страхувам се от арменеца повече отколкото от Санджак.
	— Аз също. Този човек никак не ми харесва.
	— Неговият народ е предателски. Той сигурно е лукав. Трябва да се пазим от него много повече, отколкото от който и да е друг.
	— Хайде, Никола.
	— Благоразумие, господарю!
	— Обещавам ти, че ще бъда благоразумен. При това Мико получи необходимите наставления да предупреди баща ми. Хайде да отидем при този нещастен старец, когото не съм виждал повече от три години.
	И той се отправи, заедно с Никола, към големия салон, където бе сложен обядът.


>	Арменецът действа

	Мико, придружен от четиримата венециански офицери, последва Санджак и арменеца. Санджак носеше фенер. Те стигнаха до една стълба, издълбана в самата скала, която изглеждаше, че стига до морското равнище.
	— Човек може да си счупи врата тук — изръмжа албанецът. — Господин управителю, вдигнете по-високо фенера, не съм котка.
	— Сега, сега — отговори капитанът, който още трепереше от проклетото писмо.
	— Къде води тази стълба?
	— В затвора на замъка.
	— Навярно затворниците се чувстват много добре там долу.
	— Основите на замъка стигат до морското равнище; морето ги къпе непрекъснато.
	— Господарката ти не ходеше ли да си почива там през много топлите дни?
	— Тя има по-добро място за почивка — прекъсна го арменецът.
	— Не се съмнявам. Човек се чувства по-добре на копринени столове, пред един клокочещ фонтан…
	— Отоманки, които, доколкото зная, не вие сте платили!
	Мико живо се обърна към арменеца и му каза:
	— Искаш да ти изтръгна езика ли?… Осем наши кораба са тук наблизо и само чакат сигнал. Моят господар заповядва тук и няма да дава сметка на никого, нито дори на великия везир.
	— Не се сърди, аз само се пошегувах — отговори смирено арменецът.
	— В Албания не обичат много този род шеги.
	— А, ти си албанец? Познах по произношението — каза Санджак. — Преди две години прекарах дълго време в албанските планини и се сражавах с бошнаците, които не искаха да се откажат от кръста.
	— Осемдесет! — извика Мико. — Осемдесет стъпала!… Но докъде ще стигнем? Под морето ли?
	— Водите на Средиземно море са много по-дълбоки. Още петдесет стъпала и ще стигнем до затвора.
	Стълбата тук беше малко по-широка и влажна, защото вода се просмукваше през скалата. Най-после се намериха пред една голяма ръждясала желязна врата.
	— Стигнахме — каза Санджак и извади от колана си грамаден ключ.
	— Време беше вече — забеляза Мико.
	Отвориха вратата. Седмината мъже се озоваха в едно широко подземие, слабо осветено. В средата имаше легло, на което си почиваше дамаският паша.
	— Както виждаш — каза капитанът, — затворникът е още жив.
	Пашата, който седеше на леглото, изгледа седмината мъже.
	— Какво искаш още от мене? — попита той и смръщи вежди. — Не стигаше на Хараджа, че ми одра кожата на едното рамо, че ме хвърли в това подземие, в което се удрят денонощно вълните, чийто шум ми пречи да спя!
	— Господине — заяви Мико, — имам заповед да ви освободя и ви пренеса в една стая на замъка, където ще бъдете добре гледан.
	— Кой си ти? Друг капитан на този проклет затвор?
	— Не, господине. Оставете да ви преместим, без да се съпротивлявате. Обещавам ви, че ще ви преместим в стая, пълна с въздух и светлина.
	— Само да не ме хвърлите от някоя скала! От Хараджа всичко може да се очаква.
	— Не, заклевам ви се в Корана!
	Пашата, който имаше вид, че не страда много в този затвор, отмести завивката си и каза:
	— Ако е вярно, че ще ми смените стаята, да вървим. Тази наистина е много влажна… И после, този шум от вълните…
	Той слезе от леглото без ничия помощ и каза:
	— Да вървим!… Ти се закле в Корана.
	— Да, господарю. Позволете ми да ви помогна да изкачите стълбата. Тя е много дълга.
	Малката група напусна подземието, без да се погрижи дори да затвори вратата, и взе да се изкачва по стълбите. Повече от десет минути им трябваха, докато изкачат тази дълга стълба. Като стигнаха до края, пашата се спря за малко да подиша морския въздух, после, воден от Санджак и Мико и придружен от четиримата венецианци, той влезе в замъка.
	Арменецът беше изчезнал.
	Капитанът показа на пашата няколко слънчеви стаи и му каза:
	— Избирайте, господине. Тази, която ви хареса, ще ви бъде сега затвор.
	— Само да мога да спя! В подземието човек не би могъл да издържи повече от три месеца… Но къде е племенницата на Али Башиа? Не я виждам…
	— В Крит — отговори Мико.
	Пашата разгледа още веднъж стаите и избра една с големи прозорци, за да може да влиза много въздух. От прозорците й, които бяха в мавритански стил, се виждаше морето.
	— Сега си идете всички, защото трябва да спя — каза той и се отпусна на широкото легло, на което имаше копринени завивки.
	— Вървете — каза Мико на венецианците и Санджак. — Искам да видя дали пашата ще заспи. Ще ви настигна веднага.
	Албанецът ги придружи до вратата, затвори я и почака малко. След това той бърже се приближи до леглото на пашата. Старецът скочи веднага и извика със страшен глас:
	— Идваш да ме удушиш ли? Ти си палач на Хараджа… Добре, направи го по-скоро. Животът ми е безразличен.
	Албанецът извади от пояса си двата пистолета и ятагана си и каза:
	— Господарю, ето с какво ще ви защитаваме, ако някой посмее да вдигне ръка срещу вас. Но тук, в замъка, има човек, който бди над вас. Ако някой само посмее да ви докосне…
	— Кой е този човек?
	Албанецът се наведе близо до стареца, като че ли се страхуваше да не го чуе някой, и прошепна:
	— Синът ви.
	Старият воин подскочи и остана за миг неподвижен. Той само гледаше албанеца със своите живи очи.
	— Синът ми тук? — проговори най-после той.
	— Да.
	— Значи, и той е пленник?
	— Напротив, господар на замъка, поне до завръщането на Хараджа.
	— Как така?
	— Той ще ви обясни.
	— Но как можахте да дойдете дотук?
	— С венециански кораби.
	— А жена му? А синът му?
	— Ще попитате за това Мулей, който след малко ще дойде тук.
	— Той още ли е християнин?
	— Още.
	— Мисля, че има права. Аз също ще се отрека от Мохамед и от Корана. Те покровителстват много престъпления и предателства тук. Иди повикай сина ми.
	— На заповедите ви, господарю. Пазете оръжията ми, докато чакате.
	— Остави ми само ятагана. Ръката ми е още силна и може, ако потрябва, да отреже главата на подъл убиец.
	— Вярвам ви, ефенди. Ще повикам сина ви. Но бъдете благоразумен, защото ние влязохме тук с измама и можем да бъдем заподозрени, ако дори не сме вече.
	— Върви. Няма да викам, ще бъда съвсем спокоен, когато видя Мулей.
	Мико затвори прозорците и слезе в салона. Мулей-ел-Кадер и Никола седяха до масата и пушеха, очаквайки завръщането му.
	В един ъгъл на залата се бяха оттеглили венецианците.
	— Баща ви е свободен — каза Мико, като се приближи до Дамаския лъв. — Елате, но вземете с вас Никола и венецианците, за да пазят на стълбата. Подушвам нещо тук…
	— Дали някаква опасност не виси над нас?
	— Нищо определено засега, но…
	— Как е пленникът?
	— Изглежда, че не е страдал много от затвора.
	— А от раната си?
	— Също не. Но говорете тихо. Може тези стени да имат уши. Къде е Санджак?
	— Видях го преди малко да минава през двора, заедно с кюрдите.
	— А арменецът?
	— Той не се е връщал — отговори Никола.
	— Човек би казал, че имам зъб на този арменец — забеляза Мулей.
	— Допускам всичко от него. Очите му го издават.
	Мулей заповяда:
	— Хайде да заемем горния етаж на замъка. Не забравяйте пушките си. Всичко може да се случи.
	Седмината мъже напуснаха салона и се отправиха към стълбата, която водеше за горния етаж.
	Щом те излязоха, от две различни врати предпазливо влязоха Хасар и Санджак. Те си дадоха знак и слязоха веднага в двора.
	— Знаеш ли наистина да четеш? — попита управителят арменеца, като се доближи до него.
	— Господарката не би ме взела за секретар, ако не знаех — отговори арменецът. — Научих се да чета и пиша в Ерзрум — прочут с многото си учени град. Защо ме питаш?
	— Защото ме мъчи подозрение, от което ми замръзва кръвта във вените.
	— Какво подозрение?
	— Страхувам се, че писмото е фалшиво.
	— Глупак — подигра се арменецът. — Мислиш ли, че виждам за първи път печатите на султана?
	— При все това не съм спокоен… Питам се, дали тези хора наистина са пратеници на султана?…
	— Но какви могат да бъдат?… Какви?… Шефът им има благороден вид. Най-малкото той е везир…
	— Възможно е… Обаче трябва да ти кажа…
	Но капитанът, като следваше собствените си разсъждения, продължи:
	— А що се отнася до другите, те навярно са войници. Между тях може да има някой с благородно потекло.
	— Несъмнено… Но аз се питам, дали са турци тези хора… Не вярвам да са турци!
	— А! Защо?…
	Секретарят се приближи до него и много тихо го попита:
	— Разгледа ли добре лодката им?
	— Защо?
	— Аз я разгледах внимателно и останах с впечатлението, че не е турска.
	— Какво приказваш, Хасар?
	— Малко по-хитър съм от тебе, драги мой. Наблюдавам всичко, докато ти спокойно си пиеш вино.
	Санджак веднага излезе на терасата и като се наведе през оградата, разгледа ладията.
	След малко той каза:
	— Кълна се в Аллаха — ти имаш право! Тази ладия не е турска, тя наистина се различава от нашите.
	— Къде са гостите?
	— При пленника.
	— Тогава имаме малко време. Да слезем и да разгледаме ладията по-отблизо.
	След като се увериха, че никой от гостите не е наоколо, те слязоха по стълбата и отидоха при лодката. Хасар веднага влезе в нея и погледна кормилото.
	Едно име беше издълбано там: „Монсенико — Венеция“.
	— Не знаеш ли да четеш? — извика той, обръщайки се към капитана.
	— Не. Аз зная само да се бия.
	— Тогава трябва да ти кажа, че тази ладия е венецианска и носи името на прочутия адмирал, който веднага се осмели да пусне котва срещу Цариград: Монсенико.
	— Може би са я взели от венецианците?
	— Ха!… Не виждаш ли, че е почти нова — възрази след малко Хасар.
	— Добре. Какво е заключението ти?
	Арменецът поглади няколко пъти брадата си, затвори очи, за да може по-добре да се съсредоточи, после призна:
	— Тази работа не ми е съвсем ясна.
	— На мене още по-малко — каза капитанът.
	— Във всеки случай ще ти дам един съвет.
	— Не се колебай!
	— Той е: да изпратиш още тази вечер с една лодка пратеник при господарката.
	— За да я предупредим за посещението тук ли?
	— Да, и да й кажем да побърза да се върне.
	— Мисля, че съветът ти е добър. Ако тези седем мъже са наистина пратеници на султана, те ще се разберат по-добре с господарката, отколкото с нас. Тази нощ веднага след залез-слънце ще изпратя големия каик с шест гребци и един кормчия.
	— Това ще бъде умно. Бих искал тя да се върне тук с Али Башиа.
	— Обсадата на Крит го задържа.
	— Във всеки случай той разполага с голямо число кораби и ще може да изпрати толкова, колкото биха ни потрябвали.
	— Съветът ти смъкна от гърба ми цял товар… Сега да отидем да видим какво правят гостите.
	— Човек би казал, че имат нещо важно да уреждат с пленника.
	Те се качиха на терасата. Там видяха Мико, който се разхождаше нагоре-надолу и пушеше с къс чибук.
	— Къде бяхте? — попита ги албанецът, който се държеше така важно, като че ли беше везир.
	— Да ловим раци — отговори веднага арменецът, който без съмнение малко вярваше в ума на своя другар. — Искахме да ви предложим хубаво ядене. Но днес водата не изхвърли на плажа тези съблазнителни животни.
	— Така че тази вечер ще постим — каза подигравателно албанецът.
	— В замъка Юсуф храната винаги е бивала отлична. Никой досега не се е оплакал от нея, а ако вие не сте доволни, ще бъдете първите.
	— Рибарите отидоха ли да ловят риба?
	— Да, и вече се върнаха с пълни мрежи. Наблизо има много риба, а също и стриди.
	— Господарят ми обича много стриди.
	Санджак го изгледа подозрително и неочаквано го запита:
	— Каква служба има господарят ти в Цариград?
	— Той е паша и е много уважаван в двореца. Сражавал се е за славата на исляма и неговото име, което скоро ще узнаеш, е доста прочуто.
	— Значи, той е отличен войник?
	— По море и на суша. Султанът не би го изпратил тук, ако не знаеше на какъв човек поверява тази важна задача.
	— Но от какво се страхуват в Цариград? Мислят, че замъкът Юсуф ще се предаде на венецианците?
	— Държавните работи не се предават така. Ние ще наблюдаваме, ще обмисляме и ще докладваме на султана.
	— Но за какво?
	Въпросът беше зададен от Хасар. Мико каза:
	— Ти иди да питаш, или по-добре иди да кажеш да приготвят вечерята. В Цариград сме свикнали да не чакаме залез-слънце, за да се нахраним. Така храната се смила по-лесно… Разбра ли ме?
	— Разбира се. Ти говориш съвсем чист турски език — каза Хасар със стиснати зъби.
	— Тогава, хайде върви!
	— Кой трябва да си отиде? — попита Санджак, като побледня и хвана дръжката на сабята си.
	— Приятелят ти — каза Мико, като го изгледа продължително. — А ти остави тази играчка… Аз имам два ханджара, а никой не може да съперничи на албанците в този вид борба.
	— Значи ти ме предизвикваш?
	— Аз?!… Опазил ме Мохамед!… Аз почитам много заповедите на султана, за да помисля дори да се бия тук… Заповедите на султана, разбра ли?
	Капитанът избъбри няколко думи и се оттегли заедно с арменеца, чиито очи светеха от злоба.
	— Трябва да се наблюдават — каза албанецът, като ги следеше с поглед. — Тази вечер не трябва да пием кафе: знаменитият прах е дяволско изобретение.
	Той се върна в голямата зала, където четирима слуги и четирима негри нареждаха трапезата.
	„За подчиняване — си помисли той, — подчиняват ми се. Наистина, мръщят се, но малко ме засяга: нали заповедите ми се изпълняват веднага… Трябва само да произнеса името на султана… Но господарят ще вечеря с баща си, а ние ще се храним тук. Да се погрижим за вечерята си.“
	Храбрият младеж отиде в кухните на замъка, където рояк готвачи приготвяха риби, птици и раци.
	Той нареди да се сложи вечеря за двама души в стаята на пленника.
	— Заповед от султана — поясни той. — Ние сме негови пратеници и чрез нашите уста говори той.
	Изплашени, готвачите се поклониха до земята и обещаха да положат всички усилия, за да задоволят знатните гости.
	„Мислехме, че в Юсуф ще бъде много скучно — си каза албанецът. — Но забелязвам, че тук има голямо изобилие от всичко. Ако останем още петнадесет дни, ще се върнем в Крит порядъчно дебели.“
	Той отново влезе в салона, където Никола разговаряше с венецианците.
	— Пашата доволен ли е, че видя сина си? — попита го Мико.
	— Трогателна беше срещата, ала по-добре беше да не присъствам. Но сега, когато вече знае, че синът му го покровителства, мисля, че пашата ще се успокои. Той се надява един ден да се върне в Дамаск… Предполагам, че този ден той ще прати Корана по дяволите. Възмутен е от жестокостта на едноверците си и не ще се изненадам, ако в скоро време християнството спечели още един новопокръстен.
	— О, какъв успех! — извикаха венецианците. — Да се откаже паша от полумесеца, не се случва често.
	— Шшт! — каза в това време Мико.
	На една от вратите се показа омразното лице на арменеца, който като че ли искаше да подслуша разговора на шестимата мъже.
	— Кажи да донесат вечеря тук и в стаята на пленника! — му каза Мико, като стисна юмруци.
	— Да, господарю — отговори секретарят и веднага изчезна.
	След пет минути слугите влязоха, сложиха на масата много гозби, после се оттеглиха, за да оставят на спокойствие гостите. Шестимата приятели се нахраниха бързо и се качиха на горния етаж да бдят над Дамаския лъв и над баща му. Но след половин час гъркът и албанецът се върнаха в голямата зала.
	— Какво има? Какво решиха? — попита Мико.
	— Тази нощ, щом войниците на замъка заспят, ще се качим на лодката и ще стигнем до корабите на адмирал Вениеро.
	— А стражата?
	— Ще ги убием с ятаганите си.
	— Жалко. След продължителното ни стоене в обсадения Крит животът тук ми се хареса много.
	— Подозират ни, въпреки писмото от султана. Всеки миг управителят може да насъска хората си против нас.
	— Наистина, страхувам се от този арменец… Толкова се страхувам, че както видя, върнах кафето, защото се опасявах да не би да са смесили захарта с диамантен прах.
	— Отровата се употребява много в Турция — потвърди Никола. — Тук стените скриват всичко. Кой знае колко души е изпратила Хараджа на оня свят с помощта на чаша кипърско вино.
	— Не е лошо да отидем да видим дали ладията ни е на мястото си.
	— И аз исках да ти предложа това. Защото видях от прозореца, че управителят и арменецът отидоха към брега.
	— Дявол да го вземе! Дали…
	— Говори по-тихо. Слънцето залезе, нощта настъпи… Можем да си позволим да отидем да подишаме чист въздух на терасите… дори и на брега. Но преди всичко запали фитилите на пистолетите.
	Те станаха, провериха дали зад вратите нямаше скрити кюрди, после излязоха.
	Беше вече късно за разходка. Но нощта беше ясна и много приятна.
	Навън нямаше стража. Излишно беше. Човек не можеше тайно да се промъкне в Юсуф; достатъчни бяха двама души да пазят скалата. Затова и войниците си спяха спокойно.
	Гъркът, преди да слезе по стълбата, разглежда дълго морето.
	— Виждаш ли нещо? — попита тихо Мико.
	— Да, осем светли точки, които само аз, благодарение на изключителното ми зрение, мога да различа.
	— Значи, адмиралът е наблизо!
	— Да, Мико.
	— Какъв сигнал трябва да му дадем, за да ни се притече на помощ?
	— Само Мулей-ел-Кадер знае сигнала. Да слезем. Не зная защо, но не се чувствам спокоен.
	— Този арменец ни безпокои доста.
	Гъркът вдигна рамене и се отправи към стълбата.
	Те бяха слезли близо двадесет стъпала, когато чуха глухи удари, идещи отдолу.
	— Какво става под нас?
	— И аз щях да те попитам за това. Като че ли удрят нещо при насипа.
	— Трябва веднага да видим какво става, Никола.
	— Разбира се, трябва да разберем какъв е този шум. Хайде!
	Те се спуснаха с голяма бързина по тясната стълба. Но когато стигнаха долу, ударите бяха престанали и цареше пълно мълчание.
	— Непременно трябва да се разбули тая тайна… Преди малко тук имаше хора, които се мъчеха да потопят нещо, а сега не се вижда жива душа…
	Той се спря и изведнъж извика:
	— Ах! Проклетите кучета!
	— Какво има, Мико?
	Гъркът изтегли ятагана си.
	— Знаеш ли какво потопиха? — попита албанецът с дрезгав глас. — Нашата ладия.
	— Невъзможно!
	— Гледай добре. Само мачтата й стърчи.
	Двамата мъже стояха мълчаливи, поразени. После гъркът ядосано каза:
	— Те ни плениха: не можем да отплаваме, освен ако адмиралът ни изпрати друга ладия.
	— Забелязвам и друго нещо — каза Мико. — Тази сутрин тук имаше един голям камък. Сега не го виждам.
	— Открити сме. Писмото от султана ги е заблудило само за няколко часа.
	— Значи, ще се опитат да ни убият?
	— Не сме от тия, които се оставят да ги избият като пилци — възрази Никола. — Ще се барикадираме в стаите, които ни дадоха, и ще се съпротивляваме, докато дойдат хората на адмирала. Раздухай фитилите на пистолетите си и ела! Отивам да осведомя Дамаския лъв за всичко!


>	Смъртта на управителя

	Когато двамата мъже отидоха в отделението, което им беше запазено, намериха Мулей-ел-Кадер и баща му да разговарят. В един ъгъл на стаята венецианците играеха на „зара“, но сабите и пистолетите им със запалени фитили бяха до тях.
	Мулей, като видя, че Никола и Мико слизат съвсем разтревожени, стана и хвана сабята си.
	— Какво има, приятели? — попита той.
	— Не можем да напуснем замъка, освен с някоя ладия на адмирала — отговори Никола.
	— Но… нашата?
	— Потопена…
	— Кой е посмял?
	— Някой, който е имал интерес да ни задържи тук.
	— Разкажи, Никола.
	Гъркът разказа всичко подробно.
	— Но какво стана с хората, които потопиха лодката ни?
	— Изчезнаха внезапно… Големият турски каик също беше изчезнал.
	— И той ли е потопен?
	— Не, господарю.
	Мулей, изненадан, погледна баща си, който не беше изпуснал нито дума от разговора, и попита:
	— Какво мислиш за това, татко?
	— Мисля, че отгатнах плана на Санджак. Той е изпратил хора в Крит да уведомят Хараджа за това, което става тук. И очаквайки нареждания от нея, или пък нейното завръщане, не иска вие да си отидете. — Затова се питам какво да направим, за да напуснем заедно замъка Юсуф сега, когато не разполагаме с лодка.
	— Мога чрез сигнали да известя на Себастиано Вениеро сериозното ни положение и да му поискам помощ. За тази цел ще трябва между единадесет часа през нощта и два часа сутринта да покажа на един от прозорците зелена светлина.
	— Имаш ли фенер с такъв цвят?
	— Не, но сигурно ще намеря в замъка.
	— Господарю — предложи Никола, — нека Мико и аз се нагърбим с това. След половин час зеленият фенер ще бъде поставен на този прозорец.
	— Какво ще кажеш на Санджак?
	— Предвидил съм всичко. Мико, угаси фитилите на пистолетите си и ела да видим дали в салона не е останала някоя бутилка.
	— Да дойдем ли и ние? — попитаха венецианците.
	— Засега не. Ако има нужда, ще ви извикаме. Тогава ще завържем сражение и ще изхвърлим през оградата кюрди и негри. А сега ни оставете да действаме.
	Преди да слязат, Мико и Никола наостриха ятаганите си. После се спуснаха внимателно по стълбата и се намериха пред входа на голямата зала с белите копринени отоманки. Голяма синя лампа осветяваше мозайките по стените и на земята.
	Арменецът седеше до една маса, пушеше наргиле и пиеше кафе. Като видя, че двамата мъже влизат, той бързо побледня и хвърли поглед на дългата сабя, поставена до чашата му.
	— Как! — учуди се той. — Вие не спите ли? В Юсуф в десет часа се изгасват всички лампи. Значи след няколко минути.
	— Ще отидем да спим — обясни Никола, — когато ни дадеш някои обяснения, от които имаме нужда.
	— Не може ли да отложите за утре сутринта?
	— Не.
	— Да не би да сте намерили пиявици в леглата си? — попита подигравателно арменецът. — Това би ме учудило, защото откакто изчезнаха, господарите ми загубиха един добър доход.
	— Да оставим пиявиците… Искаме да узнаем от теб други неща.
	— Кажете.
	— Голямата ладия, с която дойдохме, е отвързана и…
	— Как, тя е изчезнала? — извика секретарят и вдигна ръцете си към небето. — Невъзможно…
	— Казвам ти, Хасар, че е потопена и че над водата се вижда само мачтата й.
	— Но от кого?
	— Ти трябва да знаеш.
	— А!… Може би от морските раци! — каза арменецът.
	— Какви раци?
	— Може би лодката ви беше малко стара.
	— Мислиш ли?… Тя е построена преди шест месеца.
	— Построена или взета?
	— Какво искаш да кажеш?
	— Че я разгледах добре и че видях на кормилото едно име, което разтрепери Цариград: Монсенико.
	— И какво заключи? — попита Никола, който бе обзет от лудо желание да скочи върху него и да го удуши.
	— Стори ми се странно, че сте дошли тук с венецианска лодка.
	— Дори и плячкосана от турските кораби?
	— Възможно е.
	— Продължавай с твоите приказки за раците — настоя Мико.
	— Искам да кажа, че от време на време се появяват тук грамадни раци, които разрушават всичко.
	— Без съмнение и корабите? — наблегна подигравателно Мико.
	— Те имат много здрави щипци.
	— Ти моряк ли си?
	— Не! Аз съм човек на перото.
	— И се опитваш да ни разправяш приказки. Въпросните раци са били брадви и с тях са си служили здрави ръце.
	— Но защо?
	— Ще го узнаем по-късно. Но ние дойдохме тук за друго нещо.
	— Слушам ви.
	— Дамаският паша, чиито очи са се повредили в затвора, не може да понася бялата светлина. Той иска лампа със зелена светлина.
	— Фенер за сигнали?
	— За да освети стаята си.
	— Не зная къде са тези фенери.
	— Ще идеш да ги потърсиш. Ние ще те следваме с ятаган в ръка — избухна Никола, чието търпение се изчерпа.
	— Искаш да ме убиеш?
	— Няма да се поколебая да го сторя, ако открия нова измяна.
	— Има тук негри и кюрди, които ще се бият с вас.
	— Но ние имаме на разположение осем кораба, с осемстотин добре въоръжени войници.
	— Какви са тези войници?
	— Турци, разбира се, като нас.
	— Не мога да ви дам фенер без съгласието на управителя — възпротиви се арменецът, но не смееше да протегне ръка към сабята си.
	— Хайде, проклето куче!… Хайде по-бърже!
	В това време влезе Санджак с ятаган на пояса.
	— Какво искате? — попита той.
	Хасар му предаде накратко разговора. Капитанът извика:
	— Зелен фенер?… Знак, който издава опасност… Какво ще правите с него?
	— Ще осветим стаята на пашата — болят го очите.
	— Този пленник стана много взискателен… А Хараджа не е тук.
	— Не. Но някой е отишъл да я предупреди… Не след много тя ще се върне тук Али Башиа. Ще видим кого ще набият на кол тогава.
	Капитанът промълви нерешително:
	— Зелен фенер…
	— И веднага! — заповяда гъркът. — Писмото на султана говори твърде ясно.
	— Но ако то е фалшиво?
	— Фалшиво?… Кой би посмял да фалшифицира печата на господаря на правоверните?… Може би вие, за да уловите в примка дамаския паша… Но не ние. Ние се боим много за вас: изглежда, че ще ви сполети зло.
	Санджак въздъхна и пошепна:
	— Много ли ви е необходим този фенер?
	— Да. Влагата е повредила очите на пашата.
	— Но султанът толкова ли държи за този паша?
	— За дамаския паша ли?… Разбира се!
	— А пък господарката ми никак не го уважаваше.
	— Хараджа не е султан.
	Капитанът се обърна към арменеца и заповяда:
	— Нареди да донесат един зелен фенер. Има в магазина.
	Арменецът избъбри нещо, излезе и се върна бързо, следван от един негър, който носеше великолепен сребърен фенер със зелени стъкла.
	— Ето, даваме ви го заради очите на пашата — каза Санджак. — Но предупреждавам ви, ако го поставите на прозореца, ще го счупя с пушката си.
	— Както искаш — отговори Никола и взе запаления фенер. — Мико, хайде да видим дали леглата на Юсуф са меки.
	Той излезе. Мико вървеше след него, за да го предпази от някое подло нападение. Но не стана нужда. Те се оттеглиха спокойно.
	Щом влязоха в стаята, побързаха да предадат целия разговор, който бяха водили.
	Мулей-ел-Кадер, като чу заканата на Санджак, се загрижи много.
	— Положението е сериозно — каза той. — Трябва непременно да тръгнем, преди да е пристигнала Хараджа тук. Но за да можем, трябва да дадем сигнали на Вениеро.
	— Какъв сигнал трябва да му дадете?
	— Като знак за много голяма опасност, трябва да поставя на прозореца три пъти зелен фенер, като между всяко поставяне се изчаква една минута.
	— Нека дойде определеният час и ще видим какво ще правим.
	Те угасиха всички лампи, освен зеления фенер, който беше поставен в средата на стаята. После, след като провериха дали вратите са добре затворени, венецианците, Никола и Мико се изтегнаха на леглата в съседната стая. Дамаския лъв заспа в кресло до леглото на баща си.
	В полунощ гъркът стана и отиде в съседната стая. Той запали фитилите на шест пушки, после разгледа внимателно наоколо.
	— Струва ми се, че всички спят — промълви той.
	После събуди един по един другарите си, взе фенера и смело го постави на един от прозорците.
	Веднага отдолу се чу страшен глас:
	— Какво правите там?… Махни този фенер!
	— Кой си ти? — попита Никола и подаде на Мико една пушка.
	— Санджак. Подигравате ли се? Казах ви да приберете този фенер.
	— Много пуши, а димът пречи на пашата.
	— Тогава го изгасете!
	— Но трябва да виждаме добре, господин управителю. Не сме много сигурни тук, особено след като потопихте лодката ни.
	— Ще се подчиниш ли, или не! — извика ядосан Санджак.
	— Не е ли приятно да разговаряме така, на тази зелена светлина, при която всичко изглежда по-хубаво?
	— Стига! Ще стрелям!
	— Махни за малко фенера — прошепна Мулей на ухото на гърка. — Сигурно адмиралът ще разбере, че се намираме в голяма опасност, и ще ни се притече на помощ.
	— Но това животно няма да даде.
	— Ще видим.
	Гъркът прибра фенера. Мико заяви:
	— Ако посмееше да стреля, щях да го убия.
	— Да. И после войниците щяха да ни обсадят.
	— Адмиралът ще ни се притече на помощ. За да се спасим, трябва да дадем сигнал. Ще покажем още два пъти фенера, въпреки всичко.
	— Значи искаш да започнем сражение! — извика Мулей.
	— Мисля, че е време, господарю.
	Пашата се намеси:
	— Това е и моето мнение. Ако не си присвоите със сила замъка сега, когато лъжата ви е открита, не ще излезете живи от него. Ще ви затворят тук. А Крит не е далеч.
	— Мина ли се една минута? — попита гъркът. — Да покажем пак фенера.
	Но едва бе поставен фенерът и сърдитият глас на капитана изгърмя:
	— Не разбрахте ли вие?… Приберете този фенер или ще извикам кюрдите и ще стрелям с топовете.
	Никола, който беше се скрил зад двете колонки, които поддържаха свода на прозореца, хвърли бърз поглед наоколо: Санджак стоеше прав на оградата на терасата, а зад него беше стръмна пропаст.
	— Господин управителю, не може ли спокойно да се спи в Юсуф?
	— Спете колкото искате, но заповядвам да скриете този фенер.
	— Приказваш глупости, драги. Тази светлина е много приятна, за да си гледа човек от балкона, особено когато не му се спи.
	— Какво казваш?
	— Казвам, че не ми се спи.
	— Тогава ела се поразходи насам.
	— Много е тъмно.
	— Можем да си поговорим малко с ятаганите си.
	— Острието на моя е изхабено.
	— Кълна се във всички пиявици на мъртвите води, това е вече много — извика капитанът. — Ще стрелям!
	Светкавица блесна в нощта. Куршум профуча покрай фенера, но не го удари. Мико, който стоеше до гърка, се прицели и гръмна.
	Санджак, който пазеше равновесие на оградата, навярно беше ударен, защото се залюля и падна назад със страшен вик. Пропастта го погълна. Ужасен рев се разнесе повторно. После — нищо.
	— Той е мъртъв — каза Мико.
	Няколко мига цареше мълчание. Изведнъж от един ъгъл на замъка се разнесе злорад смях.
	— Ах! Куче… Арменецо! — викна Никола. — Покажи си мръсното лице и ще видиш!
	Злорадият смях се разнесе повторно, а след него яростни викове. Кюрди, негри навлязоха от всички страни и носеха факли, саби и пушки. Те ревяха:
	— На оръжие!… Гяури!
	Войниците на замъка — около четиридесет, защото много от хората, които живееха в него, бяха роби или слуги, заобиколиха, тичайки, кулата на замъка. И те викаха страшно.
	Един глас ги спря. Този на Хасар, който излезе от тъмното, готов да заеме свободната служба на нещастния управител.
	— Стойте! Гостите ни убиха Санджак. Аз заемам неговото място. Следвайте ме! Има да се посмеем.
	— А! Искаш да се смееш, проклети шпионино! — извика Никола. — Гледай да не се покажеш, защото първият куршум от пушката ми ще бъде за тебе.
	— Ще го заменя с граната от картечница — отговори арменецът, който изведнъж стана смел.
	— Опитай се. Ще те изпратим в Цариград да изпиташ удоволствието да бъдеш набит на кол.
	— Има да чакаш!
	Всичко това така погълна вниманието на обсадените, че те забравиха фенера. Дамаския лъв се сети и заповяда:
	— Махнете фенера. Стоя доста време втория път.
	Но в момента, когато щяха да изпълнят заповедта му, два куршума профучаха. Войниците се бяха наредили извън терасата в един редут. Оттам те започнаха да стрелят и куршумите им строшиха стъклото на фенера.
	— Съвсем го счупиха — каза тъжно Никола.
	— Значи, не ще можем да дадем третия сигнал — каза обезпокоен Мулей.
	— Невъзможно е с този фенер.
	— Но непременно ли трябва да дадем и третия? — попита дамаският паша. — Ти вече даде два.
	— Само третият можеше да ни спаси. Фенерът, показан веднъж, значеше: „Всичко върви добре“; показан два пъти: „Продължавайте да се движите на разстояние“. За да разбере адмиралът, че ни заплашва опасност и бързо да ни се притече на помощ, трябва да му дадем трети сигнал.
	— Значи, без този сигнал той няма да дойде в Юсуф?
	— Не, татко.
	„Къде да намерим зелен фенер?“ — се питаше гъркът.
	— Спомняш ли си, Мико — извика той. — Санджак като че ли каза, че имат много такива фенери.
	— Да. Той каза на този проклет арменец, че фенерите са в магазина.
	— Въпросът е да узнаем къде се намира този магазин… И да отидем там.
	— Не може и да се мисли за това. Ти не бива сега да слизаш долу и да търсиш в партера — забеляза Дамаския лъв.
	— Но трябва непременно да дадем третия сигнал на адмирала.
	— Без съмнение. Но това ще стане по-късно. Засега да видим какво ще се случи тук. Може войниците, мислейки, че наистина сме представители на султана, да не посмеят да ни нападнат и да ни държат само затворени в тези стаи? Вратите заключени ли са добре?
	— Да, господарю.
	— Ще трябва да се барикадираме с мебелите.
	— Веднага, господарю — отговориха венецианците.
	В това време се чу вик отвън.
	— Съгласни ли сте да преговаряме? Всичките ми фитили са изгасени.
	Говореше арменецът.


>	Тайният проход

	Мулей-ел-Кадер бутна с крак фенера, който издаваше вече само белезникава светлина, и се приближи до прозореца, държейки пистолетите си, чиито фитили бяха запалени.
	— Кой вика? — попита той.
	— Аз, арменецът Хасар.
	— Какво искаш?
	— Да ти кажа, че кюрдите искат главата на този, който уби Санджак.
	— От нас, пратениците на султана?
	— Пратеници или не, те искат да отмъстят за убития.
	— И ти мислиш, че аз ще им предам този, който е стрелял, за да отговори на изстрела на онзи проклет капитан?
	— Не мога вече да ги сдържам.
	— Дай им да пият и те ще стоят мирно.
	— Те се заканват да нападнат жилището ви и да убият всички ви, както бе убит бедният Санджак.
	— Преувеличаваш, проклет гарване! — извика Никола. — Ти сам искаш да ги настроиш против нас.
	— Аз ли? Аз се ужасявам от кръв!
	— Кажи последната си дума — извика Мулей.
	— Ако не предадете убиеца, кюрдите ще дойдат да вземат главата му.
	— Ще намерят нас.
	— Топовете на Юсуф струват повече от пушките и мечовете.
	— Ти мислиш да разрушиш замъка на господарката си?
	— Аз не заповядвам вече: кюрдите отказват да ме слушат.
	— Тогава повикай негрите и ги хвърли срещу тях.
	— И негрите не ме слушат вече.
	— Тогава ни остави на мира! — извика Никола. — Ти си арменско говедо!
	Арменецът извика от гняв и заповяда: — Кюрди! Негри! При топовете! Разрушете замъка, ако трябва!
	Обсадените се оттеглиха от прозореца, страхувайки се от общ залп.
	Стените бяха дебели почти един метър. Топовете нямаше лесно да ги пробият.
	На поляната пред крепостта се чу глъчка. Кюрдите и негрите говореха оживено.
	— Те не смеят да нападнат — каза дамаският паша, който стана от леглото си, за да помага при нужда за отбраната.
	Противният глас на Хасар надви глъчката. Той заповяда:
	— Аз командвам и отговарям за всичко. Стреляй!
	Десет-дванадесет куршума от пушка пробиха прозореца и се забиха в срещуположната стена.
	— Не отговаряйте! — заповяда Дамаския лъв. — Пазете мунициите за крайната атака.
	— Ще похарча малко барут, ако мога да видя арменеца — прошепна Никола.
	— Той ще се крие грижливо — каза Мулей. — Видя какво се случи с другаря му Санджак, та няма да се излага.
	Чу се друг залп. Той строши стъклото на прозореца и два фенера в стаята, но нищо повече не направи.
	В продължение на пет-шест минути войниците стреляха яростно. Но като видяха, че харчат много барут, а постигат малко със стрелбата си, напълниха един топ.
	— Сега и топът ще запее! — викна секретарят с дива радост.
	— Разруши замъка, имаш право — му отговори Мулей. — Тъкмо ще се отвори място да се забият коловете, които ще прати за вас султанът.
	— Преди това трябва да се предадете.
	— Ние ли?… Ела и ни вземи.
	— Да стоим зад стените — препоръча Никола. — Няма от какво да се боим.
	Минаха пет-шест секунди. После се чу силен гръм. Една граната от кило и половина най-малко влезе през прозореца и раздроби великолепното венецианско огледало, като проби, освен това, и стената…
	— Зара! — извика гъркът. — Ти спечели… Но господарката ти ще плаща.
	— Какво ще плаща тя? — попита арменецът.
	— Едно голямо венецианско огледало. Струва най-малко сто флорина.
	— Ах! Най-после ще успея да ви пленя.
	— Нас ли? Ами ние сме си чудесно в този палат.
	— Какво ще ядете утре?
	— Ще слезем в кухнята. Ако готвачът не иска да ни даде ядене, ще му счупим гръбнака.
	— Това е вече прекалено! — избухна Хасар. — Помнете пак да стреляте. Всички тези хора са проклети християни, сигурен съм в това.
	— Дори и дамаският паша? — присмя се пак гъркът.
	Арменецът не можа нищо да отговори.
	— Да чакаме сега втория изстрел — каза дамаският паша.
	Мико се върна от един преглед на венецианците, които пазеха вратите на апартамента. Той съобщи:
	— Господарю, нападат ни от двете страни.
	— Кюрдите ли се качват по стълбата?
	— Не, негрите, които ги превъзхождат в хладното оръжие, но не умеят да стрелят.
	— Заработиха ли вече брадвите?
	— Не още. Но те са на площадката. Чуват се гласовете им.
	— Използвахте ли всичките мебели?
	— Да. И вратите са яки.
	Нова граната долетя и прекъсна Мико. Тя падна върху една стара картина и повреди силно стената, на която беше закачена, като вдигна облак прах.
	— Зара! — извика подигравателният глас на гърка. — Ти пак спечели, драги.
	— Пак повреди, а ти си още жив! — извика бясно арменецът.
	— Колко е жалко, че гранатите повреждат всичко. Колко ли скъпо струва картина като тая!
	— Веднъж и ти ще умреш!
	— Аз не бързам! На гърба си имам само четиридесет и пет лета!
	— Ще го накараш да умре от яд! — каза пашата, който се смееше на закачките на гърка.
	— Ето отговора! — предупреди албанецът.
	Страшен удар екна откъм стълбата. Една брадва заудря вратата.
	— Ето това е опасно — заяви пашата, като взе от стената един меч и два пистолета. — Да не обръщате внимание на кюрдите, дори и да продължават стрелбата си с топове.
	Втори удар от брадва екна по вратата.
	— Кой тропа? — попита Дамаския лъв.
	— Аз — отговори гласът на арменеца.
	— Значи, нямаш вече вяра в топовете си? Те правят много пакости.
	— Внимавай, ние имаме пушки и пистолети.
	— Сбъркахте, че ме предупредихте. Ще се пазя.
	Чу се трети удар от брадва и част от острието й се показа.
	— Какво ни съветваш, татко? — попита Дамаския лъв.
	— Да ги оставите да продължават. Когато отворят един процеп на вратата, ние ще започнем да стреляме. Негрите не обичат гръмотевицата и няма да устоят дълго време.
	Зад вратата ударите зачестиха. Появи се отвор не по-широк от два пръста, но това беше достатъчно да се вкара в него цевта на една пушка.
	Венецианците стреляха поред през него. Чуха се викове от болки и страх. После гласът на Хасар извика:
	— Страхливци! Хараджа ще накара да ви забият на колове, кучета!
	— Избягаха. Тук ще можем да се държим един месец.
	— Дори и ако останем без храна? — попита Мико приятеля си Никола.
	— Ще си стегнем пояса — отговори пашата.
	Като остави шеговития тон, албанецът почтително обясни:
	— Няма да има нужда, господарю. Аз току-що направих важно откритие.
	— Какво?
	— Гледах една картина, когато странна миризма достигна до ноздрите ми. Попипах рамката, тя се отвори и откри един проход, през който се качват миризми от кухнята.
	— Трябва да се изучи този проход — каза Никола.
	— Чакай да запаля една свещ — отвърна Мико.
	— И аз ще дойда с вас — извика Мулей.
	— Не. Засега вие сте по-полезни тука. Негрите сигурно ще се върнат да нападнат заедно с кюрдите. Трябва да бъдете мнозина, за да ги посрещнете.
	— Помъчете се да намерите един зелен фенер.
	— Няма да забравим… Ела, Мико.
	И те се вмъкнаха в тясната стълба, по която можеше да върви само един човек. Стълбата слизаше с извивки във вътрешността на стената. Двамата мъже усещаха все по-силно миризмата на кухня. Най-после те се намериха пред една врата, затворена с две железни ръждясали пръчки откъм стълбата.
	— Самата Хараджа сигурно не знае този проход — забеляза гъркът. — Във всеки случай тази ръжда доказва, че от него не са се ползвали никога.
	— Миризмите излизат от тези две малки дупки горе…
	— Да… И няма никой в кухнята, никаква светлина не се процежда през дупките.
	— Да отворим ли?
	Двамата мъже съединиха усилията си, изтръгнаха двете пръчки, натиснаха бронзовата дръжка и вратата със скърцане се отвори.
	Те се намериха, както бяха предвидили, в една просторна кухня, отрупана с огромни печки и купища чинии и медни тенджери.
	До нея беше килерът с продукти. Двамата се спуснаха в него и награбиха каквото намериха за ядене — печени кокошки, хляб и разни сладки. Те натрупаха всичко на първите стъпала на тайната стълба, заедно с няколко бутилки кипърско вино.
	— Снабдихме се с провизии най-малко за двадесет и четири часа. Сега да продължим нататък. Ех, да можехме да открием складовете, за които говореше Санджак.
	— Няма нищо по-лесно — отговори Мико и вдигна ханджара си, сякаш щеше да убива някого.
	— Знаеш ли къде са?
	— Не. Но ето този ще ни каже.
	Той обиколи една голяма маса и откри на един скъсан и мръсен диван някакъв човек, който блажено хъркаше. Той беше колкото дълъг, толкова и широк.
	Никола доближи свещта до лицето на готвача и му опърли леко върха на мустаците. Готвачът отвори очи и щеше да извика. Но Мико го стисна за гърлото и му каза:
	— Мълчи или ще те убия като куче!
	— Аз съм беден човек — промънка готвачът.
	— Затова ще те пощадим, ако отговориш на въпросите ми.
	— Ама… вие сте пратениците на султана. Как дойдохте тук?
	— Не е твоя работа. Стани и ни води.
	— Къде… Никога не съм хващал оръжие.
	— Освен за да колиш пилета… но все пак знаеш къде са складовете на крепостта.
	— Кои?
	— Тези, в които се държат вещите, потребни за мореплаване.
	— Съвсем близо тука, господа.
	— Води ни, ако ти е мила кожата.
	Готвачът, който тази вечер сигурно беше пийнал повечко кипърско вино, стана, като залиташе, и се запъти към вратата на кухнята.
	Той мина през един широк коридор и спря пред една друга врата.
	— Тука е — каза той.
	Мико отвори и те видяха пред себе си просторна зала, пълна с лодки, въжета, гребла и цели планини фенери. С една дума — истински арсенал. Мико се спусна напред, потърси един миг и извика:
	— Ето!
	— Намери ли?
	— Да, великолепен фенер със зелени стъкла, както виждаш.
	Гъркът взе няколко въжета и като се обърна към готвача, заповяда:
	— Сега ще оставиш да те вържем. Простри си ръцете и краката.
	— Няма ли да ме убиете?
	— Разбира се, не… Утре ще се върнеш при печките си.
	— Заклевате ли се?
	— В Корана, в брадата на Мохамед и в перата на архангела Гавраила — го увери най-сериозно гъркът.
	Нещастникът, успокоен, се подчини. Те го вързаха като салам, запушиха ме устата, туриха го в една лодка и казаха:
	— Сега можеш да продължиш спокойно съня си.
	Мико взе зеления фенер, провери има ли в него масло и се затича към кухнята. Никола затвори вратата на склада, мина през коридора и кухнята и влезе с другаря си при тайната стълба. Те затвориха вратата, намериха железните пръчки и натоварени с продукти, се изкачиха към етажа, където бяха приятелите им.


>	Последен сигнал

	Негрите подновиха атаката и през това време, напук на смъртоносните залпове на пушките, разшириха значително отвора на вратата.
	През този отвор те се мъчеха, без голям успех, да бутнат мебелите, с които беше барикадирана вратата.
	Но един общ залп от пет пушки — широкият отвор позволяваше да се стреля така — отново ги пропъди, въпреки виковете и заплашванията на арменеца.
	Мулей, като видя зеления фенер в ръцете на Мико, извика:
	— Спасени сме!
	— Кюрдите ще го счупят като първия.
	— Достатъчно е да го изложим няколко мига. Трясъкът на топовете сигурно е разтревожил адмирала и той навярно дебне всичко, което се върши насам. И часовите му знаят да броят до три.
	Гъркът мина през незаетата и повредена от стрелбата на кюрдите стая и отиде до прозореца. След като се увери, че никакъв фитил не гореше на терасата, той тури на перваза големия фенер.
	После се върна при другарите си.
	— Нищо ли не откри откъм морето? — го попита Мулей-ел-Кадер.
	— Да, господарю. Осем светещи точки на около две мили. Ескадрата се приближава, както предвидихте.
	В този миг куршум от пушка падна в съседната стая. Той не улучи фенера. Значи пак по него стреляха.
	— Не е важно — каза Дамаския лъв. — Адмиралът сигурно е видял сигнала и бърза насам… Слушай!
	— Да! Топовни гърмежи в далечината.
	— Ескадрата стреля.
	Един топ хвърли в този миг гранатата си от терасата върху прозореца, на който светеше фенерът и този път го улучи.
	Но хората на Хараджа също чуха топовните гърмежи откъм морето и изглеждаха много разтревожени.
	Гласът на арменеца надви виковете им.
	— Нападат ни откъм морето. Бранете замъка до смърт.
	Ескадрата дойде на удобно разстояние. Гранатите й падаха като град по терасите, чупеха мавританските колонади и разрушаваха оградите. Кюрдските артилеристи не смогваха да им отвръщат, защото от прозорците на етажа, в който бяха обсадени Мулей и другарите му, ги обстрелваха в гръб.
	Понеже ескадрата се приближаваше все повече и повече, Хасар, чиито войнствени качества се бяха проявили късно, събра хората си и ги поведе към малкото укрепление, което се извисяваше над крепостта на замъка. Оттам те щяха да се противопоставят енергично на опитите на адмирала да слезе на сушата.
	За нещастие те нямаха време да опънат веригите, които да препречат входа в прохода, и затова първите венециански кораби можаха да се приближат, да хвърлят котва и да започнат да обстрелват крепостта почти в упор.
	През това време и останалите отвън кораби изпращаха град от снаряди върху крепостта.
	Подобна борба не можеше да продължи много.
	— Смелост, момчета! — викаше адмиралът, който, облегнат на племенника си, стоеше прав и следеше фазите на сражението, за да дава нужните заповеди. — Смелост! Спомнете си кланетата в Никозия и Фамагуста и не забравяйте, че турците ни бяха взели дори и този замък!
	Кюрдите и негрите стреляха четвърт час с големите си топове, при все че сводовете на крепостта се сриваха върху главите им. После, като видяха, че желязната градушка се усилва и заплашва да ги избие, спряха оръдията и побягнаха към стълбата, за да продължат съпротивата отгоре.
	Но това не остана скрито от погледа на венецианските артилеристи и стрелците от корабите, които ги обсипаха с нов град от снаряди, и в миг избиха голяма чест от тях. Само Хасар, няколко кюрди и няколко негри се спасиха.
	— Тези кучета избягаха — каза адмиралът. — Крепостта утихна. Да идем горе да видим какво правят приятелите ни.
	— Аз мисля, вуйчо, че те са нападнати и смело се защитават. Чуват се пушечни изстрели.
	Веднага спуснаха лодките в морето. Определените за слизане двеста души се покатериха по стълбата под куршумите на кюрдите. Но и тези последни защитници на крепостта бяха прогонени от огъня на ескадрата и нападателите слязоха на поляната пред крепостта. Като видя една група мъже с пушки в ръка, племенникът на адмирала извика:
	— Венеция! Венеция! В атака, момчета! Само онези там остават.
	Но Мулей-ел-Кадер излезе напред и гръмко извика:
	— Тук сме Дамаския лъв и приятелите му! Качете се, вратите са отворени.
	В Юсуф никой вече не оказваше никаква съпротива.
	Малцината, които се бяха спасили от убиване, избягаха към полето, което продължаваше чак до блатата.
	И новодошлите можаха да се настанят в стаите, които цяла нощ бегълците тъй храбро бяха защитавали.
	— Господарю Мулей — каза племенникът на адмирала. — Сигурни бяхме, че ще ви намерим живи. Сега вече турците не ще могат да ви хванат.
	— Полека, Лоренцо — отговори Дамаския лъв. — Още не сме съвсем сигурни. Дори много добре ще сторим, ако тръгнем час по-скоро.
	— Кой може да ни заплашва? Всичките защитници избягаха. А Винозия е много далече от Юсуф, та не можем да се боим от ненадейно пристигане на еничари.
	— Опасността ще дойде от морето, Лоренцо. Една лодка напусна замъка и ние имаме всички основания да мислим, че е отишла към Крит.
	— Да иска помощ от Али Башиа?
	— И да предупреди него и племенницата му за присъствието на султанските пратеници в Юсуф.
	— Работата е сериозна.
	Той помисли един миг и реши:
	— Понеже завладяхме този замък, а не можем да го удържим, ще го изгорим. И когато тигрицата на Юсуф се върне в леговището си, няма да го намери.
	Племенникът на адмирала даде няколко заповеди на войниците си, после се върна при Мулей и му каза:
	— Ела, господарю. Вуйчо ми ще бъде много щастлив да те види пак и да се запознае с баща ти.
	Венецианците, водени от Мико, обиколиха разните стаи на палата и натрупаха в тях купища от натрошени мебели. После подпалиха така приготвените огнища. Скоро грамадни облаци дим заизлизаха от всички отвори, а след тях бликнаха искри. Замъкът Юсуф, прокълнатото леговище на Хараджа, беше плячка на пламъците!
	Изведнъж долу зазвучаха тръби. Те свикваха бързо екипажите на корабите.
	Заплашваше ли някаква близка опасност ескадрата?
	Никола, човекът с острото зрение, хвърли изпитателен поглед към морето, преди да напусне полянката пред замъка.
	— Идат! — извика той. — Ние едва ще успеем да се качим и да вземем преднина.
	И като отиде при другарите си, той им съобщи:
	— Открих кораби, които идат към замъка.
	— Турски кораби ли?
	— По всяка вероятност да. Най-напред, освен няколкото кораба на Себастиано Вениеро, в тази част на Средиземно море има само отомански кораби. И после, тези кораби идат от запад, тоест от Крит. Този проклет арменец е намерил начин да предупреди Хараджа и сега нова опасност ни заплашва.
	За пет минути всички се качиха на корабите. Вдигнаха котвите и четирите кораба, командвани лично от адмирала, се върнаха при останалите кораби от ескадрата. Върху всеки от тях вдигнаха червено знаме — знак за близко сражение — и навсякъде се правеха приготовления за това.
	Щом първите платна се появиха на хоризонта, венецианците, които още тогава си служеха с далекогледи, ги откриха и тръбите пак засвириха тревога.
	— Мислите ли, че Али Башиа лично води врага? — попита венецианският адмирал Дамаския лъв, който заедно с Никола беше при него на мостика.
	— Не вярвам шефът на турската ескадра да е напуснал обсадата. Но той може да ни е изпратил ескадрата на Али Араб.
	— Силна ли е тя?
	— Около двадесет кораба — каза гъркът.
	— Много са за нас! — извика Вениеро. — Ние ще дадем няколко топовни изстрела и ще избягаме към залива Капео.
	— На същото място ли?
	— На мястото, което определих за сборен пункт на всички кораби на дукесата, които могат да се приготвят и да дойдат при нас. А после вие трябва да се върнете в Крит да вземете дукесата. Струва ми се, че и за нея е време да напусне обсадения град. С помощта на Домоко сигурно ще сполучите да я изведете оттам и да я доведете на моя кораб.
	— Имате право, адмирале. Ами синът ми?
	— Ако той е още на кораба на Али Башиа, засега не може да се мисли за освобождението му. Но трябва час по-скоро да се изтръгне съпругата ви от опасността за едно общо клане, което може да последва превземането на града. Турците са много ядосани от дългата му съпротива и аз се боя, че те никого няма да пощадят, когато го превземат.
	Мулей-ел-Кадер не можа да възрази нищо. Той добре знаеше на какво са способни турците — нали беше присъствал на падането на Фамагуста.
	Адмиралът, разговаряйки с него, не забрави приближаването на врага. Той се обърна към Никола Страдиотос и го попита:
	— Колко неприятелски кораба виждаш?
	— Осемнайсет! — отговори гъркът след кратко взиране.
	— Какво чудесно зрение! Човек би казал, че имаш далекогледи, скрити под клепачите. И аз преброих толкова с моя далекоглед.
	— Значи, това е ескадрата на Али Араб?
	— Чувал съм да хвалят смелостта на този ученик на Али Башиа.
	— Ще приемем ли борбата? — попита Дамаския лъв.
	— Аз трябва непременно да запазя корабите си. Ще избягвам топовните изстрели и ще бягам в залива Капео.
	Той взе тръбата и издаде бързи заповеди, които вятърът разнесе и до най-отдалечените кораби. Посоката беше сменена и моряците заработиха бързо с греблата.
	През това време замъкът Юсуф гореше като исполинска факла и хвърляше върху морето червени отражения. Никой не мислеше да го спасява. Само няколко негри и кюрди, които се бяха спасили от атаката, гледаха отдалече, без да предприемат нищо.
	Ескадрата на Али Башиа, като забеляза маневрата на осемте кораба, започна да гребе бързо, за да им пресече пътя. Но Себастиано Вениеро не беше човек, който ще се остави да го заловят. Той раздели малката си ескадра на две и тръгна право на север, като заповяда на гребците да гребат бързо.
	— Много късно иде — каза венецианският адмирал. — Ако се надява да ми пресече пътя, много се лъже. А ако мисли, че нямам кураж, толкова по-зле за него. Повече кураж ми трябва да бягам постоянно, отколкото да се бия.
	Той разгледа разположението на противника, после извика през рупора:
	— Стреляйте в залп с оръдията на носа!
	Огромен облак дим обви венецианската ескадра, която се разклати от страшен гърмеж. Всичките оръдия стреляха едно след друго.
	Турците отговориха веднага и няколко снаряда свирнаха близо до корабите на Себастиано Вениеро. Някои от тях дори улучиха целта и убиха няколко души.
	Но враговете не можеха да се мерят по бързина. Али Араб се опита да бърза, но това стана причина само да се изолират два кораба, които венецианците обсипаха веднага с дъжд от гранати и ги накараха да се откажат от нападението.
	Боят свърши. Корабите на Републиката бягаха с пълна скорост и продължаваха да стрелят по неприятеля с оръдията от задните палуби.
	— Довиждане, Али Араб! — пошепна венецианецът. — Пак ще се видим…
	Няколко часа двете ескадри се мъчеха да се настигнат. После полека-лека турската изчезна от очите на нашите герои.
	Адмиралът заключи:
	— Юсуф изгоря и корабите ни са непокътнати.

	* * *

	Три дни по-късно ескадрата на венецианския адмирал хвърли котва в залива Капео, където намери един ланек — малка турска гемия, която превозваше пътници. Тя се беше оттеглила там от страх пред турските кораби, които кръстосваха и дебнеха венецианците.
	Християнските държави в Европа, обезпокоени от успехите на мюсюлманите, уреждаха голяма морска експедиция.
	Тази вест зарадва много Себастиано Вениеро. Значи близък е денят, когато той не ще трябва вече да обръща гръб на неприятеля!
	На следния ден от връщането им в Капео забелязаха на брега Домоко и четирима негови приятели, възседнали великолепни коне турска порода и въоръжени до зъби.
	— Ето верният ни и добър приятел — каза адмиралът на Мулей-ел-Кадер. — С него и другарите му ще се върнете в Крит. Освен това вие много добре знаете колко е ценна неговата помощ.
	— Но какво да правя с баща си през това време?
	— Той ще остане на кораба ми. Бъдете спокоен за него. Но ви съветвам да се върнете колкото е възможно по-скоро, защото турците могат да узнаят, че съм имал смелостта да дойда тук, където веднъж вече се срещах с тях. И аз ще трябва пак да изляза в открито море… Що се отнася до конете, обзалагам се, че Домоко ще ви намери такива — на вас и на вашите приятели Мико и Никола, които вие навярно ще пожелаете да вземете със себе си.
	— Не искам да ви създавам грижи, адмирале.
	— Ни най-малко, Мулей… Ако турците ме нападнат, ще изляза в открито море и после пак ще се върна тук да ви намеря.
	През това време Домоко заедно с приятелите си се качи на борда. Беше решено да отидат в Крит и да вземат оттам капитанката Буря. Знаеха, че градът, обстрелван от всички страни, се държеше още като по чудо, защото укрепленията и кулите му бяха много разнебитени през последните дни.
	Надвечер един от приятелите на Домоко замина за вътрешността на острова, за да търси още коне, необходими за експедицията. Коне не липсваха. Много турски войници падаха мъртви от куршумите на критяните, които бяха отлични стрелци, защото живееха от лов. А конете им бяха „загубени“ само за турската армия…
	В пет часа сутринта осем великолепни коня пръхтяха на морския бряг — петте, които бяха пристигнали вечерта, се бяха увеличили — благодарение на нощното пътуване — с още три особено хубави коня.
	— С такива животни може да се измине дълъг път с бързо препускане. Тръгвайте и бързо се върнете. Страхувам се, че турските шпиони няма да закъснеят да ме забележат тука — каза адмиралът.
	В седем часа вечерта Дамаския лъв и двамата му другари в приключенията слязоха от кораба и отидоха при Домоко и приятелите му, които бяха слезли по-рано. Последен поздрав, на който екипажите и офицерите отговориха с насърчителен вик, и мъжете, възседнали конете, изчезнаха зад дюните.
	Домоко, който знаеше и най-малките гънки на острова, вървеше отпред с Никола. Той също много добре познаваше местностите в Крит.
	Великолепна луна осветяваше ясната нощ. Сенките се удължаваха сред редиците лози и придаваха на малката група някакъв чудноват вид.
	В полунощ те пристигнаха при чифлика на Домоко.
	— Да не отиваме по-далече засега — ги посъветва той. — Ще бъде опасно да пристигнем в Крит на съмване.
	— Тука ли ще стоим до утре вечер?
	— Да, господарю. Без сигнала не ще успеем да се приближим до укрепленията; иначе ще ни изненадат с някой куршум.
	— За какъв сигнал говориш?
	— За този, който уговорих с властите на обсадения град и благодарение на който влизам когато искам: размахвам по особен начин червен фенер срещу някоя врата на крепостта.
	— Тогава няма какво да се прави — ще чакаме.
	— Пък и аз искам да изпратя двама от приятелите си като разузнавачи около Крит. Трябва да узнаем докъде е стигнала обсадата.
	— Дано градът не е заобиколен с такава гъста мрежа, през която да не можем да минем. Трябва непременно да проникна в него и да взема жена си преди падането му и клането, което неизбежно ще последва.
	През това време другарите на Домоко бяха слезли в избите. Те донесоха оттам половин печено яре, кошница с варена царевица и стари бутилки бяло вино, целите покрити с паяжини.
	— Хайде да вечеряме — каза критянинът.
	Осемте души побързаха да се нахранят, а после се наредиха горе-долу за спане, с изключение на един, който бе натоварен да бди над съня на другарите си.
	Нощта изтече спокойно. На съмване равнината си остана пуста.
	— Ще тръгнем пак още тази вечер — каза Домоко. — През деня двама от приятелите ми ще се приближат до Крит. Ако, както предполагам, влизането е възможно, в полунощ ние ще бъдем в града.
	На обед двама от критяните се качиха на конете си и отидоха, както беше уговорено, на разузнаване. На тези, които останаха, особено на Дамаския лъв, остатъкът от деня се строи убийствено дълъг.
	Но към залез-слънце двамата разузнавачи се върнаха; конете им бяха покрити с пяна.
	— Е, какво? — попита Мулей, като се спусна към тях.
	— Обсадата се развива все при същите условия — отговори единият от двамата критяни. — За решителни хора не ще е много мъчно да проникнат в Крит.
	— Откъде? — попита Домоко.
	— Както винаги, през вратата на Моста на ханджарите. Тя пак е извън турската мрежа. А пред всички останали са поставени втори редове.
	— Значи, обкръжаването сега е пълно? — попита Дамаския лъв.
	— Почти пълно, господарю, защото височините, които се издигат над града на юг, са заети от турците.
	Мулей-ел-Кадер настоя:
	— Сигурен ли си, че ще можем да влезем?
	— Да, господарю.
	— Не срещна ли стрелци? — попита Домоко.
	— Изглежда, че турците нямат вече стрелци след едно отчаяно нападение на венецианците.
	— Откъде знаеш тези подробности?
	— От един от нашите братя, който наблюдава равнината, като работи на нивата, за да не го заподозрат.
	Изтимариха конете и ги приготвиха. Дадоха им изобилен зоб. И когато слънцето се скри зад хоризонта, осемте души възседнаха конете, като не забравиха да вземат оръжието си.
	— Напред! — извика Дамаския лъв. — Или всички ще измрем, или ще влезем в Крит.
	— Ще влезем всички, и то живи — отговори Домоко, като застана пак начело на малкото шествие. — Венецианците, щом видят сигнала, ще престанат да стрелят! Те ще спуснат предварително подвижния мост, та ако сме преследвани, да можем да минем по-бързо… Защото аз все още се страхувам от тези проклети стрелци, които предпочитат нощта за своите набези. За щастие те обикновено се срещат на малки групи, а ние не сме хора, които да се плашат от такива.
	Осемте конници се спуснаха в галоп.
	Откъм Крит стрелбата не спираше. Чуваше се ту сухият глас на топовете, ту дебелият глас на стеноломите.
	Въпреки разстоянието, конниците виждаха гранатите, пламнали от избухването на барута, да пресичат въздуха и различаваха шума от падането им върху нещастните критски къщи, които бяха вече почти разрушени от двадесетмесечната обсада.
	Като вървяха все посред лозята, Дамаския лъв и приятелите му стигнаха между десет и единадесет часа пред западните укрепления на града. Домоко се отправи веднага към вратата, посочена му от неговия разузнавач: през тази врата той бе минавал често.
	Те имаха щастие, че турците току-що бяха сполучили, с цената на тежки загуби, да заемат южните хълмове и употребяваха всичките си усилия да правят окопи на тази страна, като се бяха отказали да копаят успоредни такива пред последната още незавзета врата.
	Без това те по никакъв начин не биха могли да влязат в обсадения град.
	Като минаха покрай една асма, критянинът изтръгна една върлина и завърза на горния й край червения фенер. После той продължи да върви напред, но бавно и много предпазливо, за да не падне в някой капан.
	Като стигна на петстотин метра от вратата, той даде няколко сигнала с фенера си. След това го остави на земята и зачака отговора на обсадените.
	Всички бяха слезли от конете, за да дадат на бедните животни, плувнали в пот, малко почивка и да запалят фитилите на пушките си.
	Минаха няколко минути. Венецианците не бяха още отговорили.
	Изведнъж Домоко хвана ръката на Мулей и я стисна силно:
	— Ето ги, проклетите!
	— Кои?
	— Стрелците.
	— Къде?
	— Излизат от тази полусрината крепост.
	В същия момент гъркът съобщи:
	— Сигналът. Венецианците отговарят.
	— Тъкмо навреме — въздъхна облекчено Домоко. — Ще ни помогнат да се отървем от тези гадове.
	Няколко души се появиха горе на укреплението, заобиколили един червен фенер.
	Но в същото време осем или десет войници от турската кавалерия се спуснаха в бърз галоп към малката група, като ревяха с пълен глас:
	— Гяурите!… Смърт за тях!…
	— На конете! — извика Дамаския лъв. — Ще стреляме с пушките, а после ще си послужим и с мечовете си.
	За един миг осемте мъже се метнаха на конете си и се прицелиха. Те щяха да стрелят, когато от Моста на ханджарите се чу топовен изстрел. Един топ, пълен със снаряди, започна да обстрелва турците в момента, когато те почти се бяха приближили до осемте конници, като викаха силно:
	— Гяурите! Да ги убием!…
	Пет или шест коня паднаха заедно с господарите си. Другите, изплашени, не дочакаха куршумите на осемте мъже, струпани около червения фенер, а избягаха към турските позиции да бият тревога.
	За щастие много късно!…
	— Напред! — заповяда Дамаския лъв, който чу, че веригите на подвижния мост заскърцаха. — Аз съм Дамаския лъв… Не стреляйте! — викаше той, като препускаше изправен на стремената.
	За няколко минути те минаха разстоянието, което ги отделяше от вратата, и паднаха от другата страна на подвижния мост в ръцете на двадесетина венецианци.
	— Домоко — каза Мулей, — остани тук, за да обясниш на господата причината на нашето завръщане… Вие, Никола и Мико, придружете ме до кулата, в която живее жена ми… Конете да бъдат готови, защото няма да се бавим много.
	Той поздрави коменданта на укреплението и се отправи заедно с двамата си верни другари към вътрешните отделения, където бяха скривалищата и барутните складове.
	Турците продължаваха да стрелят. Те предпочитаха да използват грамадните си стеноломи през нощта, за да не могат венецианците да забележат местата им и да отговорят и те със своите топове.
	Огромни каменни блокове падаха върху нещастния град и довършваха разрушението му.
	Крит беше почти унищожен. Само укрепленията и големите кули се съпротивляваха още. В тях се бе подслонило населението му, силно намаляло от болести, глад и гранати.
	Дамаския лъв и двамата му другари преминаха един съвсем разрушен квартал и стигнаха до кулата, която беше оставена на разположение на капитанката Буря.
	— Спрете тука и оседлайте един от конете, които виждате в долната зала. Ако не напуснем Крит тази нощ, няма вече да видим адмирала. Часовете на града са преброени.
	— Вървете, господарю — отговори Мико. — Ще ни намерите готови за тръгване.
	Мулей-ел-Кадер изкачи срутената стълба и стигна до една зала, в която имаше две походни легла.
	Дукесата, която навярно скоро се беше прибрала след една обиколка с главния капитан, лежеше на едно от леглата, облечена с ризница. Сабята беше наблизо до ръката й.
	— Елеонора! — извика Мулей и я хвана за ръката.
	Дукесата скочи бърже, преди да се беше събудила напълно. После тя отвори великолепните си очи, извика силно и се хвърли в ръцете му:
	— Ти! Мулей!
	— Да, мила. Аз дойдох.
	— А синът ни?
	Дамаския лъв направи отчаяно движение.
	— Невъзможно беше да се опитаме да го изтръгнем от ръцете на Али Башиа. Венецианският адмирал не разполага с достатъчно сили, за да се бие с повече от двеста кораба.
	— Той още ли е на турския кораб?
	— Да, Елеонора. Но се надявам, че не ще остане дълго там. Корабите на всички християнски държави се събират в Месина, за да смажат по море турците. Ще бъдем там, когато почне борбата.
	— А баща ти, Мулей?
	— Той е свободен. И скривалището на Хараджа е опожарено.
	— Замъкът Юсуф?
	— Да.
	— Тогава защо дойде в Крит, Мулей?
	— Да те взема. Ще тръгнем веднага.
	— Да напуснем този нещастен град сега, когато има най-голяма нужда от сабите ни?
	— Венецианските началници трябва да защитават знамето си. Те трябва да останат. А нашият дълг е да се грижим за сина си.
	— Къде ще отидем?
	— В пристанището Капео при ескадрата на Себастиано Вениеро. Ако останем тук, никой не би могъл да спаси Енцо. Не критската войска, изтощена от болести и боеве, ще ни помогне да го изтръгнем от турците.
	— Прав си, Мулей — каза дукесата. — Но дали пътят е свободен?
	— Надявам се. Ние имаме малък, но храбър конвой. Ела, Елеонора. Този нещастен град ще устои само още няколко часа. Не след дълго великият везир ще хвърли сто хиляди души в атака срещу тези разрушени укрепления и ще настане ужасно клане, като във Фамагуста. Защото венецианците не са вече в състояние да удържат тези разярени войници. Ела бързо! Никола и Мико ни чакат долу.
	Дукесата опаса сабята си, затъкна в пояса си чифт пистолети и последва Мулей-ел-Кадер, който взе отново червения фенер, оставен на земята при влизането му.
	Никола и Мико бяха оседлали най-добрия кон, намерен в конюшнята: чистокръвен арабски жребец. При все че беше измъчен много от обсадата, той можеше да накара конете на турците да потичат.
	— Хайде, приятели — каза Дамаския лъв, след като двамата мъже поздравиха почтително дукесата, — време е да тръгваме. В състояние ли си, Елеонора, да устоиш на едно препускане от седем-осем часа?
	— Да, Мулей, гладът още не ме е изтощил както ти мислиш, защото венецианците се лишаваха от всичко, за да не ми липсва необходимото.
	— Какво ще кажеш за излизането ни оттук, Никола?
	— Мисля за стрелците, които венецианците застреляха преди малко — каза гъркът, чието чело се беше помрачило.
	— Страх те е да не би останалите живи от тях да ни дебнат някъде?
	— Да.
	— Обаче ние не можем да останем тук по-дълго време.
	— Разбирам. Турците с нетърпение очакват да нападнат града.
	— Но, от друга страна, колебая се дали да изложа жена си на изстрелите на стрелците.
	Дукесата се усмихна и запротестира:
	— Не съм ли вече капитанката Буря? Нека дойдат тези стрелци!… Сабята ми ще се окъпе в кръвта им.
	— И после, ние сме тук, господарю — каза Мико. — Не сме много на брой, но сме здрави и готови да умрем за вас двамата.
	— Ето храбреците, Елеонора. Да тръгваме, Никола.
	Дукесата възседна арабския си кон и му отпусна юздата.
	Гранатите продължаваха да се сипят яростно по пустите улици. Обаче четиримата конници, като вървяха все покрай укрепленията, пристигнаха до вратата на Моста на ханджарите.
	Комендантът отиде при Мулей.
	— Напускате ли ни, Дамаски лъве? — му каза той.
	— Налага се, коменданте.
	— Трябва да спасявате и сина си… Знаем това, но сме безсилни да ви помогнем… Вярно ли е, че християнските флоти са готови да се спуснат върху отоманските кораби?
	— Себастиано Вениеро е получил това известие и вярва, че е така.
	— Навреме ли, за да се спаси този нещастен град?
	— Кой може да каже? Ще зависи от щастието на оръжията…
	После Мулей попита:
	— Явиха ли се отново стрелците?
	— Не. Ние сме готови да ги обстрелваме. Вие можете спокойно да излезете с жена си. Ще ви закриляме с топовна стрелба, докато можем. После, Бог да ви пази.
	— Благодаря, коменданте. Надявам се да се видим един ден.
	— Господарю — намеси се в този миг Никола, — подвижният мост е спуснат. Артилеристите чакат само нашето излизане, за да ни закрилят.
	След последния поздрав конниците излязоха, ескортирани от двадесетина войници с пушки, и минаха през подвижния мост.
	Луната бе залязла. Було от гъст мрак се простираше около града.
	— Отваряйте си добре очите — препоръча Никола, когато бяха вече оттатък трапа. — И запалете фитилите на пушките си. Често един добър залп струва повече от единичната стрелба.
	Всички приготвиха оръжията си и зорко разгледаха равнината, която се простираше пред тях. Убедени, че тя не крие нищо подозрително, те пуснаха конете си в галоп. Но се лъжеха. Турските стрелци, които се бяха спасили от куршумите на венецианците, бяха отишли да поискат подкрепление от лагера. Като предполагаха, че малката група, която влезе въпреки съпротивата им в Крит, можеше да излезе след малко, те направиха засада при една стара крепост, зад която се бяха скрили още при пристигането на Мулей и другарите му пред града.
	За щастие Никола, благодарение на необикновеното си зрение, не закъсня да ги открие. Той се обърна към Мулей и му каза:
	— Уви, аз не съм се лъгал. Няма да стигнем лесно до залива Капео с тази паплач по петите ни.
	Но съдбата поиска критският гарнизон да бди над заминаването на тези храбреци. Като видяха, че турците препускат зад дукесата на Еболи и свитата й, те дадоха четири залпа след преследвачите, когато минаваха пред укреплението.
	Резултатът от тази канонада беше плачевен за турците. Дванадесет или петнадесет от тях се търкулнаха на земята с конете си, надупчени със смъртоносни рани.
	Но тези, които останаха живи, не се отчаяха и продължиха да препускат след бегълците, като викаха:
	— Смърт на гяурите!… Да живее Мохамед!… Долу кръста!…
	От укрепленията дадоха още четири топовни изстрела. Но артилеристите се страхуваха да не ударят приятелите си и не смееха да стрелят по-надалече. Този път снарядите им не улучиха целта.
	— Те не са повече от петнадесет — каза Никола, който ги преброи, като препускаше. — Конете ни са яки и ние ще стигнем без много загуби до чифлика на Домоко. Когато пристигнем, ще направим като миналия път и лешоядите няма да се оплачат от това. Господарю Мулей, вървете напред с дукесата. Ние ще ви закриляме.
	— Благодаря, приятели — каза Дамаския лъв, който не посмя да откаже заради жена си.
	Турците, които имаха ранени от стрелбата коне, останаха значително назад. Обаче няколко от тях, с много яки коне, продължиха гонитбата в галоп. От време на време стреляха с пистолети по бегълците, но без успех. Те постоянно ревяха: „Смърт за християните!“, но не можеха да ги стигнат.
	На свой ред критяните също се обръщаха и стреляха с пушките си, без да слизат от конете. И всичките куршуми не отиваха на вятъра.
	— Бързо! Бързо! — не преставаха да викат Никола и Домоко. — Нека използваме превъзходството на конете си!
	Дамаския лъв препускаше заедно с дукесата, от време на време я поглеждаше неспокойно и питаше:
	— Можеш ли още да издържиш на това лудо препускане, Елеонора?
	— Разбира се, Мулей. И конят ми, макар че е доста слаб, не изглежда да се е отказал от препускането.
	Повече от два часа още конниците летяха така, със смъртта пред очите си, през полета и лозя. Стрелците ги следваха на двеста метра без да ги настигат, но и без да остават назад.
	Изведнъж Домоко извика:
	— Ето къщата ми. Още едно усилие, приятели, и ние ще имаме здрав подслон срещу турците. Там вече не ще ни хванат лесно.
	Критяните, които бяха най-отзад, дадоха един последен залп и цялата група пристигна пред вратата на чифлика.
	— Отведете конете в кухнята — заповяда чифликчията. — Лесно ще се поберат там.
	Дамаския лъв взе жена си на ръце, за да я свали от коня, и влезе тичешком в залата на долния етаж.
	През това време стрелците стигнаха до чифлика, като дадоха много револверни изстрели. Но всичките бегълци бяха вече влезли вътре заедно с конете си. Критяните, Домоко, Мико и Никола се нагърбиха да пазят вратата.
	— Обсада номер втори — каза албанецът, като се прицели в началника на стрелците. — Ще се отървем ли като миналия път, Домоко?
	— Надявам се — отговори критянинът, успокоен от това, че си беше у дома и бе заобиколен от хора, на които можеше да разчита.
	Мулей и жена му седнаха пред една дълга маса, след като запалиха една лампа с масло.
	— Няма ли да ни хванат, Мулей? — попита дукесата.
	— Веднъж вече бяхме обсадени тука и се измъкнахме здрави и читави. Възможно е този път нашите преследвачи да поискат подкрепления. Но ние няма да чакаме пристигането им. Критяните стрелят добре, а и Мико не е несръчен, като му се даде пушка в ръцете.
	Албанецът, сякаш за да оправдае тази оценка, стреля в този миг и свали от седлото, като го уцели право в челото, началника на турците.
	Стрелците се разяриха и се спуснаха в атака към къщата. Но като видяха, че обсадените изскачат навън с пушки в ръце, те се обърнаха и се скриха в лозята.
	— Няма ли да се върнат след малко? — попита дукесата.
	— Не можем да се надяваме, че ще изоставят играта. Но ние ще ги избием един по един с пушките.
	— Не бихме ли могли да стигнем до залива Капео, без да попаднем под меча на тези яки конници?
	— Засега сме само деветима. Ако приемем, че от селото ще дойдат още трима или четирима критяни, ще бъдем в състояние да се защитаваме.
	Нов пушечен изстрел екна и Мико извика:
	— Още един кос убит! Ако стоя тук само два месеца, ще бъда прочут стрелец, като се върна в Албания… Разбойници! Понеже не ни оставяте да минем свободно, няма да престанете да получавате оловни зърна!
	Четиримата критяни стреляха заедно. Но Домоко и Никола се въздържаха да стрелят от страх пред ново нападение.
	Турците се оттеглиха, но в противоположна посока, като не преставаха да викат:
	— Смърт на гяурите!
	Но те не отидоха много далече: просто се подслониха под лозята, на двеста метра от къщата, накараха конете да легнат, скриха се зад тях и вече не мръднаха.


>	Заплетените страни

	Като видяха, че турците се умириха, обсадените престанаха да стрелят. Това беше благоразумна мярка, защото не разполагаха с толкова много муниции, та да ги разпиляват. Двама критяни останаха да пазят на вратата, а другите се събраха около масата на военен съвет.
	— Всяка изминала минута увеличава опасността за нас. Видях един от конниците да препуска в галоп към Крит. Това, разбира се, не ще да е, за да нападне сам Моста на ханджарите. Не след дълго ще видим да пристигат тук други стрелци и ние рискуваме да бъдем избити, без да можем да стигнем до венецианската ескадра.
	— Ти ми изглеждаш по-неспокоен от обикновено — каза Мулей. — Обаче още не съм те виждал да трепериш пред опасността.
	— Мисля, че имам сериозни основания да бъда неспокоен. Не трябва да се надяваме, че като миналия път ще привлечем турците, за да ги накараме да пият.
	— Утрото е близко. Защо не опитаме една атака срещу тях? — предложи дукесата.
	— Конете ни са капнали от умора. Ще паднат посред браздите, преди да успеем да атакуваме турците.
	— Далече ли е заливът?
	— Най-малко на пет часа път оттук.
	— Явно е, че след усилията тази нощ конете ни не ще могат да издържат такъв път.
	— Трябва да ги оставим да си починат. После ще видим.
	— И като си помисля, че ескадрата е толкова близо до нас!
	— Не се отчайвай. Ще пристигнем в залива на Капео дори ако стрелците се спуснат да ни преследват — каза Мулей.
	— Колко време още трябва да стоим тук?
	— Няколко часа, мисля. Ако си уморена, в къщата има легла: можеш да си легнеш, за да си починеш.
	Дукесата поклати енергично глава и отговори:
	— Аз съм свикнала да стоя дълго време на пост по стените на Крит и хиляди пъти предпочитам да наблюдавам с вас движенията на неприятеля.
	Те млъкнаха. Мулей-ел-Кадер след един миг стана и отиде при вратата, дето се бяха събрали петимата критяни, албанецът и гъркът.
	— Е, Никола — каза той, — как вървят нашите работи?
	— Лошо, господарю.
	— Защо намираш, че вървят лошо, когато турците не смятат дори да ни обсадят?
	— Предпочитам да видя, че ни нападат веднага. Ако чакат спокойно, то е, защото са сигурни, че ще получат подкрепление.
	— А ние не можем нито да нападаме, нито да се опитаме да стигнем до залива Капео.
	— Зная това много добре.
	— Но докато чакаме, броят на турците ще се увеличи.
	— Толкова по-зле! Както сме запазени, като стреляме със сигурна ръка, ще разредим редовете им.
	— Какво правят в този момент? Човек би казал, че се местят…
	— Те правят маневра — заграждане, и това почва да ме безпокои. Там където са те, има хамбари, пълни със слама. Дано не я подпалят!
	— Ти искаш да ме уплашиш.
	— Никой не може да уплаши човек като вас, обаче…
	— Как сме с мунициите?
	— Имаме още по петдесетина изстрела на човек.
	Дамаския лъв взе също една пушка и започна да стреля срещу стрелците.
	Турците бяха забелязали, че наред с къщата се намираха конюшните и хамбарите и се мъчеха да се приближат до тях, сигурно с намерение да ги опожарят, както се опасяваше гъркът.
	Но веднага щом един от тях се качеше на коня и се приготвеше да отиде нататък, обсадените стреляха и рядко изстрелите им отиваха напразно.
	В четири часа сутринта от обсаждащите ги бяха останали девет.
	— Ето момента за нападение — каза Дамаския лъв на Никола.
	— И аз така мисля. Да възседнем конете.
	Те дадоха един залп, после се върнаха и оседлаха конете.
	— Готова ли си, Елеонора? — попита Мулей жена си.
	— Винаги — отговори смелата млада жена.
	— Ти ще вървиш зад мене, защото аз зная как си служат турците със сабя.
	— И аз зная, научих се във Фамагуста — забеляза тя с усмивка.
	Изкараха конете от конюшнята, където те почиваха на постелка от слама. Обсадените се канеха вече да ги възседнат, когато чуха някакъв рев в далечината.
	— Подкрепление за стрелците! — извика гъркът.
	— Много се забавихме! — призна Мулей с жест на отчаяние и хвърли към жена си неспокоен поглед.
	— Ба — намеси се Домоко, — къщата е здрава и ние ще можем да им противостоим дълго време. Само конюшните и хамбарите ме карат да се замислям… Всичко е почти съвсем открито. Ако там избухне пожар, той ще се прехвърли и на къщата.
	— Тридесет! — преброи ги в този миг Никола, който за сетен път си послужи с чудесното си зрение. — И всичките са с лъкове.
	— Без да се смятат тези, които останаха живи през нощта… Много са за нас — пошепна Дамаския лъв.
	После се наведе към ухото на Никола и му каза:
	— Само ти можеш да ни спасиш.
	— Говори, господарю. Животът ми ти принадлежи.
	— Качи се на най-добрия кон преди да пристигнат турците и препусни в галоп до залива Капео. Ще разкажеш на адмирала за нашето отчаяно положение.
	Едва Мулей свърши да говори и смелият грък избра на око най-добрия кон, скочи на седлото и тръгна в галоп. Стрелците, скрити в лозята, стреляха по него, но не се спуснаха да го преследват.
	Те чакаха пристигането на другарите си, които пришпорваха конете си, като викаха:
	— Смърт на гяурите!
	Турците, които имаха огнестрелни оръжия като враговете си, си служеха и с лък необикновено сръчно, много по-добре, отколкото с пушки и пистолети. И стрелите им бяха страшни, защото върхът им беше от назъбена стомана и причиняваше ужасни рани.
	Още щом пристигнаха и поговориха малко с другарите си, те започнаха да хвърлят върху обсадените, които побързаха да скрият конете си, стрели, на краищата на които имаше вързан запален памук.
	Критяните веднага усилиха укрепленията си и започнаха стрелба срещу новодошлите.
	Стрелите падаха непрекъснато и със страшна бързина. Но християните отговаряха с убийствен огън. Мнозина от стрелците с вик падаха от конете си, които побягваха из полето.
	Дукесата взе пушката, която Никола остави, и стреляше редом с мъжа си.
	Въпреки чувствителните си загуби, враговете не отстъпваха нито крачка и запалените стрели падаха право върху чифлика. Изглеждаше дори, че те ги съсредоточават по-специално върху пристройките. Намерението на стрелците ставаше очевидно.
	— Ще удържим ли, докато пристигнат хората на адмирала? — попита дукесата на Еболи Дамаския лъв.
	Домоко се беше приближил до тях. Той чу и каза:
	— Аз току-що навих специалния си часовник. Той скоро ще започне да звъни — нещо, което не е правил отдавна. Решихме с моите съседи да обърнем стария сигнал… Няма да мине много и ще ги видите да пристигат много по-рано от подкрепленията, които ще ни изпрати адмиралът.
	— Добре, Домоко… Да се надяваме, че тези приятели няма да се забавят много. Седем или осем стрелци с лък вече са убити. Но остават още доста много, та не можем да се опитаме да ги нападнем. Но ако къщата ти се запали?
	— Тогава ще избягаме. Но не по-рано. Ако огънят засегне жилището, ще се опитаме да го угасим. Нямаме вода, но в избата имам вино в изобилие.
	Мико, който се беше навел, за да напълни по-добре пушката си, извика:
	— По-добре би било да го изпием!
	— Колко души изби досега? — попита го Мулей.
	— Преброих седем, господарю.
	— Добре — каза Домоко. — Но остави за миг пушката и ела с мене в избата.
	— Ще пожертваме ли виното?
	— Щерната е вън и не можем да отидем до нея без риск. Ще вземем няколко кофи вино да полеем барикадите. Те мъчно горят, но от запалените стрели пушат и това смущава стрелбата ни… Ще ти дам позволение да пиеш колкото искаш, докато вършим тази работа.
	— Съгласен съм и благодаря, но ще пия само когато всичките турци бъдат избити или избягат. Сега още имам нужда от краката си.
	Враговете, въпреки жестоките загуби, които понесоха, не изглеждаха склонни да напуснат мястото. Те продължаваха да обсипват със запалени стрели главната сграда и конюшните, които всеки миг рискуваха да се запалят.
	Като се върнаха от избата, Мико и Домоко изпразниха кофите върху барикадите и бързо се отдръпнаха, за да избегнат стрелите.
	— Още една кофа върху барикадата — каза чифликчията. — Ако искаш да пиеш, върни се в избата, там ще намериш двегодишно вино.
	Турците, като разбраха, че резултатът от усилията им е унищожен, нададоха яростни викове. После с необикновена смелост промениха тактиката си и като пришпориха конете си, се опитаха да се впуснат към конюшните, за да ги запалят по-лесно.
	Но Домоко би тревога:
	— Всички грабнете пушките или ще изгорим живи.
	Старият часовник удари бързо няколко пъти.
	В маневрата си конниците излязоха на открито, а обсадените по-лесно се прицелваха. Мико особено се отличи. С всеки изстрел той сваляше по един неприятел.
	Турците устояха един миг под дъжда от куршуми и се приближиха към конюшните. После изведнъж се обърнаха и се скриха под лозята.
	— Те отстъпват — извика Домоко. — Лош знак!
	— Защо? — отвърна Дамаския лъв. — Сигурно намират, че дадоха доста жертви.
	Критянинът не отговори и с риск да го убият, скочи през барикадата и се затича към конюшните. Изведнъж той нададе силен вик:
	— Пожар!… Пожар!… Изгубени сме.
	— Какво гори? — попита Мулей, като побледня.
	— Един навес. И той е най-близо до къщата.
	— Няма да се оставим да изгорим живи вътре — извика капитанката Буря. — Ще се кача на кон с мъжа ми и ще накажем врага.
	— Не, дукесо — каза Домоко, — по-добре е да избягаме, без турците да забележат. Мико, ела да ми помогнеш… А вие — прибави той, като се обърна към другите — защитавайте вратата и дръжте надалече стрелците с лъкове, които сега са по-опасни от стрелците с пушки.
	Като отидоха в кухнята, Домоко обясни на другаря си каква помощ очаква от него. Те започнаха да разбиват една от стените на мястото, което чифликчията посочи и дето имаше някога врата, зазидана отпосле, но само с натрупана глина.
	През това време турците не престанаха да стрелят и да викат:
	— Умрете, кучета християни! Крит занапред е наш.
	Зад къщата се издигна голям стълб дим и вятърът го носеше към тези, които бяха зад барикадата. А това много им пречеше. Дамаския лъв и жена му през това време преглеждаха внимателно сбруята на конете, които бяха си отпочинали достатъчно и можеха отново да препускат.
	С помощта на една голяма греда, която намериха в кухнята, Мико и Домоко удряха силно глинената стена и отвориха в нея процеп, който бързо се разширяваше. А турците, поради непрестанната пушечна стрелба, не можаха да чуят глухия шум от ударите с гредата. Освен това те бяха сигурни, че християните ще изгорят живи или ще бъдат принудени да се предадат, и затова отстъпиха малко назад, като се задоволяваха да наблюдават единствената врата на чифлика. Те очакваха всеки момент обсадените да излязат оттам, за да ги нападнат или да се предадат.
	Изведнъж защитниците на барикадата чуха зад себе си глас, който каза:
	— На конете! Вратата е отворена.
	И наистина част от стената рухна под ударите на Домоко и помощника му. Конете можеха лесно да минат.
	— Хайде, Елеонора! — каза Мулей. — Да не губим време… И нека Кръстът ни закриля до Капео.
	Обсадените дадоха още един залп, за да държат на разстояние турците в случай че им хрумнеше да се приближат, и се спуснаха в кухнята, дето конете започваха да ритат, изплашени от светлината на пожара.
	— Всички ли сте тук? — попита Домоко.
	— Да — отговори един глас.
	— Какво правят турците?
	— Продължават да наглеждат вратата.
	— Мигът е благоприятен… Напред и да не жалим конете!
	В един миг обсадените се намериха на седлата и когато пушекът започна да изпълва долния етаж и ги скри от турците, те минаха през процепа на стената.
	— Бързо! Бързо! — извика Домоко. — Преди турците да забележат бягството ни, ние ще вземем преднина от петстотин, а може би и от хиляда крачки.
	Конниците се спуснаха в галоп през полето по посока към залива Капео.
	И наистина благодарение на гъстия дим, който излизаше от конюшните в пламъци и къщата, която започваше да гори, турците още не бяха забелязали бягството на неприятелите си.
	Но когато бегълците бяха изминали около хиляда крачки, чуха силни викове:
	— Гяурите избягаха!… Дръжте ги!… Дръжте ги!…
	И стрелците се метнаха на конете и се спуснаха да ги гонят.
	— Оставете ги да правят каквото искат — каза Домоко, който водеше групата. — Ние вече имаме добра преднина и може венецианците да са на път, за да ни помогнат… Пазете дукесата, при все че тя знае да се бие по-добре от нас.
	Всички окачиха пушките на седлата, защото мъчно можеше да се стреля в такова лудо препускане, и извадиха ножовете си, които в случая можеха повече да им послужат.
	Четиримата критяни, Мико и Мулей останаха назад, за да могат да пазят дукесата.
	— Елате ни хванете, ако смеете — извика Мулей. — Ще се намерите срещу сабята на Дамаския лъв и на капитанката Буря…
	Турците им отговориха с рев… Те не подозираха дотогава кои са тези, които преследваха. Като разбраха това, те вече не препускаха много силно, защото не им се искаше да се срещнат с такива страшни врагове. Ограничиха се само да поддържат разстоянието и да хвърлят от време на време по някоя стрела. Тактиката им се състоеше в стрелба отдалече по тези, които не смееха да нападнат отблизо, с оръжие в ръка.
	Препускането трая така известно време. Дамаския лъв пришпори коня си и настигна Домоко.
	— След колко време ще пристигнем?
	— След три часа приблизително.
	— Ще могат ли конете ни да изтраят толкова, като си запазят преднината?
	— Конете на турците са още по-изморени от нашите и не ще могат да ни гонят до Капео… И понеже, както ви казах, оттук нататък ще срещнем Никола.
	Доста стръмен хълм, покрит със слаба растителност и храсти, се появи на пътя им.
	— Не можем ли да го заобиколим? — попита дукесата. — Конете ни започнаха да показват признаци на умора и това изкачване ще ги изтощи съвсем.
	— Не може и да се мисли за такова нещо, дукесо — отговори критянинът, — наоколо има пропасти и…
	Той изведнъж се спря и наостри уши.
	— Какво има, Домоко? — попита Дамаския лъв, който също се безпокоеше, като мислеше за умората на конете от неизбежното изкачване на хълма.
	— Стори ми се, че чух звук от тръба.
	— Сигурно си се излъгал. Ушите ти не струват колкото очите ти.
	— Слушай, господарю!
	При все че конете дишаха шумно и под копитата им се търкаляха камъни по наклона, който вече започваше, този път всички бягащи чуха продължителен звук от тръба, който сякаш идеше отгоре.
	— Това са венецианците!… Напред!… Не щадете вече конете си!
	И турците вероятно бяха чули този звук, защото постепенно започнаха да забавят препускането си.
	— Вярваш ли, Мулей, че можем да имаме такова щастие… Моят кон едва се държи от много гладуване. Сега вече не ще може да отиде далече.
	— Ще ти дам моя кон, Елеонора.
	— Никога!
	— Насила ще те кача на седлото!
	Трети път се чу звук от тръба, по-остър, а най-важното по-близък. После, почти веднага след това, върхът на хълма се покри с венециански моряци и Никола се появи на кон.
	Чу се къса команда:
	— Огън!
	Петдесет пушки гръмнаха с оглушителен трясък и град от куршуми обсипа ужасените турци. Повече от десет души се преметнаха с краката нагоре, заедно с конете.
	Другите признаха безсилието си пред многобройната и добре въоръжена група, която освен това имаше и добра позиция горе на хълма, обърнаха конете и се отдалечиха с голяма бързина.
	Моряците спряха, за да напълнят отново пушките си и ако стане нужда, да дадат втори залп. Само Никола слезе и размаха ръце, луд от радост.
	— Ние ти дължим живота си — му каза дукесата.
	— Аз изпълних само дълга си — отговори храбрецът. — Доволен съм, че ви срещнах навреме… Трябва да побързаме, защото Себастиано Вениеро се готви да замине за Месина, отдето получи известие тази нощ и дето го чакат съюзените флоти.
	— Значи, с турската флота вече ще е свършено?
	— Ами Крит? — попита неспокойно Дамаския лъв.
	— За него не трябва и да се мисли, господарю. Той е изгубен град за Републиката…
	— А всички ли стрелци избягаха?
	— Живите, да… Но малко бяха останали — заяви Мико.
	— Елате — настоя гъркът. — Венецианците бързат да вдигнат платна. Нека конете измрат, ако трябва. Вече нямаме нужда от тях.
	В далечината останалите турци отчаяно препускаха, но не викаха вече: „Смърт на гяурите!“
	Бегълците заедно с венецианските моряци се спуснаха по другия склон на хълма, като се смееха и се шегуваха след мъчителните часове, които бяха преживели.


>	Заключение

	Флотата на християнските държави, след безбройни обикаляния, наистина се събра в Месина.
	Знайно е, че тя тръгна оттам под личното командване на дон Жуан Австрийски, но всъщност водена от Себастиано Вениеро, защото главният комендант нямаше нищо моряшко, за да води с турската флота битката, известна в историята под името „битката при Лепанто“.
	Знае се също, че морските сили на исляма получиха там удар, от който вече не се съвзеха и след който изгубиха владичеството си над източното Средиземно море.
	Това, което историята не казва, е, че през време на битката корабът на Вениеро сполучи да се приближи до кораба на Али Башиа, комендант на турските сили.
	И се започна кървав бой. Най-после Дамаския лъв, жена му и няколко от храбреците, които непрестанно виждахме около него от началото на този разказ, се намериха лице срещу лице с Али Башиа и племенницата му.
	Като видя пълното поражение, Хараджа накара да донесат сина на Мулей. Жестока в отмъщението си, от което не се отказа дори и пред прага на гроба, тя вдигна ятагана си и над него.
	Но два револверни изстрела се чуха и тигрицата на Юсуф падна поразена и изпусна оръжието.
	Дукесата на Еболи се спусна към детето си и го покри с целувки, а Дамаския лъв простря мъртъв с един удар на верния си меч Али Башиа, отчаян от поражението.
	След битката Себастиано Вениеро изпрати във Венеция кораба си, за да занесе на Сената на Републиката прочутото писмо, в което той даваше отчет за победата.
	Този кораб отнесе и Дамаския лъв, баща му, който се покръсти, дукесата и малкия Енцо, Мико и Никола Страдиотос.
	Всички отиваха, уморени от войни, да живеят в мир в палата „Лоредан“, на брега на Големия канал. Капитанката Буря си стана пак майка, нищо друго.
	А Дамаския лъв вече не ревеше.
