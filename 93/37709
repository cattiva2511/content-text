	— Ей, новобранец, внимавай къде ги караш, бе! Нали ти казах — южно крило, трета секция! Личинки ли имаш в ушите?
	— Съжалявам, докторе, малко съм разсеян…
	— За съжаление живакът няма да се пренесе сам до моргата! Опичай си ума, момче, че да не се наложи да те връщам обратно в университета да доучваш последната си година!
	— Да, докторе. Разбира се, докторе. Веднага, докторе…
	Ханс затика тежката носилка към южното крило, като мислено се ругаеше и се наричаше с всички обидни епитети, за които се сещаше. Как можа да се издъни така още на първия си работен ден? Ако не беше вече мъртъв, колегите му в Хайделберг буквално щяха да го убият, когато чуха къде е разпределен. Нямаше тъмничар, който да не си мечтае да работи във Валхала — най-голямата морга в света, която според всички бе трамплин за кариери. А той какво? Оля се още на първата си смяна… Ето на това му се казваше епичен провал.
	— Ехо, заек! Накъде си се разбързал така? Изчакай ме, че мразя да преследвам мъже…
	Отначало дори не разбра, че изречените задъхано думи са предназначени за него. Огледа се наоколо и най-накрая забеляза младата вампирка клас F1, която подтичваше зад него и ръкомахаше усилено.
	— О, аз, таковата… извинявам се — не разбрах, че за мен… — запелтечи той, когато санитарката се приближи достатъчно близо.
	— Ама успокой се де, не е като да съм тръгнала да те наказвам или нещо… само клас F1 съм — почука тя с дългия си маникюр по табелката, която бе закачена на ревера на бялата престилка. — Споко, и аз съм новобранец като теб — просто ме разпределиха по-рано. Честно ти казвам, братче, тук е същинска лудница! От няма и месец съм тук, а вече успях да се влюбя в това място…
	— Новобранец ли? Та ти… изглеждаш…
	— Спокойно, това при вампирите винаги е било проблем — нали знаеш, безсмъртие, ранно съзряване, проточил се пубертет, бла-бла… Просто на баща ми му писна да ме издържа и реши да ми намери някаква работа. Съвсем случайно се сети, че в действителност е част от борда на директорите на Валхала и… е, сещаш се.
	— Искаш да кажеш, че баща ти е Вилхелм фон Заксен? — опули се Ханс.
	— Ами… как да ти кажа… всъщност, да, той е — изсумтя момичето и с умело движение насочи носилката наляво. И добре, че го направи, иначе живакът щеше да се озове право в западното крило, а това със сигурност нямаше да се хареса на д-р Хайнрих.
	— Иха! Кажи ми какво е да си дъщеря на някой толкова известен? — изрече той с широко отворени от въодушевление очи. Едното за малко не изскочи от орбитата си и не се озова върху гърдите на товара в носилката. Баща му обаче неведнъж го бе предупреждавал за това, така че успя да натика немирното нещо обратно в орбитата, преди санитарката да забележи объркаността му.
	— Хм, ами далаверата не е чак толкова голяма, мен ако питаш — почеса се разсеяно по скулата вампирката, без да обръща внимание на възхитения младеж до себе си. — Вярно, има си някои преимущества… като например да се къпеш с истинска светена вода, от директен водопровод, прекаран направо от Ватикана, вместо с евтините заместители на местните доставчици. Или…
	— Чакай малко, вашият вид не се ли боеше от светена вода!? — прекъсна я Ханс.
	— Милото ми момче… — потупа го тя по бузата. Грейналата й усмивка разкриваше великолепна гледка към снежнобелите кучешки зъби, сияещи като малки костени късчета щастие изпод аленочервените й устни. — Ти май идваш от доста дълбоката провинция…
	— Виновен! — ухили се той безпомощно и разпери ръце. — Пред теб стои Ханс — осмо поколение натурализирано трансилванско зомби. Съжалявам, ако не съм от класата Ви, Ваше Величество.
	— Стига де, просто се шегувах! — плесна го по ръката вампирката. — Улрике фон Заксен, на твоите услуги, младежо! Нали няма да се опиташ да ми изядеш мозъка или нещо от този род?
	— Очевидно и Вие не излизате кой знае колко много сред простолюдието, фройлайн — поклони се Ханс театрално. Зомбитата винаги са били най-човеколюбивата нация сред всички тъмничари. Защо, мислиш, от нас стават най-добрите медицински сестри.
	Улрике се изкикоти.
	— Добре де — медицински братя! — поправи се раздразнено той. — Само да вметна, това беше сексистко.
	— Ами цялата тази работа с крясъците „Мозък! Мозък!!!“… откъде идва? — полюбопитства девойката.
	— О, това не е нищо друго, освен простотията на пра-пра-пра-пра-прадядо ми, който една вечер се напил и тръгнал да се заяжда с някакви празноглави блондинки в кръчмата. Пълни глупости…
	— Ясно — кимна разбиращо вампирката. — Също както навремето някой от родата ми решил, че среброто е доста под нивото му, затова забранил на всички от фамилията да носят украшения от въпросния метал… Хм, май пристигнахме.
	Пред тях се издигаше масивна стоманена врата с малко прозорче от армирано стъкло. Девойката бе права — това бе входът към секция 3 на южното крило.
	— Е, новобранец — тупна го Улрике свойски по рамото — готов ли си да влезеш в пандемониума на живаците?
	Ако не се страхуваше, че ще изглежда смешен в очите й, сигурно щеше да отвърне „не“.
	Така или иначе вече беше късно — санитарката доближи служебната си карта до четеца, той изпищя с разбиране и примигна в зелено. Вратата се отвори с протяжно изсъскване, подобно на любовния зов на рояк змии.
	Носилката, тикана от двамата, не издаваше нито звук, както се полагаше. Ханс обаче можеше да заложи и последния си пфениг — цялото място наоколо гъмжеше от звуци. Стенания, пъшкания, дори ругатни — изнервеното въображение рисуваше пред очите му една след друга от ужасяваща по-ужасяваща картина. Гледката на налягалите по безбройните маси живаци и тяхната отвратително розова, ненабръчкана кожа караше отдавна мъртвата му плът да настръхва от отвращение.
	— Я виж — посочи вампирката, която видимо също не бе очарована от обстановката наоколо — ето там има свободно място. Нашият живак отива там!
	Докато закачаха системите, които щяха да го поддържат в кондиция с добре заучени от медицинския колеж движениа, Ханс не издържа и подметна:
	— Някога чудила ли си се защо наричаме тях „живаци“, а нас — „тъмничари“?
	— Глупчо! — изхили се Улрике, наблюдавайки съсредоточено показанията на сложната апаратура. — Те са живи, следователно са живаци. Ние сме чеда на Мрака, следователно сме тъмничари.
	— Знам, но в нашето село имахме един доста добър историк и археолог. Даже го бяхме избрали за кмет, но заради проблемите му с алкохола трябваше да го свалим. Та той разправяше, че навремето тези две думи имали коренно различно значение.
	— Е, и? Пука ли ти? Ами да беше следвал история, не медицина, многознайко! Чакай да ти покажа нещо, което със сигурност не си виждал из ваше село…
	Вампирката се доближи до живака и с рязко движение вдигна блузката си нагоре.
	— Ако си мислиш, че анатомията на женските не ми е позната… — сопна се Ханс.
	— Мълчи и гледай!
	Новобранецът с изумление видя как долната част от чаршафа, с който бе покрит живакът, започна да се издига.
	— Какво, по…
	— Знам, забавно е, нали? — изкикоти се санитарката, докато смъкваше блузата си. — Според някои от колегите — тези, които имат повечко стаж — това било начинът на живаците да изразят привързаността си към срещуположния пол.
	— Защо при нас тогава не действа?
	— Не знам. Май имало нещо общо с кръвта, циркулацията й и така нататък — сви рамене Улрике.
	— А замисляла ли си се защо трябва да събираме всички тези създания, вместо просто да ги зарежем и да изчакаме, докато не станат като нас?
	— Нямам представа, Ханс. Някои казват, че имало нещо общо с начина, по който те се отнасяли с нас навремето. Имам предвид… е, чел си учебници по история в училище, нали? Когато техният вид е бил доминиращ, те също са може ли да ни изоставят. Вместо това обаче са ни погребвали, забивали колове в сърцата ни, окичвали са себе си и нас с чесън, просто защото са вярвали, че с това ще ни помогнат да намерим мир, покой и каквото още там се споменава в свещените им книги. Ако не друго, поне им дължим това — сега е наш ред да се грижим за тях.
	— От всичко, което каза, чух само чесън — прозя се демонстративно Ханс. — Искаш ли след края на смяната да прескочим до „Надрусаната лисица“? В случай че не знаеш, там правят най-добрите чеснови хлебчета и най-сочните вурстчета в цяла Европа.
	— Едвам ме нави! — ухили се вампирката и се запъти към изхода. Вратата се затвори зад тях също толкова тихо, колкото и на влизане.
	— Не ти ли се струва странно: толкова много мерки за сигурност, електронни ключалки, камери… искам да кажа, това не би трябвало да е обикновена морга, по дяволите!
	— О, не — засмя се Улрике и с жест го подкани да побърза. — Ако се вярва на татко, навремето това място не се е казвало „Валхала“. Било е известно под доста по-страховито име — название, което е всявало ужас сред обитателите му.
	— И какво е било то? — попита, подтичвайки, Ханс.
	— Нямам представа какво означава, но според баща ми това тук е било известно като „Дахау“.
