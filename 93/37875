	През годината динчъу*1 на периода Чжънюан*2 аз, Ли Гун-цзо от Лунси, плувах по река Сяосян към планината Цану*3 и случайно срещнах тръгналия на юг чиновник Ян Хън от Хуннун*4.
	[*1 _Дин_ и _чъу_ — два от двадесет и двата знака, с чиято помощ се комбинират съчетанията на циклическия (шестдесетгодишен) календар, употребяван в Китай от началото на нашата ера. Съчетанието динчъу е четиринадесета година от цикъла. Пълното уточняване на годината става, като се вземе под внимание периодът на властвуващия тогава император.]
	[*2 _Чжънюан_ — период от 785 до 804 г. За този период годината динчъу съответствува на 789 г.]
	[*3 _Цану_ — в днешната провинция Хунан.]
	[*4 _Хуннун_ — област, в днешната провинция Хънан.]
	Спряхме лодките до пустинен бряг и отседнахме в един будистки параклис. Над реката по небето плуваше луна и това предразполагаше да се разказват странни истории. Ян Хън ми каза:
	— Към средата на Юнтай*1 Ли Тан бил назначен за управител на област в Чучжъу*2. Случило се тогава един рибар да лови нощем риба с въдица в подножието на планината Гуйшан. Нещо закачило въдицата му, тя не излизала обратно. Рибарят бил свикнал с водата, бързо се гмурнал на дълбочина петдесет чжана*3 и видял огромни железни вериги — те опасвали подножието на планината и краят им не се виждал. Тогава докладвали на Ли Тан. Той заповядал на рибаря заедно с няколко десетки опитни плувци да вдигнат тези вериги. Но те не се справили със свои сили, затова Ли Тан добавил и над петдесет глави добитък. Едва тогава веригите се размърдали и малко по малко почнали да приближават брега.
	[*1 _Юнтай_ — период от 498 или от 765 г. — липсата на име на император не позволява да се уточни годината при наличността на два периода с едно и също название.]
	[*2 _Чучжъу_ — в днешната провинция Цзянсу.]
	[*3 _Един чжан_ — сега около 3 м.]
	Времето било тихо — нито вятър, нито вълни, но разбунените води са надигнали. Онези, които гледали отстрани, били изумени. На края на веригата се показал звяр, който приличал на маймуна, с бяла глава и дълга грива, белоснежни зъби и златни нокти. Звярът изведнъж бил изтеглен на брега. Той бил висок над пет чжана. Когато приклекнал, заприличал на маймуна, но не могъл да отвори двете си очи и стоял съвсем замаян. От очите и носа му водата струяла като поток, а слюнката му била толкова зловонна, че човек не можел да приближи. Минало доста време, едва тогава той проточил шия, протегнал се, прозинал се, внезапно отворил очи и те блеснали като мълния. Огледал насъбраните хора, готов да се разяри. Хората наоколо стремглаво се разбягали. Тогава звярът бавно започнал да опъва веригите и да дърпа воловете, влязъл във водата и вече не се върнал. Тогавашните начетени и известни хора на Чучжъу се споглеждали разтреперани с Ли Тан, не разбирали откъде идва всичко това. И тъй, само рибарят знаел къде се намират веригите. А оня звяр повече не се видял.
	През зимата на осмата година от Юанхъ*1 аз, Гун-цзо, давах прощална гощавка на министерския прокурор Мън Цзиен, изпращах го от Чанчжъу*2 в Чжуфан*3. Скромният чиновник в странноприемницата*4, уважаемият Сюе Пин, внимателно ни посрещна според приетия церемониал. Тогава Ма Чжъ от Фуфън, Лу Цзиен-нън от Фанян, Пей Цюй от Хъдун се бяха събрали с нас в странноприемницата и цяла нощ си приказвахме около мангала. Аз, Гун-цзо, отново разказах предишната история, така както беше говорил Ян Хън.
	[*1 _Юанхъ_ — период от 806 до 820 г.]
	[*2 _Чанчжъу_ — област в днешната провинция Цзянсу.]
	[*3 _Чжуфан_ — местност в днешната провинция Цзянсу.]
	[*4 Съществували са специални странноприемници със свои служители, предназначени само за държавни чиновници. Обикновените пътници са отсядали най-често по манастирите.]
	А през пролетта на деветата година от Юанхъ аз, Гун-цзо, посетих древния Дуну*1 и съпровождайки управителя на областта, господин Юан Си, плувах по Дунтин*2, изкачих се и в планината Баошан. Нощувахме в колибата на даоса*3 Чжъу Цзяо-цзюн. С него влязохме в тайнствени пещери, за да търсим там свещени даоски книги. Насред една пещера в скалите намерихме осми свитък от древната „Книга за планински върхове и реки“. Писмената бяха древни и странни, почти навсякъде проядени от червеи, и не можеха да се разчетат. Аз, Гун-цзо, заедно с Цзяо-цзюн, внимателно ги проучих и тогава прочетохме:
	[*1 _Дуну_ — град в днешната провинция Цзянсу.]
	[*2 _Дунтин_ — езеро в днешната провинция Цзянсу.]
	[*3 _Даос_ — привърженик на едно от основните обществено-политически, идеологически и религиозни течения в Китай — даосизма. Като противоположност на официалната идеология и религия в Китай — конфуцианството, даосизмът е изиграл безспорна положителна роля. Засилване на религиозно-мистичния характер в някои отклонения на това течение се забелязва в Средните векове.]
	„Когато Юй*1 направлявал водите, той три пъти стигал до планината Тунбо*2. Там бушували ветрове и се носели мълнии, камъните виели и дърветата стенели, чудовището Убо*3 преграждало реките, Тиенлао*4 строил войските, но Юй не могъл да започне. Той се разгневил, свикал всички духове, поискал и заповед от дракона Куй*5, накарал ги да се поклонят доземи на владетеля на планината Тунбо и да му се молят за милост. Юй затворил Хунмъншъ, Чжан-шаншъ, Дъулушъ и Лилъушъ. А духът на водите в Хуай и Го*6, който се казвал Учжъци, бил уловен. Той умеел да разговаря, разпознавал плитчините и вировете в реките Цзян и Хуай*7, разстоянията до възвишенията и низините. Духът приличал на маймуна, с чип нос и високо чело, зелено тяло и бяла глава, златни очи и белоснежни зъби. Шията му се протягала на сто чъ, той бил по-силен от девет слона наведнъж, умеел да нанася удари, да скача и стремително да тича, бил ловък и бърз. Не можел да слуша и да гледа дълго време. Юй го предал на Чжан Люй, но Чжан Люй не могъл да се справи с духа; предал го на Няомую — и той не могъл да се справи; предал го на Гънчън — той се справил. Тогава духовете на дърветата и водите, божествата на планините и на камъните се втурнали с вопли и се събрали наоколо в несметна тълпа. Гънчън подгонил духа с оръжие, сключил на шията му огромна верига, надянал на носа му златен звънец и го преселил в подножието на планината Гуйшан в Хуайин*8. След Чънгън всички рисували този образ, за да се предпазват от бедствията — огромните вълни и бури на река Хуай.“
	[*1 _Юй_ — митичен владетел. Според легендите той единствен съумял да се справи с водите на потопа, залели Китай през третото хилядолетие пр.н.е.]
	[*2 _Тунбо_ — планина между днешните провинции Хънан и Хубей, от която извира р. Хуай.]
	[*3 _Убо_ — възможен вариант: Тубо, дух на земята с тяло на крава, глава на тигър, три очи и рога.]
	[*4 _Тиенлао_ — под това име е известен един от сановниците на митичния император Хуанди (Жълтият владетел или Владетелят на жълтата пръст).]
	[*5 _Куй_ — планински дух или дух на дърветата и камъните. Най-често бива изобразяван като рогат Дракон, еднокрак и люспест.]
	[*6 _Хуай_ и _Го_ — реки. Хуай извира от планината Тунбо в днешната провинция Хънан. Го е неин приток.]
	[*7 _Цзян_ и _Хуай_ — съкратени названия на реките Чанцзян и Хуайшуй.]
	[*8 _Хуайин_ — местност в днешната провинция Цзянсу.]
	Значи, видяното от Ли Тан и разказаното от Ян Хън съвпадаше напълно с писаното в „Книга за планински върхове и реки“.
