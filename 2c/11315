P>
	На разходка из реката
	тръгна байно Патарак,
	весело с крила запляска
	и закряска: „Квак-квак-квак.“

	А отдолу из водата,
	там в съседний вир дълбок,
	важно, важно и надменно
	гледа господин Рибок.

	„Здрасти — казва Патаракът, —
	ех, но скрит под таз вода,
	ти не знаеш що е въздух,
	слънце, радост, свобода!

	О, ела при мене горе,
	с мене тук заплувай ти,
	над водата ти заплувай
	и приятел ми бъди.“

	Господин Рибок изплува
	над водата в тоя миг,
	глътна въздух — но му стана
	зле и той нададе вик:

	„Не, не мога тъй да плувам,
	въздухът не е за мен;
	най-добре е да си бъда
	там, където съм роден…“

	Свят му се зави, назад се
	килна господин Рибок
	и отново се цамбурна
	пак във своя вир дълбок.

	А над него Патаракът
	се закиска: „Квак-квак-квак! —
	нищо не разбираш, байно…
	Гледай ти, какъв глупак!“
P$
