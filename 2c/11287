P>
	Неочаквано смехът на Източния Океан разбуди Небесната Империя;
	пред нас — сред хризантеми, тържество и изумруди —
	застана необхватното, застана златното Сърце на Изтока:
		-Невероятно! —
	скръбната жена, която беше с мене, тя
	е сянката ми отразена над безбрежната вълна на Океана:
	о!
	— възторг на утро и затмение на вечер —
	тя е последната, и първатаа, и ббледната, и мъртвата и всички:
	угасвай! аз не те обичам вече.

	И ослепен от слънцето, аз може би заспах
	и в своя сън видение
		— видях:
	застана ти пред мене
		— Единствено — Една! —
	Китайската княгиня Линг-Ма-Тзе.
	О! истина е страшната лъжа на мойте сънища!
	о — истина са пурпурните привидения на моето сърце:
		— Единдствена Една! —
	Веригите на радостта ми развържи
	и заглуши зловещото бълнуване на мойте лунни устни,
	убий зелената, студената, мъртвешката луна
	заседнала в сърцето — о кажи!
			и ето:
		Аз съм младенецът Ноча
		със свойте три духа и девет очи
		— разкъсан на части и в миг възроден —
		и понесен към ясната пролет,
		и понесен към пътя на вечния ден —
		под нозете ми в бурен, стремителен полет
		— колелото на Огъня,
		колелото на Вятъра —
	Нека ударят веселия гонг!
	Нека раздвижат презничните струни!
	Защото Злият Бог на Севера заспа — и спи
	дълбоко той, до смърт. Защото пламъкът на щастието разтопи
	леда на страшния му замък — и крила
	над моя страх отпуща той — навежда се да ме целуне —
		Ела!

	И ослепан от щастие, аз може би заспах
	и в своя сън видях видение
		— видях
	Божествения Жител на Кристалния Дворец,
	и ослепителния блясък на кристала:
	— или: не съм ли аз владетелят на тоя блясък? аз кръстен
		в славата на Сладострастния Стрелец? —
	Не жаля!
	Баща ти, веселият богдихан,
	не ще ми съгради такъв дворец:
	о изстъпление на блясъка! венчана ти и аз венчан
	на Щастието с белия венец —
	ела!
	мини по леките кристални стъпала:
	там чака Чудото — и ти си тя; и аз съм той,когото ти отвеки чака…
	Ала: пази се! там пред входа пурпурният дракон
	е страж на Чудото. Той спи, но бди — пази се!
	Това е драконът на мойта стара скръб
	изписан върху герба на Китай
	пази се ти — не го буди — не го ласкай! —
	От чаканото Чудо ослепен, аз може би заспах
	и в своя сън видение
		— видях
	— Безкрайните зали на Ведрия Мраз —
	разсипана сребриста роса на лунний сърп
	— на ясписови флейти сънний глас
	и сините сияния на тайни лампиони
	— берили, хиацинт, смарагд, сапфир, топаз,
	и чисти аметисти, оникс, хризолит, рубин, циркон
	— душата шеметна ги гони и лети
	в неуловими кръгове от блясък и възторжен стон
	— но твоето напрегнато око поглъща всичко, ти
	велик, убийствен Диамант!
	— ти разтрошаваш блясъка и в неизвестни бездни
	запалваш дивото хоро на
	безчислени слънца — ти сплиташ ми корона
	от пламъци — разкъсваш, разтрошаваш и ломиш с безумните ръце на своя блян —
	Кохинур! Кулинан!
	— разхвърляш бесни пламъци — кристал, звезди, искри —
	безчислени слънца —
		(Княгиньо!)
			— жар, искри —
	пояно ослепление — въртение — пожар —
	и падане — и звън на изпочупени кристали — -

	— спасявай се! дворецът ти гори! —
P$
