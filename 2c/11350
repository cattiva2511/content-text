	Мъдреците и поетите дишат чист въздух в сумрачните пролетни градини, над техните звънливи чела — високата тайна на нощното небе — ултрамарин и сребро — над тихата арабеска на преплетените млади ластари на лозата и цъфналите клони на ябълките.
	Безбройните въпросителни на нощното небе — и сребърната тревога на Тихо Брахе.
	Неотдавна се видях на брега. Ала в шепата си не улових отструите на вечната река. Напразно…
	Има ли бог?
	Над звънливите чела на мъдреците и поетите небето зее с бездънна тишина — ултрамарин и въпросителни.
	Някъде светят шумни локали. А през сянката на белите пролетни градини — в този час на късна вечер — минава с широки крачки огромният силует на черен мъж.
