P>
	Като бетонен блок над нас
	тежи барутната тревога.
	Душите ни ръмжат: — Война!
	В душите кръв, и смут и огън.

	Аз виждам тоя смут дори
	сега в фабричните комини,
	на запад в залеза или
	в небето тъй спокойно синьо.

	И в тези дни, кажи ми ти,
	когато ни притягат в обръч,
	в сърцето, грях ли е, кажи,
	че пазя още кът за обич?

	Кажи ми грях ли е, че пак,
	дори и в този шум фабричен,
	процепен с зъл картечен грак,
	си мисля: — Колко я обичам!…

	Да, вярно, мъничкият свет
	на нашата любов е тесен,
	затуй със поглед, впит напред,
	ти пиша толкоз малка песен.
P$
