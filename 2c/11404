P>
	Ще строим завод,
	огромен завод,
	със яки
		бетонни стени!
	Мъже и жени,
	народ,
	ще строим завод
	за живота!

	Децата ни мрат
	в отровната смрад,
	без слънце,
	в задушни коптори.
	Светът е затвор.
	Мъже и жени, народ,
	ни крачка назад!
	Ще строим завод
	за живота!

	Децата ни мрат
	в задушната смрад
	със жадни за слънце очи.
	А ние? — Бездушно
	превиваме врат
	и мълчиме,
	позорно мълчим.
	Прокарахме мрежи
	и в тях укротена тече,
	да, нашата кръв
	преминава
		в проводните мрежи
				и движи живота
	а той ни помита,
			влече
	и ние го гледаме
			с тъпа, наивна
					небрежност.
	Със нокти дълбахме скалите.
			В гранита
					тунели пробихме.
	Опасахме с релси земята,
					в недрата й
	всичко открихме.
	Антени замрежват небето,
					където
	в мъглите
			забити
	са небостъргачи,
	а още нагоре в простора
					стоманени
						гарвани
							грачат.
	Другари,
		да бъдем наясно —
	не удрям клеймо
			на прогрес
	и знам прекрасно,
	че не прогреса е, който ни души.
		И ние не ще го рушим. —

	Ще строим завод,
	огромен завод,
	със яки
		бетонни стени.
	Мъже и жени,
			народ,
	ще строим завод за живота!
P$
