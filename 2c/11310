P>
E>
	Мене ме, мамо, змей люби…
E$

	Остави ме!
		— Змей Огнен е моят любовник!
		Посред пламък и вихри гръмовни
		— змейове с бели жребци,
		в златни каляски змеици —
			с развени
			далече
			крила
			всяка вечер
		той идва при мене.

			Ела!

	Притисни ме с безумни, свирепи ръце
	до своята люспеста гръд от червени звезди,
		до своето зверско сърце,
		мокро в морава кръв:
	вземи, изгори ме с пламтящата стръв
		на свойте целувки —
		грабни ме оттук ти,
			отлети,
			отнеси ме
		— далече, далече, далече —
	зад гори, планини, стръмни бездни и гробища,
		в свойто царство без име
		— о сън! о чудовище! —
	дето няма ни ден, ни година, ни утро, ни вечер:
			Там!
			О знам:
			Ти си Той!
		Не отхвърляй едничката моя молба,
		изпълни ми едничкото искане —
			ах… стой! —
		Подир знойна и страшна борба,
		в безсъзнание, няма да знам  —
			и ще чезна — аз гола —
	в скверната сладост на твойто притискане
			— не, не, не! —
			Аз падам надолу
			— с мене ти —
				летим
			през огън и дим, и звезди,
			зелени въртопи змии,
			настръхнали копия,
	— по невидими стръмни пътеки —
			трясък и прах,
			кисък и звън;
			не, не, не! —

			Ах!

		— Пробуда:
			камбанният звън.
	В зората на местност безлюдна
	оплаквам връх своите меки
			колене

	чудовищния труп на моя сън.
P$
