P>
#	Псалом
#	1

	В блясъка на свойто възнесение
		към небесните селения
	ти възхождаш — горд, успокоен —
		в славата на вечен ден
	в място злачно, място светло, място на покой,
	дето няма ни въздишка, ни копнеж, ни страст, ни зной:
		— Упокой — упокой — упокой! —

	Пригвозди и измъчената плът
		в любовта на Твоя страх.
	В своя труден и уречен път
		в Твойто име уповах.
	Господи, спаси ме: оскудял е препододний твой:
	Не отвръщай поглед, Човеколюбче, Спасе мой:
		— Упокой — упокой — упокой! —

#	Канон
#	2

	— Чакам, аз чакам: о дух на Живота
		бдящ зад завеси, разпуснати долу в нощта —
		чакам из сребърна чаша горчиво причастие
		чакам с чело разтрошено от гибелно щастие:
	чакам, о враг на живота
			— дух на Смъртта.
	Плачещи ангели три ето идат
		водят те бяла невяста в печален воал —
		идат да снемат от кръста разпятия,
		носят те милост след вече изпито проклятие:
	ангели три ето идат
			— в сън без печал.

#	Антифон I
#	3

	_Хор на Прадедите_

	Бреме — векове: борби и смърт,
	бреме — векове: печал без път
	— черен плод на тисящи години —
	с кръв ги сбирахме ний с векове,
	с кръв поихме твойте бленове:
	— ний те молим, Сине наш, прости ни! —

	Нищи ний, живели само час,
	тежко бреме беше той за нас
	— черен плод на тисящи години —
	между всички ти избран бе пръв,
	всичко ти понесе в свойта кръв:
	— Сине наш, ний молим те, прости ни! —

	Днес пред твойте скършени крила
	беловласи бием ний чела
	— молим тебе, Сине наш, прости ни! —
	Вече ний ще снемем твоя кръст,
	родна скръб ще върнем в родна пръст
	— черен плод на тисящи години —

#	Антифон II
#	4

	_Хор на Учениците_

	В сребърен съсъд ний носим
		ведра вода
	— ний дванадесет, които просим —
	в сребърен съсъд ний носим
		ведра вода:
	идем твойте сълзи да отрием,
	твойте рани идем да измием
		с ведра вода.

	Свилени платна за тебе носим
		с миро полени
	— ний дванадесет, които просим —
	свилени платна за тебе носим
		с миро полени:
	идем твойто тяло да увием,
	с плащ миросн идем да покрием
		твоите рани.

#	Ирмос
#	5

	И ето
		зад тъмни заслони
		ромони гласа ти отново:

	— Готово е Господи: ето: сърцето — готово:
	възпявам и пея!
	(Изпита е скритата в пазви зелена отрова
	и в нея —
		олово.)
	Но Бог беше слово.

	И падат
	от ляво на тебе хиляди,
	от дясно — безброй:
	непристъпен си Ти.
	— Душе Святи!
		избраника свой
		приюти!
		Упокой!

	* * *

	А ниско в нощта на света
	над блата от вражда процъфтяват
	ненюфари на зла клевета.

	Но ти възвисен си _над_ земната слава
	и земний позор —
	и ангелский хор
	на ръце ще те вземе,
	за да не удариш ногата си в камък;
	няма за тебе ни бреме,
	ни стрела, ни отрова, ни пламък —
	и без страх
		(Господи, в тебе всегда уповах!)
	ще настъпиш на аспид и яростен лъв
	и василиск
	ще срешнеш без страх —
	и няма да падне от тебе ни косъм, ни кръв.
	Но трябваше с хули и вик
		всеки да хвърли подире ти камък,
	за да бъдеш докрай мъченик
	и пророк:
	ти си последний приет в мъченический лик.
	— В своя надзвезен чертог,
	Душе Святи!
		апостола свой
		приюти!
		Упокой! —

#	Икос
#	6

	Ридание надгробно: сетен път
		кръв прелива в задуена гръд:
			помилуй, Боже наш!

	Ридание надгробно:в черен дим
		слепи свещите да угасим:
			помилуй, Боже наш!

	Ридание надгробно: в тъмний път
		на душата — лъч от свещ и плът:
			помилуй, Боже наш!

	Ридание надгробно: и вървим
		сляпо към възторг неуязвим:
			помилуй, Боже наш!

	Ридание надгробно. Помилуй, Боже наш.

#	Слава
#	7

	Ти си ангелът горд, ти си тъмний акорд
		на печалната слава — прости!
	Кръз звезди падаш ти с поломени крила
		в тях стрела окървавена — ти!

	Устрелен през нощта, устремен в пропастта
		с тебе падат звезди без крила;
	свойте черни крила дух вечерен насън
		ще затвори — под звън и мъгла.

	Звън последе — прости! небеса без звезди
		— нашта сетна целувка вземи!
	Под безбурния взор на Сатурна в нощта
		пепелта в твойта урна жуми.

	Вечна памет в света. Спи къвта под леда.
		Вечна слава на Вишния Бог!
	Вечна памет. Амин. Алилуя. Амин
		Ти един — Вечен Син — и пророк.
P$
