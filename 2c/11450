P>
	Какво бе ти за мене? —
					Нищо. —
	Една загубена страна
	на рицари и на плата.
	Какво бе ти за мен? —
	Огнище
		на някаква любов жестока,
	която диво се опива
				от кръв
					от блясък на ками,
	от шлагери
			и от китари
	от страст,
			от ревност
		и псалми.

	Сега за мене ти си участ.
	Сега за мене си съдба.
	И аз участвам неотлъчно
	в борбата ти за свобода.

	Сега горя, сега се радвам
	на всеки боен твой успех
	и вярвам в силата ти млада,
	във нея свойта сила влех;

	сега се бия до победа,
	в картечните гнезда прикрит,
	из улиците на Толедо
	и пред стените на Мадрид.

	Един работник с синя блуза
	до мене прострелен лежи
	и под каскета му нахлузен
	неспирно топла кръв струи.

	Това е мойта кръв, която
	тревожно в жилите шуми;
	и аз познавам тоз приятел
	от ланкаширските котли,

	където двамата с лопати
	работехме на обща пещ,
	и нямаше стена, която
	да спре младежкия копнеж…

	Спи, мой другарю, спи спокойно
	под кървавите знамена. —
	Ще мине твойта кръв във мойта
	и после в цялата земя.

	И тази кръв сега протича
	в заводите от град във град,
	вълнува, движи и увлича
	селата в общия парад —

	на упоритата надежда,
	на смелостта и на труда,
	на суровата неизбежност,
	на кървавата свобода.

	Тя днес издига барикади,
	налива в жилите кураж,
	крещи, безумна в свойта радост:
	„Мадрид е наш!
				Мадрид е наш!“

	Светът е наш! Не бой се, друже!
	И всяка молекулна част
	е наша.
	Под небето южно
	ти спи
		и вярвай,
			вярвай в нас!
P$
