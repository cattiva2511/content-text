P>
E>
	Ich liebe die hektischen, schlanken
	Narzissen mit blutrotem Mund…
@	Felix Doermann
E$

	В този час на вечерни измами
	мълча и печално предричам
	предсещам, че туй що обичам
	е болна надежда в душата ми:

	Обичам нервозните, болни
	нарциси с уста разкървавени —
	сред сумрачни стаи, безволни
	в самотност и страх изоставени —

	обичам онез безсърдечни
	смарагди — зелени и лунни —
	мечти болнострунни, далечни,
	пречупени в сънни лагуни —

	обичам змиите унесени
	в див танец — тъй хладни, тъй ярки —
	обичам полетата есенни
	с петна многоцветни и жарки —

	и тези жени меланхолни,
	с лица изморени и бледи
	— обичам усмивките болни,
	смеха им над скучни поети —

	обичам горящите здания
	— сред ужас, и вечер, и буря —
	и техните страшни сияния
	на стари канали в лазура —

	обичам аз всичко, което
	е пурпур в кантика печална —
	и болно посипва сърцето
	с ридаеща пепел кристална:

	— тъй както ти, странна! гадаеща!
	заплиташ с усмихнати взори
	душата ми в мрежа ласкаеща
	от влюбени тихи умори.
P$
