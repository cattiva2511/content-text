P>
	Аз искам да напиша
					днес
						поема,
	в която да диша
	на новото време
				стихът.
	Да тръпнат във нея
				крилата
				на гордия
				демон,
	обходил от полюс до полюс
						светът.

	Защо е този хленч?
	Защо въздишат хората
	по някаква романтика
				изстинала?
	Романтиката е сега в моторите,
						които пеят
							под небето синьо.
	И неразбрали тази песен горда,
	напразно
		мръщите
			чела.
	Тя носи вечната
			човешка бодрост
	на яките
		стоманени
			крила.
	Аз виждам в бъдещето тез
						орляци
	да пръскат
		дъжд
			от семена.
	И в песните им,
			рукнали
				отгоре,
	да блика
		труд
			и свобода.
	Аз виждам как
			прелитат
				над моретата,
	високо над екваторния пек,
	прелитат над зелените полета
	и над арктическия снег.
	Това е новата романтика,
					която
	се ражда
	и добива своя плът.
	И въплотена в самолетно
					ято,
	обхожда днес
	от край
		до
			край
				светът.
P$
