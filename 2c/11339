	Обезверени, отчаяни, покрусени, грешни, печални, безпомощни, жалки, разядени, изстинали, загиващи, умиращи.
	— Европа —
	един образ остава пред вас: вяра и надежда: големият загрубял мъж с каскет и синя блуза.
	(Кога ще му дадете любов.)
	Гладни, безработни, алчни, ламтящи, печелещи, губещи, обезхлебени, обезпаричени, голи, покъсани.
	— Европа —
	един образ остава пред вас: вяра и надежда: суровият човек с житния сърп в ръка.
	(Кога ще му дадете любов)
	Зад черните комини на затихналите вечерни фабрики се изрязва сребърният сърп на новолунието.
