P>
	Земята разгневена се разтвори
	и заговори с огнени езици:

	— Апостоли! светии! мъченици!
	водители на призрачни събори!
	монаси! кръстоносци! алхимици!
	— жадуват разкалените простори
	на моята душа за вашта пепел!
	Една лъжа без радост и измама,
	без пламък и възторг е всеки слепял
	в пустинята на своята мечта:

	тогаз, когато аз ви давах, давам
	утеха — вместо горест и безсилие:
	утехата на пролетни листа
	и радостта на бели лилии
	и диви рози, зрели гроздове
	в шума на есенната чистота,
	и нар, и ананас — и мостове
	— от тишина, коприна и кристал —
	простирам аз пред вашата печал
	към пир, що всекиго за гост зове

	— от злато и лазур и чистота! —
P$
