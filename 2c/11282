P>
	О дъжд, о дъжд обилен и печален
	— по тротоарите танцуваща вода!
	Пиян, разголен, волен, вакханален,
	но с черна маска — ти танцуваш безсмисления танец на скръбта.

	О веселост маскирана! Ти с веселост маскирана печал!
	О весел плач! И танец под разхълцани цимбали!
	И вечер, зачната сред мрак, но с буйнобял
	дъжд озарена. Дъжд! О клоун в погребални карнавали!

	И ти летиш — лъчи и смях, — и ти си бял, безумен,
	по тротоарите танцуваща вода!
	Вечерен дъжд, понесен в танец шумен
	над катафалка черен на града.
P$
