	В този ден съм аз роден.
	В този ден между ледените зъби на студа глъхне прехапан последният рев на снежните бури. Голямата мечка настръхна замръзнала — бяла — от лед; между блестящите и ледни зъби — разтрошеният диск на Полярната звезда.
	Тишина и неподвижност на синия мраз; под безтрепетните зари на северното сияние.
	Над прага на моята съдба стои беловласият старец Водолей: на моята съдба неспирната струя, която той излива — замръзна, моята съдба.
	В този ден съм аз роден и сърцето ми, новородено, замръзна в миг: огромен светъл къс от лед.
	Аз видях, че прозрачен светъл ангел донесе между своитенежни пръсти сърцето ми — далече от блажените предели. Той не дойде: издъхна нежното сърце в ледените нокти на мраза.
	В този дан съм аз роден. Сърцето ми замръзна: огромен светъл къс от лед.
	Не любя аз. Сърцето ми е лед — камък, желязо — жестоко. Не любя нищо, никого. Не любя!
	О, книга на враждите!
	Аз грабвам в ръка сърцето си — огромен леден камък — и чакам: готов за бой.
	Горко на меките чела!
