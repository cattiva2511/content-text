	Разбити, революционерите бягаха по покривите на къщите; преследвани от зловещото тракане на картечниците. Разбити, почернели, изпокъсани, окървавени, обезумели от паника.
	Един от тях бягаше с пречупено червено знаме в ръка. От високите покриви знамето плюеше своите червени храчки над целия град.
	Човекът със знамето долази до отворено таванско прозорче: таванска стая на слугиня; и влезе там — падна изнемощял на пода.
	Слугинята настръхна изненадана. Навън картечниците продължаваха да псуват разярени.
	Човекът със знамето лежеше почти в безсъзнание. Окървавената му десница неволно стискаше покъсаното червено знаме.
	Слугинята сложи чаша с вода до загорелите му устни. Изплашена, превърза ранената ръка.
	Човекът със знамето отвори очи — сломен от умора и паника.
	Жена!
	Странна усмивка изплака в ужасените му очи.
