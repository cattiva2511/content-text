	Фашизмът е последната уж спасителна идеология на агонизиращата днес Европа. Европа, поклонница на „демокрацията“, в ужаса на своето отчаяние, пред прага на гибелта си снема маската на „демокрацията“ и оголва истинския си лик — фашизма. Демокрацията значи реакция — най-черна реакция — и в Европа, и у нас. Тъмните сили на едно минало, което е вече нравствена, биологическа и историческа невъзможност, се надигат озверени против идеалите на бъдещото човечество, което се заражда днес; надигат се с целия арсенал на минали нелепици, които звучат като абсурд в днешния век — и с тях уж искат да спасят света. Това е реакция, това е фашизъм — един исторически абсурд, нещо повече — невероятна за XX в. глупост. Думата не е силна. Защото ето как формулира задачите на фашизма един от видните мъже на днешна Европа, Джовани Папини, автор на прочута книга „Животът на Исуса“:
	„Фашизмът е противодействие на латинския ум и на католицизма против чудноватостите и изражданията в модерния дух. Модерната мисъл, която се е родила в протестантската реформация, е изгубила силата си вече. С фашизма и неговия дух на назадничавост настъпва една нова ера.“
	Ние протестираме против всички секти.
	Оставете на италианците тяхната сиромашия — това е вдовицата на техния уважаван св. Франциск.
	Оставете им тяхното невежество — то е невежеството на рибаря апостол Петър.
	Оставете им тиранията на папата, тя е тиранията, създадена от Христа. Ние сме от средните векове и вярваме, че никой не може да бъде спасен, ако не е послушен поданик на римския митрополит.
	Ние сме против електричеството и машините.
	Ние сме против просветата. Изискваме, щото веднага 70% от народните училища да бъдат затворени и 70% от учителите незабавно да бъдат уволнени. В училищата, които ще останат, настояваме да се преподава: граматика, катехизис, свещена история, Новия завет и по аритметика да се учат само таблиците. И всичко трябва да се преподава от верни католици.
	Да се намали коренно числото на средните училища и да се приемат в тях само най-способните деца, които искат да се подготвят за университета. Основата на всичко, което се преподава в средното училище, трябва да е католическото богословие.
	Да има само два университета, които да приличат на храмове и в които да се преподават главно богословието и средновековната философия.
	Тая величествена (?) програма може да се осъществи само чрез папата, господаря на света, след предстоящото рухване на „демократическата цивилизация“.
	Ясно и кратко — припадък от откровеност. Реакцията казва: аз съм реакция — черна, хищна, жадна за поробване. Това се пише от автора на благочестивата книга „Животът на Исуса“, преведена на всички езици, също и на български (само част — в сп. „Хиперион“, год. II). Това, което за здравия ум е невероятна в XX в. глупост, е съкровено намерение на днешната реакция — и в Европа, и у нас, — на днешната буржоазна демокрация в съюз с религията. Може да се каже: една конспирация против човечеството.
