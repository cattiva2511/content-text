	Мечтата застана пред нас с ужасния лик на медуза.
	Есенният ураган зашиба стените с дъжд, листа и сива градушка. В кръв нагазиха парадно маршируващите ботуши. Иззвънтяха саби, ударени в червени черепи. Фугаси изригнаха сред непожънати ниви. Край калните пътища се изправиха неми бесилки. В далечината — горящи села.
	Безумна пробуда.
	Нощта падна черна като гробен капак. Полето заглъхна широко простряно — осеяно с купчини прясна пръст. Без кръст.
	Ниски тополи преплитат голи пръчки.
	Блесна прожектор и отхвърли върху тъмния екран на небето портрета на министър-председателя.
	Съвестта зловещо изръкопляска.
