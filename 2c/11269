P>
	Аз съм дете на мъничка планета,
	захвърлена сред океан без брод.
	Тя носи бремето на вековете
	с напразната мечта по друг живот.

	Тук дните и години са кратки,
	и сладка и зелена пролетта,
	и тягостни — душевните загадки,
	и бди луна в съня на любовта.

	От протоплазмата до ихтиозавъра
	и от дивака с лък въоръжен
	до храмовете, дремещи сред лаври,
	от първия пророк, та чак до мен —

	бяхме затворници на скромно тяло;
	сред вечността веднъж ли досега
	то в тъмните пространства е следяло
	летежа на планетите с тъга!

	Към вас, сестри на нашата планета,
	с живот дарени от един баща,
	лети, лети мечтата на поета
	и бърза на мъдреца мисълта.

	И аз — в безброя мимолетен пътник —
	в безкрая хвърлям своите стихове —
	към същества от плът или безплътни,
	заселени по други светове.

	Дали ще чуят моя зов, не зная,
	не зная някой слуша ли отвъд —
	но ако там по своему мечтаят,
	ако обичат и ако скърбят

	и ако жадни разгадават тайни,
	ако следят далечен лъч и звук —
	ще чуят мойте строфи не случайни
	и моят дъх ще доловят оттук!

	Владетели на Марс и на Венера,
	на светлината или на нощта —
	аз вярвам, че ще се намерим,
	че ний не сме сами сред вечността!
P$
