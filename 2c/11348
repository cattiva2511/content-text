	Хиляди фабрични комини застягат лазурния кръг на кръгозора. И черни дракони — от искри и сажди — развяват огромни рошави крила над сивите предградия.
	Де е лазурната усмивка на бога? Светът е без небе. Светът е без любов…
	Злоба, Вражда. Под черните крила на гневни дракони от искри и сажди. Безжалостно убийство на лазура.
	И вечер, когато хиляди свирки нададат страшен писък към черните поля — о черни ръце на труда, разтреперани от злоба и вражда…
	О гневна песен на черните ръце!
	Отключете лазурния кръг на кръгозора. Върнете ни небето.
	Небето! Небето! Небето!
