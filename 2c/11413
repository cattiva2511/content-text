P>
	Часът е седем. —
	Да губиме време
	не струва.
	Но гледам —
	отсъствуват двама.
	И знаете, мене ми идва
	да псувам,
	защото нехайството
	значи измама,
	предателство значи
	към нашето дело.
	Макар и шаблонно,
	аз смело ще кажа,
	че трябва да влеем
	умът и кръвта си,
	живота си даже
	във нашта идея.

	Аз почвам доклада.
	Ако случайно
	в него мъничко
	мисъл не стига,
	търсете виновника —
	моята младост,
	сърцето ми
	с кръв непокорна
	на тигър.

	Какво ще докладвам?
	Какво ще усуквам?
	Да почна с войната
	в Китай ли? — Излишно!
	Та аз съм просмукан
	от мъка
	и чукам
	на вашата съвест
	за нещо по-висше,
	което е вплетено
	в нашия спомен,
	което гневно
	в гърдите напира,
	умира
	и пак се заражда
	в сърцето
	и носи прекрасното име
		_Родина!_

	Ако с главите си
	счупим вратите,
	подпрени със мрака
	на днешното време,
	ако умреме
	на поста си, верни
	на гладния повик
	на нашата ера,
	това е прекрасно,
	но чакайте, нека
	поставим наясно въпроса. —
	Далеко
	не мерим ли,
	твърде далеко, другари?

	Аз мисля, че първата
	капка, която
	от своята кръв
	за света ще пролея,
	ще бъде за мойте
	поробени братя,
	ще бъде за Нея!
	И ти се опитай да спориш
				със мене.
	Та аз за секунда, за миг
				ще те смажа.
	Аз чувствам горещите думи на
					Ленин:
	„Прав е другарят Вапцаров“ — ще каже.

	И тъй — към доклада.
	Докладвам направо —
	аз страдам!
	Но някой ще каже тогава:
	„Забравяш —
	въпроса е толкова личен…
	Ти можеш да страдаш,
	тъй както обичаш,
	но твоята мъка
	ще трогне малцина.“
	Грешите —
	аз страдам за свойта Родина.
	Аз страдам за вас,
	и за себе си страдам…
	Защото живота ни бие сурово
	в лицата,
	а ние примигаме, братя,
	защото перото си топиме ние
	далече, далече —
	през девет морета
	и наште куплети
	едва ли достигат
	до робската мъка,
	която в сърцето
	народно е свила
	възел
	от змии.

	Работи работник
	в хлебарница „Охрид“.
	Очите червени,
	мишците потни.
	Във стаята душно,
	в сърцето студено,
	в сърцето омраза
	и ропот.

	Работи работник
	в хлебарница „Охрид“.
	А вътре задушно
	и сиво.
	Но всеки си има
	малко в живота
	и радост,
	и нещо красиво. —
	Някаква фирма
	увиснала горе,
	фирма, зацапана с синьо.
	Но за работника
	тя е простора
	над Охрид
	тя е Родина.

	Числа. А числата —
	това е съдбата
	на някакъв
	беден чиновник.
	В ръцете размерно
	сметалото трака
	като курдисан
	часовник.
	Това са шестнайсет
	години, протекли
	без радост,
	ала и без мъка. Без мъка и радост
	в живота човешки —
	е нещо по-лошо от пъкъл!
	Но ето веднъж
	някой песен полека
	подкарал
	така от досада:
	някаква песен
	си пеел човека
	как мътен
	и кървав бил Вардар.
	Сметалото спряло.
	Сметалото млъкнало,
	станало синьо
	във стаята,
	сякаш от здрача.
	И ето, пръв път
	след шестнайсет години
	човекът с числата
	заплакал.
	В полето, където
	морето допира —
	тръстика, блата
	и комари.
	Там привечер
	чайките с крясъци викат
	и дебне малария.
	В блатата отровните пари
	задушват,
	убиват,
	изсмукват живота.
	И хората зли,
	и с напукани устни
	псуват на майка
	теглото.

	Те сеят, но кръстове никнат.
	Децата
	се раждат
	със жълти зеници.
	Ех, майко ле моя,
	в строя тръбата
	ще свика
	все отбор войници!
	А старите още
	сънуват житата
	край Струма, край Вардар
	и Места.

	Но някой в леглото
	ръмжи и с ръката си
	чергата грубо намества.
	И пролет, когато
	прииждат ятата,
	от скръб
	аили
	атавизъм,
	плодът в утробите
	тъй се премята,
	че пукат на майките
	ризите.
	А ние се тътриме
	тука излишни
	за нашите братя.
	Жестоко!…
	И с кръв по челата
	живота ни пише:
	„Изгубили свойта посока.“

	Да, пишем.
	И пишеме верно и честно,
	защото ни смазва живота.
	Но колко от нас са
	написали песни
	за този незнаен
	работник,
	който се просва
	в леглото без мисъл,
	но в съня си кошмарен
	мисли за Охрид,
	за лодката мисли,
	която в детинство
	е карал?
	Колко от нас
	са написали песни?
	Питам ви —
	кой е написал?

	Затуй и народа
	със нас е на „Вие“ —
	не чувства но свои,
	ни близки.
	Дълбоко в сърцето си
	мъката крие
	и гледа ни
	някак изниско.

	Послушайте, верно е,
	нас ни отплесна
	епохата, хляба, живота.
	Помислихме ние
	родината тесна
	за нашите песни,
	защото очите ни гледаха
	нейде звездите
	и чакахме само сигнала,
	когато зората
	със гръм ще отприщи
	на дните водите
	преляли.
	Очите ни гледаха
	само звездите,
	пред нас
	те не виждаха нищо.

	А в Прилеп са скрити
	в мъха на стените
	легенди, които ни чакат.
	Открий със ръката
	кората на мрака,
	пиши!
	И не бой се нататък!

	Вятъра пее в Пирина,
	в скалите,
	пее в усои, в увини —
	колко са паднали
	в боя за своя
	покрив
	и свойта Родина!
	Вятъра пее в зелените листи:
	слушай
	и само записвай.

	Записвай го просто и честно,
	тъй както
	просто го пее народа —
	„Заплакала е гората
	все зарад Индже войвода…“.
P$
