P>
	Слънцето трепти,
	медлено догаря
	в пурпурни вълни…
	Тихо свойте двери
	трепетни разтваря
	моето сърце…

	Тихо в небесата
	месец млад извива
	златнорумен рог.
	Сладко тишината
	вечерна облива
	моята душа.

	Тишина чаровна,
	сладост и омая —
	в моите гърди…
	но — под таз лъжовна
	тишина — аз зная — буря се таи.

	Нейде в дълбините
	тъмни на сърцето
	тъмно чувство зрей.
	Също тъй — в вълните
	тихи на морето
	бурята се крий.
P$
