P>
	Ти виждаш:
	издути платна,
	луна на небето излезла,
	и мислиш:
	живот е това,
	живот преизпълнен с _поезия_.

	Отгоре —
	изгряват звезди.
	Небето —
	седефено свети.
	От сушата
	кроткият бриз
	с ръката си
	къдри
	морето.

	Ех,
	волен рибарски живот,
	описан
	във толкова песни!
	На мачтата — бяло платно…
	Така да описваш
	е лесно. —

	Турни му „безкрайно море“,
	залей го излеко
	с синило
	и всичко излиза добре —
	картинно
	и мило.

	А туй,
	че със вълчи зъби
	студеният вятър ни хапе
	и като тежки
	сачми
	те бият смразените капки?

	Прогизнал
	се връщаш дома
	от влага.
	А лодката зее.
	И в кърмовия долап
	две риби
	във мрака сребреят.

	Христос да би слязъл
	сега
	с две риби
	какво ще направи?
	От мъка —
	очите горят,
	гърдите —
	омраза задавя.

	На покрива
	в рядката тръст
	дъждът се полека оцежда.
	Заспиваш.
	И после в съня
	изгрява далечна надежда…

	Ех,
	черен човешки живот!
	Рибарски живот! —
	_неизвестност_.
	Не мож го разправи,
	а то —
	иди, че реди го на песен…
P$
