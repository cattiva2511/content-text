P>
	Празник тържествен. Такъв един е
	сред вековете световни от век.
	Царят оттук за черква ще мине:
	сбит е народът — човек до човек.
	— Туй е „народът“, а царят ще дойде;
	със себе си той и велможите води.

	Стойте вий мирни и чакайте тука —
	само недейте се блъска така…
	— Стой бе, че видиш ли санким юмрука? —
	Хайде отпред пък наблягат сега!
	„Чакайте! Мирно! Назад отстъпете!
	Царят ще мине, но само търпете!“

	— Брей, задуших се. — Назад пък не може! —
	„Майка му стара! — кой блъска се пак?!“
	„Мирно бе, хора!“ — „Ох, господи боже!“
	— Чакай бе! де? — я от тоз мерак
	ти остави се… — че баня ли искаш,
	та в туй варило такъв се натискаш?…

	Кой ли пък дявол ме тука докара?
	Блъскай се, пъшкай — това ти е кяр?…
	Ама не бива: ще зяпаме царя —
	сякаш не знам какво е то цар.
	— Зяпай да зяпаме, байно!… Ще падне
	нещо и нам я — неволници гладни…

	„Идат, момчета! — ура! да живее!“
	— Лъжат… Бурията… чуйте: ду-ду!…
	— Ей генералите! — Царят къде е?
	„Царят!! Ура!“ — За ура се наду
	мигом народът и гърло раззина —
	но с автомобила царят премина
	в миг — и остана урата на „У…“
P$
