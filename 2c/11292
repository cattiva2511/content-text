P>
	Луната, старата змия, съблича
	— дълбоко в черни лесове — зелената
	си кожа.
		Студената
	и влажна нощна тишина е пълна
	с дъх на отровни бурени — в поличба
	се сплитат немите далечни мълнии
	и злобно гърчат мургавия лик
	на кръгозора.

		В миг
			над тъмната стена на
	света застана пурпурният Демон —
	и в мрака пламна неговият вик:
		— ОСАННА!
	Ти спираш тук; оттук започвам аз.

	Ще ти задама едно Защо — о колко земен
	си ти, за да не чуеш своя глас!
	да не останеш в някой миг без чувство!
	Помни: магията не е изкуство —
	и злато няма да намериш ти!
	На дъното остава черен сок и яд
	— мъчение — и с него ти си кръстен!

	Затягай здраво пак жестокия
	на свойта мисъл пръстен!
				Без мечти
	не ще останеш ти, но — те болят.
	— О знаеш ли де води твоят път? — -
	Нощта е без изходи. Аз съм ти.

	Над кулата високо пропълзява
	луната, старата змия, с корава
	усмивка в жълтите очи…
P$
