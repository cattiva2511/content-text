P>
E>
	Голова моя — темный фонарь с перебитыми стеклами.
@	Саша Чёрный
E$

	Главата ми —
		кървав фенер с разтрошени стъкла,
	загубен през вятър и дъжд, и мъгла
	в полунощни поля.
	Аз умирам под кота 506
	и възкръсвам в Берлин и Париж.
	Няма век, няма час — има Днес!
	Над последната пролет ти жадно и страшно пищиш,
	о шпага, разкъсала мрежа от кървави капки
	сред мрака —
			и в мрака
	бог сляп ги
	събира и мълком повежда към прежния призрак…
	О Сфинкс, с безпощадна гримаса на присмех
	— замръзнала, каменна, вечна и зла —
	изправен в безкрайния, страшен, всемирен Египет:
	пред тъмния просек Едип —
	загубен през вятър и дъжд, и мъгла.
P$
