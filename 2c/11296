P>
	Аз се връщам: — изплашен, трептящ, без мощ,
	разбит в отстъпление и в безпорядък -:
	като след някой злощастен брюмер.
	Влизам: блед, чер:
	и удавям свещта в безпощадната нощ —
	В панически бяг
		стъпалата след моите стъпки падат
	Бездънно в мрак —
	Вън сняг, враг и нощта —
	— - — -
	Тук съм сам; тук е никъде; вън от света;
	Никъде — Никога — Никой —

	(И рече безумний в сърцето си: няма бог!)

	ха!… ти си тук пак, враг!
	Ограден съм отвред — без изход:
	Кой си ти?
	Сатана sum et nihil humanum…
	Ха-ха!… Ти нападаш с безброй изкушения, злоби, измами
	Душа ми —
	сбираш там всички скверни парцали в душа ми
	— раздрани знамена —
	сатана,
	и влечеш ме в безумен поход:
	Де? — - Без край…
	— Безкрай! —
	Пространство; Време; Мраз…
	Квадрилиони… Квадрилиони… Квадрилиони…
	Нито край… нито срок…
	— Има ли бог?
	Кажи го безстрастно.
	Най-сетне хващам твоя поглед: кой си ти?
	Свещта угасна.
	Знам.
	Ти си аз.
P$
