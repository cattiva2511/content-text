P>
	Да бъдеш светлият герой
	на неизменната усмивка,
	понесъл в своята усмивка
	зора и злато и покой —

	без меч и слава в кървав бой
	— тенор на щедрата усмивка —
	да бъде твоята усмивка
	единственият подвиг твой —

	начало, край, число и брой
	да няма твоята усмивка,
	да гасне всичко в таз усмивка:
	и злост и скръб и страст и зной —

	неудържимият порой
	на дните в твоята усмивка
	да вплита Вечната усмивка
	и неизменно чист и свой

	да следваш тихия хобой
	на свойто щастие с усмивка —
	и то само да е усмивка,
	без Как, Какво, Кога и Кой?

	и да пристъпиш — тих герой —
	брега на своята усмивка
	— бял — да отвърнеш — и с усмивка:
	„Благодаря ти, Лебед мой!“
P$
