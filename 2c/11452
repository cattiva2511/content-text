P>
	Ти не ще се върнеш, Фернандес —
	днес картечен огън ви помете.
	Във полето вие като пес
	неуморно непокорен ветър.

	Тръбен знак. И след сигнала пак
	става тихо, непонятно тихо…
	Във окопа дреме синкав мрак,
	а в гърдите брули бесен вихър.

	После някой с пръсти рий земята,
	после къс и истеричен смях…
	Някой грабна ръчната граната,
	заотвинтва и отново спря.

	След сигнала ти политна пръв.
	Недалече чу се лай картечен.
	Олюля се… на челото кръв…
	Фернандес, не ще се върнеш вече.

	Ний превзехме стръмнината днес.
	Врязахме се в тяхната верига.
	Колко би се радвал, Фернандес.
	само тъй… да можеш да се вдигнеш.
P$
