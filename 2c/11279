P>
	Пак тия ранните умори,
	пак тая странната печал:
	о Парсифал! о Парсифал!
	загуен в призрачни простори —
	тъй морнобял и цял в печал!

	Сърцето на светия Лебед
	обагри твоята стрела —
	и над сломените крила
	отмина горд и тих — без трепет —
	грехът на твоята стрела.

	Викът на пурпурната плът
	те грабва в стръвните си мрежи
	и с черни пламъц бележи
	посоката на твоя път,
	заплетен в сладосните мрежи:

	Там болний зов на вековете
	чъртаеш ти в бездомен кръст
	— над тебе бди тревожен пръст —
	и не вести свети привети
	връх твойта гръд извезаният Кръст.

	Ти слагаш траурен венец
	върху челото си — и с болка
	съзнаваш свойта горка слава:
	„Аз се казвам Съвършен Глупец,
	а майка ми — Сърдечна Болка.“

	А там дълбоко в лесовете
	— далеч — звъни Светият Грал
	(о Парсифал! о Парсифал!)
	и гасне — зов на вековете —
	бездомен спомен и печал.
P$
