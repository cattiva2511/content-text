N	(Начало на поемата)
P>
#	I

	„Оставете тук всяка надежда!“ —

	писа нявга ръката на Данте
	над вратата на ада.

	Данте беше andante
	— и разнищваше мъдра пророческа прежда
	през цялата древна и нова световна история:
	Данте беше andante:
	страх и терор без надежда.

	Ний сме presto.
	Галоп.
	Първия скок
	изпреварен от втория
	(злочесто
	салтомортале
	на вси грехове
	раздрали
	жестоко
	с отрова
	плътта и душата).

	Ний се раждаме в ада
	— готово —
	там.
	Ний не идем отвън
	като Данте през сън —
	живота ни цял е
	там
	жупел и плам.

	Девет спирали
	— кръг подир кръг —
	девет кръга
	от мъка,
	от плен
	и угнетение
	— всеки ден —
	безпир си въртят
	в деветорно въртение:
	и ний
	носим се шеметно
	— изстрел от божия лък —
	там, дето ний сме родени:
	в ада.

	Перото ми трепетно
	страда,
	отпада
	без мощ
	пред всегдашния, страшния ужас на ада,
	който трябва аз днес да опиша.
	На помощ!
	Вожд
	Вергилий.

#	II

	(Но Виргилий отдавна не диша.
	Виргилий се хили
	с беззъбата зев на класически череп
	стар хиляда и толкоз години.)
	Свий
	в торбата си чер хляб
	и
	без целомъдри, спокойни терцини —
	тръгвай сама,
	о, душа!
	през адските кръгове — плам и тъма:

	Уви!
	Лъжа
	е Виргилий.

#	III

	Черните сили,
	подземните сили —
	там:
	власт;
	верните сили,
	земните сили —
	плам:
	паст.

	Ропот и клетви
	и в мъката светва
	праведна вяра за мир.
	Скърцане с зъби,
	и вопли, и скърби,
	гняв и надежда безспир.

	О!
	Грешници няма
	в ада:
	там страдат
	белите праведни само:
	жертва на гибелна власт,
	приклещени в ужаса хилядорък
	на глад и закон
	на човечеството безконечния стон
	сред кипящи блата
	от вражда и смола
	— в огнена вихрена паст:
	_Адът е само за нас._
	Кръг подир кръг.
	— Девет —
	извиват се
	— Presto в спирала:
	Адът е само за нас.
	И нахалос
	зовеш ти: пусни ме, спирала!

	_Адът е само за нас_ —
	събери си сърцето
	и ето:
	падай
	— с трясък
		— прасък
	право в провала
	Р
	Р
	Р
	Р
	Р
	Р
	Р
	Р
	Р
	Р
	Р
	Р
	Р
	Р
	Р
	Р
	Р
	Р
	Р
	Р
	Р
	Р
	Р
	Р
	Р
	Р
	Р
	Р
	Р
	Р
	— жт —
		пляс! —

#	IV

	_Кръг първи:_

	В кърви
	нозете ни
	боси
	— раздрани
	— вковани
	в яростен лед
		— виж ни, поет!
	С ледени
		остри
			зли
		игли
	— скреж:
	в миг мраз,
	в миг горещ:
	всеки час
	ни избожда очите
	— и не виждаме нито
		напред
			— нито
		назад
			— виж ни, поет!
	Боже, ти!
	Зимното слънце
	— усмихнат джелат,
	страдащ неспирно
	от люта безсъница —
	одира ни
		кожата:
			— виж ни, поет!
			— Брат!

	Корема ни кух
	— изпъната кожа на стар барабан,
	барабан след безименна бран —
	бий, барабана
	с глух
	звук,
	с дива закана
	и яд:
		Глад!
		Глад!
		Глад!
	Глад,
		без да чакаме
	Глад,
		неоплаквани
	Глад
		е съдбата ни
			Глад!
			Глад!
			Глад!
			Глад!
	Пред нас булеварда
	и целия град
	— богатството дружно с разврата
	шуми
	от полуголи моми,
	горди
	лордове,
	сити
	банкери,
	офицери,
	велможи,
	и прочее скотове
	— О!

	„Госпожи
	и господа —
	молим
	връзки за обуща
	вакса
	кибрит!“

	— Пред тях наредени в мизерен шпалир
	посред трясъка
	ний
	на големия град
		— Urbi et orbi —
	пред целия мир
	и великия град:
		Глад!
		Глад!
		Глад!
	Зад нас пролетяват
	върволица безспир
	автомобили
	със сто конски сили,
	мотоциклети
	кеби
	фиакри
	карети
	— и в тях
	гордо, без страх
	онези, които
	ни познават,
	признават
	и не забравят
		(нас
		просяци нищи
		немощни мощи
		от кожа и кости
	през целия град наредени в мизерен шпалир).

	Над нас се развяват
	безспир
	блестящи етажи
	ръкопляскат балкони
	златни банки звънят
	запяват
	гладни
	катедрали
	на пладне,
	а над широкия път
	прозяват се
	пурпурни
	фурни
	преяли —
	и с хлебния свой аромат
	ни облъхват полята
	на целия свят.
	А долу
	под тежкия пласт на мъглата
	разлива се мътната Темза —
	далеко протича
	и мъкне, довлича
	от всички морета, от всички земи
		калта на света
	— всемирната черна мизерия:
		италианци и немци,
		чехи, поляци
		монголци и негри,
		всички раси,
		народи и нации —
	безродни скиталци
	дриплювци
	жълти
	изпити
	от глад
	довлечени тук сред големия град
		лумпенпролетариат —
	плевел и дим:
	_Всички пътища водят за Рим._ —

	Златни банки звънят
	и запяват
	над нас
	гладни
	катедрали
	на пладне
	прозяват се
	пурпурни
	фурни
	преяли —
	и с хлебния свой аромат
	ни облъхват полята
	на целия свят
	_Да живее великият глад!_
P$
N	(Следват още осем кръга на мъки — седем смъртни гряха и осем позорни престъпления на днешния свят. АД е първата част от трилогията БОЖЕСТВЕНА КОМЕДИЯ: АД — ЧИСТИЛИЩЕ — РАЙ.)

@@	1922
