P>
#	I

	Влак през гарата протегнат.
	Празник. Слънцето блести.
	И народа се тълпи
	на перона.
	Той от жегата ще бега
	там — навън, навън, навън
	под дърветата, където
	има в туй горещо лето
	сянка и спокоен сън.

	А отпред на влака чака
	горделивата машина.
	И кълба от дим изскачат
	и се пръскат над комина.

	Ние с тебе, мой читател,
	ще отидем на Владая.
	Там е толкова приятно!
	Там на воля ще играем!

	И когато падне мрак
	над зелената гора,
	ние с вечерния влак
	ще се върнем у дома.

	Влак, напред лети, лети!…
	Но машината сама
	не върви —
	трябва пара.
	Кой я кара? —
	Машиниста и огняра.

	Машинистът бди на пост —
	той командва всеки лост.
	А огняра, в пот облен,
	хвърля въглища в пещта,
	че машината реве:
	Знай добре, знай добре,
	пара трябва ми на мен,
	много пара и вода.

	Към Владая влак лети.
	Пътя стръмен е нагоре.
	И машината сумти
	и се моли и говори:
	— Ох, не мога, ох, не мога,
	оставете ме за бога
	дъх за малко да си взема!
	А огняра отговаря:
	— Няма време! Няма време!
	— Уморена си — аз зная —
	и отвръща машиниста. —
	Ще починеш на Владая,
	малко там ще те почистим
	и ще ти дадем вода.
	Да, да,
	там ще ти дадем вода.

	Ето и Владая. Ето
	под разлистени дървета
	сенки в близката гора
	и полянки за игра.
	Тук ще спреме, мой читател,
	тук е толкова приятно!
	И когато падне мрак
	над зелената гора,
	ние с вечерния влак
	ще се върнем у дома.

#	II

	Стига песни и игри!
	Над гори и канари
	вечерния здрач пълзи,
	над горите, с здрач покрити,
	виснат сиви,
	дъжделиви,
	буреносни
	зли
	мъгли.

	Ей, читателю, ела
	да се върнем у дома!
	Не виде ли, капка дъжд
	падна вече.
	Изведнъж
	недалече
	секна огнена стрела.
	У дома! У дома!

	Нататък, нататък са хукнали всички,
	нататък, нататък към гарата тичат,
	там влака ще чака народа уплашен,
	че бурята иде свирепа и страшна,
	да бързаме здраво, читателю драг,
	че гони ни буря, че гони ни мрак.

	Най-после и гарата стигнахме! Ето,
	чиновника, спретнат стои пред гишето,
	народа се блъска, тълпи се отвред,
	а той разпорежда: — Полека! Със ред!
	Печат ще ударя на всеки билет!

	Госпожа една си протяга ръцете:
	— Ах, моля, изгубих си днеска билета,
	за София искам сега да си взема.
	Ще дойде ли влака таз вечер навреме?
	— Разбира се, да, разбира се, да,
	но моля, запазвайте ред, господа!

	Чиновника вече затваря гишето,
	печат е ударен на всички билети.
	А телефонът отсреща звъни:
	— О, ти ли си? Здрасти, колега! Вали…
	Пристигна ли влака?… Пусни го навреме,
	машината трябва вода да си вземе.
	Дочуване. Чу ли? Пусни го навреме!

	Чуй как тръпнат и потракват
	релсите. Това е влака!
	Нека вятъра фучи,
	нека вън дъжда се лее!
	Виж, три огнени очи
	бързо мрака разпиляват,
	идетой насам и бодро
	колелата се въртят,
	като че разказват гордо
	за изминатия път.
	Чуй, той кани отдалече:
	„Тук при мен, при мен, човече,
	тука вятъра не духа,
	тук е топло, тук е сухо.
	Ще починете, а аз
	ще ви заведа у вас.“

	А пък входния семафор
	своята ръка рамахва
	и със важен, важен жест
	казва: „Път свободен! Влез!“

	Спира влака пред перона,
	спират двадесет вагона
	и за миг сред глъч и врява,
	виж, перона опустява.

#	III

	Във купето има трима:
	баба, старец и младеж.
	И навлезли, тя подзема
	със приветен, тих брътвеж:

	— Вън вали ли? Да вали!
	Време му е, нека плиска!
	От градо ли сте, или
	татък некъде от близко?

	— От града сме. — А, така ли?
	Що не кажете тогава?!
	Да сте чули и срещали
	нейде Дино от Дъбрава?

	Син ми е, та със старика
	му отиваме на гости.
	Да го видим, що се вика,
	пък да сложим стари кости.

	В ъгъла старика дреме
	със луличка във устата
	и във такт, в размерно време,
	олюлява си главата.

	А младежа гледа с мътни,
	гледа с трескави очи
	в коридора всеки пътник
	и мълчи, мълчи, мълчи.

	— Ще ти мине като куче —
	бабата го утешава. —
	Във града светът е учен,
	сетне, всичко с кураж става.

	— Ех, с кураж… но и с пари!
	— И парите требват, баби,
	огънят да ги гори!
	Откъм тех комай сме слаби.

	Но нали си млад, ще мине,
	болестта от младост бега!
	Не е тя за млади, сине,
	тя на старите прилега!
	— Има във града, разправят,
	болница. Да мога там
	да се настаня, тогава,
	вярвам, ще ми мине. Знам

	от село момче, което
	мислехме, че ще умре,
	влезе в нея и момчето
	оздраве! Оздраве!

	И отново пак мълчи,
	пак унася се младежа.
	Бабата го гледа с нежни,
	топли, майчини очи.

	Колко хубави мечти
	носиш в своите купета,
	влак, преминал през гори
	и през ширните полета!

	Но за всичките съдби
	там — в вагоните закрити,
	кой на поста вярно бди
	със очи във мрака впити?

	Кой във дневната омара
	и във вечерния мрак
	с равномерно темпо верно
	кара пътнишкия влак? —
	Машиниста и огняра.

	Тя, машината, е също
	като всеки жив човек,
	по нагорнището пъшка,
	а надолу удря в бег.

	И затуй, когато мина
	влака гарата, надолу
	облекчената машина
	машиниста взе да моли:

	— Ох, пусни ме! Охлаби
	ти спирачките и аз
	ще се спусна нанадоле
	с триста километра в час.

	Охлаби и ще се спусна,
	в мене сигурен бъди,
	ще премина аз изкусно
	леко всеки нов завой.
	С триста километра в час
	ще летя във мрака аз,
	не се бой, не се бой!
	Само малко охлаби.
	Ах, да знаеш как обичам
	по надолното да тичам!…
	Милостив към мен бъди!

	Машинистът й отвръща:
	— А защо, проклета дъще,
	ти по стръмното нагоре
	друго молиш и говориш?

	— Ех, нима така се кара
	влак по този хубав път?!
	Тук не трябва даже пара,
	колелата се въртят
	тихо, гладко, с устрем лек
	и помислил би човек —
	не вървят,
	а летят.

	Машинистът отговаря:
	— Още десет километра
	мога да отпусна аз,
	но надоле с ред ще караш.
	Виж, отвън е дъжд и вятър,
	да не стягам час по час
	със спирачката. Разбра ли?

	А машината се хвали:
	— Трака-трак, трака-трак,
	не ме плаши дъжд и мрак,
	имам аз отпред прожектор,
	той ми свети надалеко.
	Трака-трак, трака-трак,
	не ме плаши дъжд и мрак.

	* * *

	Тук е топло, приятно, нали?
	Във вагона дъжда не вали,
	но навънка със дъжд и със вятър се бори
	човек неуморен.

	Обхожда веднъж той и пак се повръща,
	обхожда железния път
	и си мисли: „Сега са заспали във вкъщи
	дечицата — кротичко спят.“

	Той мисли за тези дечица, които
	отиват със влака в града,
	и гледа небето — пробито корито,
	което изсипва дъжда.

	„Ще мина отново. Да бъдем на чисто.
	Ще падне случайно скала…
	И как ли ще може сега машиниста
	да види сред тази мъгла?“

	Човека потъва сред мрака,
	а влака лети като бясна стрела,
	потиска небето със мрак дефилето,
	със мрак и със гъста мъгла.

	„Аз съм могъща и мощна машина,
	аз съм с стоманни ръце,
	моята плът е корава и здрава,
	огън е мойто сърце.

	Аз не познавам какво е умора,
	мога да мина стрела.
	Със дъжд и със вятър, със хали се боря
	и с непрогледна мъгла.“

	А огняра й говори:
	— Как по стръмното нагоре,
	ако не подхвърля аз
	въглища във твойта пещ,
	ще се движиш ти тогаз?
	Щеш не щеш,
		ще запреш!

	— Ах, ти жалка самохвалка —
	машиниста се обажда, —
	как във твоята глава
	толкоз глупости се раждат?!

	И защо са тез хвалби?
	Ей сега, ако река
	да натегна с таз ръка
	здраво твоята спирачка,
	мислиш ли, че можеш ти
	да направиш поне крачка?

	А машината отвръща:
	— Аз съм силна и могъща,
	но с спирачка всеки знае
	другите да обуздае.

	Вий сте слаби, слаби, слаби,
	с жалки немощни ръце
	и страхливи като баби,
	без сърце, без сърце.

	Вас ви чакат цял живот
	в къщи вашите деца.
	Щом усиля своя ход,
	вие бърчите лица.
	Срамота! Срамота!

	Изведнъж в мъгла и дъжд,
	там неясно
	ту просветне, ту угасне
	светлина! Светлина!
	Стой! Отпред червен фенер!
	Стой! На срещния завой —
	кантонер!

	Приближава все по-ясно,
	расне страшната опасност
	сред мъгла. Ето на:
	там скала, скала, скала!

	Машинистът е на пост
	и спирачката е в ход.
	Той командва всеки лост,
	бди над нашия живот.

	Бавно, бавно спира влака,
	а отпред стои и чака
	във ръката със фенер
	бледен, мокър кантонер.

	Той не чака тук награда,
	виж сърдечните очи:
	колко скромност, колко радост
	и наивност в тях личи.

	Тъй е скромен, мой читател,
	всеки истински герой.
	И когато чуеш вой
	и хвалби от свой приятел,
	знай, че той, знай, че той
	не е никакъв герой!

	От вагоните изскачат
	дружно всичките спирачи
	и със общи сили те
	сенапъват в миг, така че
	виж, скалата отлете
	по надолнището, значи.

	А началник-влака гледа:
	няма никаква повреда.
	Релсата напълно здрава,
	що да чакаме тогава?
	Чува се сигнал и пак
	тръгва пътнишкия влак.

	. . . . . . . . . . . . . . . . .

	Браво, браво, Вестинг Хаус,
	Хардий, Божич, Кунц и Кнор,
	вечна слава, вечна слава —
	колелата пеят в хор,

	че измислихте спирачки
	здрави, сигурни, добри —
	една ръчка завърти
	и тогава спираш, значи,
	точно дето искаш ти.

	Браво, браво вам, другари,
	машинисти и огняри,
	що опасвате света
	чак от северния студ
	до екваторния пек
	и разнасяте честта
	и труда, и гордостта
	на културния човек.

	Браво бодри кантонери!
	Със сигналните фенери
	в дъжд и вятър, пек и студ
	вие с непосилен труд
	бдите, пазите редът.

	Браво, браво вам, безбройни,
	вам, безименни герои!
	Вам, които тук ви нема
	в тази мъничка поема,
	без които кой знай как
	би пътувал всеки влак.
P$
