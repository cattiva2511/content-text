P>
	Чакай, детко, да обуем
	топлите чорапки,
	че навън, погледай — падат,
	падат, падат капки.

	Дъжд вали и вятър вее
	непрестанно, всеки час:
	скоро, скоро ще пристигне
	тук при нас и дядо Мраз.

	Дядо Мраз — студен, замръзнал,
	и със сняг отрупан цял —
	иде дядо Мраз и носи
	на гърба голям чувал.

	Иде през гори, балкани —
	чак от Черното море;
	с лед и сняг, и скреж чувалът
	му напълнен е добре.

	Ще изсипе отвисоко
	той чувала си навред —
	и ще побелей полето
	в сняг и скреж, и лед.

	Един ден ще се събудиш
	рано, рано сутринта,
	през прозореца ще видиш —
	побелял навън света.

	И снежинки много, много,
	хвъркат с лекички крилца,
	като бели пеперудки,
	като весели деца…

	Вятърът сега неспирно
	вън реве със страшен глас
	и ни казва и повтаря:
	„Иде, иде дядо Мраз!“
P$
