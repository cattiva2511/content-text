P>
E>
	Черней, горо, черней, сестро, двама да чернеем…
E$

	Печални пътеки пред мене разтваря
		студената зимна гора,
	дълбоко зад черните клони догаря
		ранна — (рана) — зора.

	Светът ме възвежда през страшни места,
		аз тръпна димяща в безлюдни блата
		— о гора моя черна сестра!
		твоите черни листа
	плачат сълзите ми — бавно — и горко повтарят
		моята жалба и вопъл и зов:
		Ах — де е той!

	(Там — може би зове ме гробът на мойта горестна любов.)
			Ден и нощ
			без покой
		аз го диря навред
		и отивам напред
			през света,
	с раздрани нозе и без мощ
	— душата дълбоко в нощта —
		ден и нощ
			без покой,
	години безчет!
		и безброй:
			Де е той?

	(И надава студен, съкрушителен вой
		зимният вятър
		— Вкаменено ридание —
	и в мрака на скръб без страдание
		изчезва далечна земята.)

	— О гора моя черна сестра! —

	Слънцето в пещери слепи убива го:
	в страшни нощи без лъч и звезда
		той възкръсва и гази в кръвта
	на кръстопътища сплетени в ниски поля.
		Моята болка настига го
	— призрак без плът.
	Червен от убийство и черен от мъртва мъгла
		той влиза в съня ми

		(иконите спят)

	— страшен и чужд — преди да се съмне

		(иконите спят)
	и хвърля пред мойте нозе
	кървави ризи и черни глави

		(иконите спят)

	Вече нямам очи — вече нямам лице
		— о гора моя черна сестра!
		и пътя пред мене се вий
	и горчиво витло под мъртвешка зора.
P$
