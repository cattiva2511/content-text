P>
	Тази вечер бай Иван
	върна се съвсем пиян.
	И езикът му дебел
	във устата се заплел.

	Дрехите му с кал покрити,
	от страх тракат му зъбите.
	Толкоз е уплашен, че
	„връв“ не може да рече.

	Посъвзе се той и вече
	взе да фъфли, да пелтечи:
	— Господи, помилуй нас,
	бясна крава срещнах аз!

	Не бе крава като крава,
	а бе, пустата, двуглава!
	Спра се аз, и тя се спира,
	казах си: ще се умира!

	Хукнах. Тя по мен — в петите
	искрят нейните копита —
	и с опулени очи
	ме поглежда и мучи…

	Паднах аз, и тя с рогата
	ме намуши във ребрата.
	Но нали пристигнах вече!… —
	Стрина Кина го пресече:

	— Твоята разбра се май,
	току лягай и си трай.
	Кравата не ти е крива,
	ти си крив, че се напиваш!
P$
