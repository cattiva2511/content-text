P>
E>
	Je pleure les lévres pansées…
E$

	Небето лазурно се губи, потъва, аз плача…
	Аз плача за чуждите сълзи, за чуждия плач,
	за чуждите устни измръзнали, бледни аз плача,
	за чуждите стъпки, заглъхнали в мразния здрач.

	Напразно те чакам, аз вече те чакам отдавна…
	По пустия лед на смразеното езеро бедни
	три патици ходят и спират, и чакат отдавна,
	и гледат отчаяни мене с очите си ледни:

	и бледите листи, които с молитва умират,
	и болните клони с наведени, тъжни чела,
	и жарките сълзи, които безмощни умират,
	и пустия лес в безизходна дълбока мъгла.
P$
