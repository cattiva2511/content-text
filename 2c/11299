P>
#	Allegro Vivace

	Сърцето ми бие!
	вопие с тържествена радост навън през света —
	в ушите ми вият
	червените вълци на моята кръв —
	и моите нерви треперят —
		о празник и ужас!
	Боите ликуват в градини, в площади, в плакади —
	и вятър плющи и развява душата ми —
		старинно покъсано знаме:
	над жарки твърдини —
			вея. —
	Аз чакам. Един. Побеждавам години:
	и зрея.

#	Presto

	Аз съм влюбен във вас! Аз ви любя! Аз страдам!
	— Ще ви следвам до гроб! Ще ви следвам навред!
	От сто метра надолу по стълбите падам
	— в ресторанта, пред вас на колене
				(влюбен и блед).
	През тайни врати детективи след мене
	ме преследват и дебнат (аз зная това)
	и отчаяни, сред пусти полета, зова
	към мразния вятър, нощта и дъжда…
	И превързан през кръста с въжа,
	аз се хвърлям в морето — но пак ме изтеглят навън…

	Дни и нощи, без сън…
	С разбойнишки чети
				аз бягам
	по планински пътеки…
	Аз лягам
			за сън —
	и сънувам потери
				по моите дири…

	Макс Ланда ме гони.
	Макс Ланда ме дири —
				аз бягам
	по планински пътеки, наклони —
	Макс Ланда ме гони с револвер в ръка…

	Аз бягам… И знам
			— пам! пам! —
	че убил ме
	би той, с лик изюден от бяс и жестокост
			— пам! пам! —

	О, ужас и вик на невинните филми,
	отразени в искрата на светлия кокс.

#	Finale

	С двадесет и четири гръмовни удара
	часовникът завършва своя кръг.
	Дотук.
		И утре ти ще бъдеш пак ти
				— сам сред бога —
	Ужасът сторък
			на времето
				с крака, с ръце,
				с длани, с пръсти, с лакти
	бий
	— от изток до запад —
				тревога
	по скъсания кървав барабан на моето сърце…
	И секва в миг кръвта.
	Тук свършва песента.

	__Da capo__
P$
