P>
	На Елтепе дими мъгла.
	Далече някъде във ниското
	са моите села,
	окъпани във слънце, като в приказка.

	А доле плиснала водите,
	притиснати в скали и клек,
	като човек
	приказва с мене Глазне.

	Разказва ми, че там една жена,
	съсухрена от скръб и от тревога,
	ме чака да се върна у дома
	и още, още ме обича много.

	Разказва ми как с поглед замъглен
	тя всеки пътник пита простодушно
	дали ще се завърна някой ден.
	И аз мълча, мълча, мълча и слушам.

	Отсреща боровия хълм
	събаря облачни грамади.
	Просветва. После пада гръм.
	И във очите блясва радост…
P$
