P>
	Пролет моя, моя бяла пролет,
	още неживяна, непразнувана,
	само в зрачни сънища сънувана,
	как минуваш ниско над тополите,
	но не спираш тука своя полет.

	Пролет моя, моя бяла пролет —
	знам, ще дойдеш с дъжд и урагани,
	бурна страшно, огненометежна
	да възвърнеш хиляди надежди
	и измиеш кървавите рани.

	Как ще пеят птиците в житата!
	Весели ще плуват във простора…
	Ще се радват на труда си хората
	и ще се обичат като братя.

	Пролет моя, моя бяла пролет…
	Нека видя първия ти полет,
	дал живот на мъртвите площади,
	нека видя само твойто слънце
	и — умра на твойте барикади!
P$
