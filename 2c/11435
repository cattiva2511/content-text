P>
	Тя искаше да влезе с първа смяна,
	ала моторът изруга
		сърдито
	„Не може тъй,
		аз тук съм отговорен,
	без марка где?
		Виж, портиера питай!“

	Но тя бе някак страшно упорита
	и не попита портиера. —
				Влезе.
	Отвори някакъв прозорец горе
	и скрито на мотора
		се изплези.

	И изведнъж запя една машина.
	Но хората
		работеха несръчно.
	Разбрал коя е скритата причина,
	моторът каза:
			„Аз ще я отлъча!“
	— Ще я отлъчиш ли? — попита със
						насмешка
	една добра чугунена бъркачка.
	— Опитай се, бъбрива въртележка,
	та ний за нея ще направим стачка.

	Моторът млъкна. Вятърът донесе
	отнейде
		топъл лъх на чернозем,
	един напев — широк и весел —
	и стъпки
		на напукани
			нозе.

	Онез, които някога са
					порили
	земята, пърхаха като коне.
	А другите, прозорците разтворили,
	сияеха пред
		синьото
			небе.

	От папмашината изпсува
				някой грубо.
	Едно момиче весело запя.
	Един младеж го стрелна
			с поглед влюбен
	и то поруменя.

	Тогава влезе портиерът тихо
	и каза:
		„Кой се контрабандно вмъкна?“
	Ала разбра, виновно се усмихна,
	почеса се,
		подсвирна,
			после млъкна.
P$
