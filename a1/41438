P>
	Играят и танцуват балеринки —
	ефирни, нежни, кръшни и напети,
	подобно лебедови перушинки
	се реят във въздушни пируети.

	Какво изящество и съвършенство!
	Каква красива зрителна наслада!
	Омаяна, потънала в блаженство
	душата в чист и свят възторг изпада.

	Но през ума на никой не минава,
	че тази лекота, триумф и слава,
	са плод на тежък труд и постоянство

	и зад телата тънки и напети
	се крие глад от къртовски диети,
	под строг режим, граничещ със спартанство.

@@	Сидни, Австралия — 2017 г.
P$
