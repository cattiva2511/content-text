	Запали голямата свещ и се прекръсти. Двете баби в храма го гледаха — и малко одобрително, и доста завистливо. Не всеки ден виждаха млад човек, който пали такава свещ. От най-скъпите…
	Свещеникът леко му кимна за поздрав. Познаваше го. Младежът идваше редовно, палеше големи свещи, заръчваше цели литургии в чест на своя ангел-хранител…
	Малко бяха днешните хора, които се отнасяха с такова внимание към религията, малко…
	А младежът излезе и погледна към паркинга. Колата го чакаше. Нова, лъскава, супермодерна — като буен жребец, очакващ да се понесе с пуснати юзди по равнината…
	Нещо изсвистя и се разнесе трясък. После още един…
	Близкият автомобил се разтърси от поредния удар. И настъпи тишина. Хлапетата, метнали камъните, бяха изчезнали зад високата ограда. Собственикът на доскоро красивата лимузина стоеше с увиснала челюст пред поразената хубост и не можеше да преглътне. Околните бавно и тихо се събираха и гледаха ту ударената кола, ту смачканата физиономия на доскоро достолепния човек…
	Младежът не се изненада. Хората бяха лоши — знаеше го отдавна. Завиждаха на такива като него — и за успешните родители, и за печелившия бизнес, и за късмета, и за перспективното бъдеще…
	Не му се занимаваше с полицията, затова седна в колата, припали, бавно и почти безшумно се изтегли на съседната уличка, чак там даде газ…
	Стрелката на километража бързичко се вдигаше нагоре, дървета и сгради полетяха назад, приятното фучене вдигаше адреналина…
	И той за пореден път изживяваше кефа да имаш, да можеш, да минаваш през забраните…
	Защото си ти…
	И имаш ангел-хранител…
	Плюс автомобил, който летеше по-бързо от крилете на ангела…
	Отпред се появи голям камион…
