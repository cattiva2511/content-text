	Крал Артур стана рязко, изтегли блестящия меч и след красив полукръг за поздрав го изпъна пред себе си. Заобиколилите трона рицари на Кръглата маса последваха владетеля…
	Капитан Немо, Робинзон Крузо, Гъливер и капитан Блъд прекъснаха оживения разговор, свалиха шапки (а Робинзон кожения калпак) и пометоха с перата им пода…
	Оцеола и Винету се надигнаха от постелката, поставиха внимателно лулата върху й, положиха ръце върху гърдите си за приветствие…
	Дик Сенд и Джим Хокинс зарязаха играта и учтиво поздравиха, Дейвид Балфур остави разговора с граф Монте Кристо, тримата мускетари смушкаха увлечения в беседа с графиня дьо Монсоро д’Артанян, Бернардо Луис ел Гора и Ловеца на елени прекъснаха оживения си диалог, професор Челинджър остави за малко на мира Токай-ито…
	Всички насочиха погледи към минаващия покрай тях немлад, леко пълничък, очилат човек, който смутено приемаше уважението им…
	— Кой е тоя? — попита тихо Йоан, надничайки от току-що поставената на полицата нова книга…
	— Шшшшт… — постави пръст на устата си Куентин Дъруърд — Това е Той… Господарят ни…
	А после се сети, че новодошлият нищо още не знае, поясни:
	— Този, от когото зависи животът ни, мястото ни в света, любовта на хората към нас… Самият Читател…
