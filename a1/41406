P>
	„Ти знаеш ли водата като капе,
	че капка подир капка най-подир
	със постоянство образува вир?… —
	тъй рече внукът ми, невръстно хлапе. —

	И пускаш ли монета след монета
	в спестовната ми касичка чат-пат,
	ще се окажа някога богат,
	когато я отворя в пубертета.“

	По тая твоя логика, умнико,
	ако събираш знания от днес,
	зрънце подир зрънце, ще дойде ден,

	във който след изкачване велико
	в науката ще стигнеш Еверест —
	ще станеш също лекар, като мен!

@@	Сидни, Австралия — 2016 г.
P$
