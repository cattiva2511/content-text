P>
	Защо не съм певец естраден,
	да ме почитат като бог,
	да вземам хонорар грамаден,
	да имам седемзначен влог?!

	Защо не съм спортист разглезен
	в харем от хубави жени,
	да властвувам с юмрук железен,
	да карам западни коли?!

	Защо не съм художник знатен,
	на бизнеса да се отдам?!
	Защо пък не и барман златен
	да грабя със замах голям.

	Защо не съм поет, писател,
	боклук да пиша за пари,
	да тровя своя скъп читател
	с партийни лозунги, с лъжи?!

	Защо не съм търговец „честен“,
	да завъртя алъш-вериш?!
	Или в салон фризьор известен,
	да получавам тлъст бакшиш?!

	Защо не съм служител божи,
	охранен като за разплод,
	без съвестта да ме тревожи,
	да скубя простия народ?!

	Защо съм лекар с дълг хуманен,
	даряващ здраве без пари,
	а сам съм беден, недохранен
	и унижаван до земи?!

@@	София, България — 1981 г.
P$
