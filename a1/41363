P>
	Достигнах пенсията, остарях.
	Приключих с лекарската кариера,
	а все ги виждам, сякаш беше вчера —
	не избледнява споменът за тях.

	Дечица чисти, без вина, без грях,
	с очи, в които се чете химера,
	че брод през болестта им ще намеря
	и пак ще има песни, волен смях!…

	Не го съзнават, че се борят с враг,
	като джуджета с мощни великани
	и само някои от тях — избрани,
	ще стигнат до спасителния бряг.

	И днес от тази вяра и надежда
	духът с оптимизъм се зарежда.

@@	Сидни, Австралия — 2016 г.
P$
