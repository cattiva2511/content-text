P>
	Часовникът мълчеше полубуден,
	стрелките му потрепваха едва.
	Поглеждах ги тревожен и възбуден —
	безкрай се очертаваше нощта.

	От оживената родилна зала
	долавях шум, неясни гласове…
	Но сякаш че измина вечност цяла,
	а детски глас не чух да изреве.

	Дали в моментна дрямка бях унесен,
	внезапен детски плач раздра покоя
	и сякаш хор от ангели запя

	най-нежната и най-омайна песен!
	Роди се нов живот, по-скъп от моя —
	най-милата, най-сладка дъщеря!

@@	Сидни, Австралия — 2017 г.
P$
