P>
	Очи човешки, два бездънни вира,
	от тях не мога нивга да избягам.
	Един и същ въпрос във тях напира,
	а отговора до безкрай отлагам.

	Те питат, чакат моята „присъда“,
	но истината как да им разкрия?!
	Лъжец не мога спрямо тях да бъда,
	а с отговора си ще ги убия.

	Аз нося вест жестока и нелепа,
	ще трябва да я кажа най-накрая
	и да им дам надежда и подкрепа,
	но от кураж аз също се нуждая.

	Ще рухнат те и аз ще съм „палачът“,
	и безутешна скръб ще ги обземе,
	но няма да извикат и заплачат —
	до гроба тъй ще носят свойто бреме.

	В очите бащини, в лицето бледо
	аз виждам като в живо огледало
	тревогата по свидното им чедо,
	от болест нелечима заболяло.

@@	София — 1985 г.
P$
