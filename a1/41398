P>
	Дали си селски лекар прост,
	в града на по-солиден пост
	или началник на върха —
	не чиниш пукната пара.
	Отвред те дърпат нощ и ден
	и ти си правно задължен,
	да даваш здраве без пари,
	че иначе те съд грози.
	Разкарват те насам-натам,
	откажеш ли — позор и срам,
	а вземеш ли бакшиш, уви,
	с професията се прости.
	През всеки твой житейски миг
	на обществото си длъжник,
	но тъй като си беден ти,
	днес никой те не сефери.
	И там, навън, на всяка крачка
	не само даваш по стотачка
	за най-нищожната поправка,
	но, о, жестока подигравка,
	подмазваш се и се потиш
	на две превит, в ръка с бакшиш!

@@	София — България — 1987 г.
P$
