P>
	Работех нещо бързо и припряно
	и как така се случи, не разбрах,
	че изведнъж ме заболя коляно
	и ме обзеха паника и страх.

	Не ми ли е все още много рано,
	нима в такава степен остарях,
	че като старче, от артрит сковано,
	ще будя съжаление и смях?!

	А хора знам по-възрастни от мене,
	танцуват, скачат, клякат на колене,
	две мили* ходят всеки ден пеша…
	[* Две мили са около десет хиляди и нещо стъпки — това се препоръчва на стари хора да ходят на ден, 3–4 пъти седмично.]

	О, ако болен от артрит престана,
	да се разхождам пеш до океана,
	то по-добре ще е да си умра!

@@	Сидни, Австралия — 2016 г.
P$
