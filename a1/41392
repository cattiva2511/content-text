P>
	_Истински случай_

	Докараха болна старица с линейка,
		приехме я, помня, по пладне,
	съсухрена, крехка… прекършена вейка,
		с уста да я духнеш, ще падне.

	Едва бе в кушетката тя настанена,
		синът и снаха й бездушно
	й връчиха лист в покъртителна сцена
		и тя го подписа радушно.

	Към банката хукнаха те — срамна гледка,
		от съвест човешка лишени,
	да теглят парите от нейната сметка,
		с гладуване, с мъки спестени.

	На другия ден не дойдоха при нея,
		ни после… — ненужна бе вече;
	Тя майката, всичко отдала, закрея,
		но упрек към тях не изрече.

	Престана да пие вода, да се храни,
		въздишаше само… Причина
	не бе болестта й, душевните рани
		я смазаха. И се спомина!

@@	Сидни, Австралия — 2016 г.
P$
