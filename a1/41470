P>
	За N-ти път сънувах сън нощес,
	един и същ — пристигна раздавача
	и ме попари с неприятна вест,
	едва се овладях да не заплача

	и да не падна на мига в несвес.
	Не съм взел изпита — пак неудача!*
	[* Дълго време, след приравнителните изпити в Австралия, имах кошмари, че съм скъсан.]
	Не представлявам вече нищо днес
	и пет пари не струвам и не знача.

	Май трябва да приема, че съм стар,
	износен, победен… И да тъгувам.
	Жена ми ме събуди, че бълнувам.

	Разказах й ужасния кошмар.
	„Сън! — рече тя. — Добре, че не е верно.“
	И аз изпитах щастие безмерно.

@@	Сидни, Австралия — 2016 г.
P$
