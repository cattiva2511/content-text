P>
	За половин век колко пациенти,
	се питам, съм лекувал до сега?
	Не бих могъл ни в цифри, ни в проценти
	несметния им брой да изчисля.

	Преглеждал съм редовно в кабинета
	по двадесет и повече на ден;
	Тогаз бе практика общоприета,
	да не е броят им ограничен.

	Приемах болни, а изписвах здрави.
	Те бяха мнозинство. Ала защо
	се губят някак в спомени мъгляви?

	Онез, смъртта, които не отмина,
	макар да бяха явно малцинство,
	в кошмари виждам, сякаш на картина.

@@	Сидни, Австралия — 2017 г.
P$
