P>
	Щом нощ настъпи, мрак града покрива,
	потъват в сън отрудени души,
	луната лее светлина сънлива,
	приспивни древни приказки шепти.

	Но болницата нощем не заспива.
	И делници са празничните дни;
	тук в нея персоналът не почива —
	неспирен денонощен труд кипи.

	И всеки миг е битка величава,
	двубой между живота и смъртта;
	един умира, друг се подобрява…

	Отеква детски плач, ехти гълчава,
	нов гражданин дошел е на света —
	непобеден животът продължава!

@@	Сидни, Австралия — 2016 г.
P$
