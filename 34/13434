P>
	Един самотен и порутен храм
	на жълтата скала стърчи забравен,
	тъй както цар — през сълзи, изоставен —
	оглежда се в реката, вечно сам.

	Със сънна прелест, с взор унило-ням
	наяда в сянката на бор възправен
	с върбова вейка гъделичка фавън
	засмян, чевръст, в очите с весел плам.

	О, кой поет, кажи ми, сътвори те,
	кой груб тъкач ти разкраси чертите,
	наивен, жалък, подсладен мотив,

	ковьор протрит и с прелест захабена,
	банален като оперетна сцена,
	като съдбата ми — уви — фалшив!
P$
