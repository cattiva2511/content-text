P>
	Червена като паст, зората,
	през тоя сетен летен ден
	е зейнала и в мрачината
	просторът е окървавен.

	Нощта — мечтателка красива —
	бледнее от студа в зори,
	на запад в сенките се скрива
	и розов ръб едва гори.

	Случаен лъч за миг изскача,
	огрява росната лъка
	и като гола сабя в здрача
	се лъсва тихата река.

	Със смътен шум сънят се рони
	и виждаш в тая утрин ти
	мъглица над треви и клони —
	въздишка може би — трепти.

	Картината ти е позната,
	но постоянно се мени.
	Едно селце в далечината
	изниква. Палят светлини,

	макар че се развиделява
	и неспокойните лъчи
	се хвърлят в тъмната дъбрава.
	Ей там звънарната личи

	и слънцето едва изгряло
	в лемежа блясва като взрив,
	и ето — плахи отначало,
	сърдити — в тоя час сънлив

	крещят петлите настървени —
	о, час на залъка с осил,
	очи от търкане червени,
	кола със старец подранил;

	димът над къщите се влачи
	и тръгват — тъй ще е докрай —
	пак неуморните орачи,
	изпращани от бесен лай,

	додето в часовете ранни
	звънят над този край суров
	и хвърлят гневните камбани
	към Бога своя богослов.
P$
