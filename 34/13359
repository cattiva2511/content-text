P>
	Здравей, о, Делос*,
	[* _Делос_ — най-малкият от Цикладските острови, считан за родно място на близнаците Аполон и Артемида.]
	съграден от боговете, прекрасна равнина,
	отгледала децата на Латона,
	богинята с чудесните коси
	и на морето дъщеря.
	Ти, чудо неподвижно
	върху широката земя,
	теб, който смъртните наричат Делос,
	а на Олимп безсмъртните — звезда,
	блестяща отдалеч върху земята синя…
	Теб някога те носеха вълните
	и всевъзможни ветрове,
	ала когато щерката на Койос —
	Латона, сети своите родилни мъки,
	на твоя бряг пристъпи.
	Тогава четири колони прави
	изскочиха от земните недра,
	за да поддържат острова скалист,
	и тук, радостна, видя Латона
	потомството, което бе родила.
P$
