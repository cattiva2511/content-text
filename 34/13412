P>
	Прекрасен рицар, спрял със спуснато забрало —
	Нещастието меч забоде в мойто тяло.

	Червен фонтан — кръвта ми заблика, запламтя
	и слънцето изпи я от ярките цветя.

	Нахлу в очите мрак, задави стон устата
	и старото сърце предсмъртно се замята.

	От своя кон се смъкна и стъпи на крака
	Нещастието, после докосна ме с ръка.

	Железен тежък пръст забило в мойта рана,
	поуките си то с нетрепващ глас захвана.

	И ето — пръстът леден, впит в моите гърди,
	и чест, и всичко чисто в сърцето възроди.

	И ето — тръпно от божествената искра,
	сърцето младо е, готово пак за риска.

	Треперя аз, замаян, невярващ и убог
	като човек, на който явява му се Бог.

	Но този рицар пак на своя кон се метна
	и кимна ми с глава, с усмивка неприветна,

	и викна ми (все още кънти край мен гласът):
	„Внимавай! Днес ти стига — като за първи път!“
P$
