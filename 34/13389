P>
	И сводът блед, и рехавите клони
	усмихват се на наште облекла —
	с небрежните копринени крила,
	с буфаните по-леки от балони.

	Ветрец набръчква хладната река
	и грее слънцето с последни сили,
	щом всички сенки са се просветлили
	и се препъват в нашите крака.

	Лъстци отбрани и кокетни дами,
	сърца отдали само на страстта,
	за чувства бъбрим с чувствени уста
	и всеки ловко дамата си мами.

	Понякога — о, тъжен миг е то —
	ни удрят и плесница, но веднага
	ръката за целувка се предлага
	с един небрежен жест и тъй като

	това все пак е страшно наказание
	и в погледа досада се чете,
	пак вярваме на устните — че те
	в усмивката си крият обещание.
P$
