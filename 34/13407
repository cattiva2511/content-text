>	Валкур
P>
	Стрехи, огради…
	Дивни гнезда
	с влюбени млади
	на свобода.

	Глъч сред лозята,
	злак и цъфтеж;
	рай под лозата
	в зноя горещ.

	Кръчмички ярки,
	врява и дим,
	млади кръчмарки
	с чар несравним.

	Мънички гари,
	свят пъстропер —
	спътници стари
	на Ахасфер.
P$

>	Шарлероа
P>
	Дяволчета скачат
	в черните треви.
	Вятър пак зави —
	мисли минувачът.

	Чуваш ли! След миг
	съска и овеса,
	храстите с ръце са —
	удрят ти плесник.

	Изгледи зловещи
	с не един коптор.
	Огнен кръгозор
	от пламтящи пещи.

	Вият сто гърла,
	пушеци — къдели,
	взираш се — къде ли
	е Шарлероа?

	В тая утрин бистра
	сажди, дим, воня.
	Кой ли зазвъня
	като с тъжна систра?

	Загрубял народ,
	спуснат в адски бездни,
	крясъци железни
	и димяща пот.

	Дяволчета скачат
	в черните треви.
	Вятър пак зави —
	мисли минувачът.
P$

>	Брюксел
P>
	Розови и зеленикави
	мяркат се къщи и рампи
	в здрача на ранните лампи,
	идват — и няма ги никакви.

	Къпят се златни ниви
	в тихите кърви на залеза,
	птици в дървета ръждиви
	с песен печална заспали са.

	Всичко изчезва зад влака ни,
	пада нощ есенно-сива
	и монотонното тракане
	моите скърби приспива.
P$

>	Малин
P>
	Вятърът се бис от години
	с ветропоказателя ръждив —
	тухленият замък с плочи сини
	сред лъки просторни и градини
	все тъй слуша скръбния мотив.

	Като в драма с феерични сцени
	кипнала тълпа върви, върви —
	ясените с къдрави глави —
	през Сахара с пасбища зелени,
	Върбалаци, лайки и треви.

	Влакове пълзят през равнината
	в тишината, в зноя зажумял.
	Викове и крави в самотата
	дремят сладостно под небесата,
	вече овехтели от печал.

	Влакчето едва пухти под свода.
	Пладне. И в уютния вагон
	бъбрят хората като в салон,
	съзерцават кротката природа —
	старата мечта на Фенелон.
P$
