P>
	Снегът вали в тишината
	над бедния стар квартал
	и пътят е вече бял,
	и в църквата е тълпата —
	за службата в полунощ.

	Над Лондон свети мъглата —
	стар коледен ритуал,
	безброй напитки разлял
	върху трапеза богата
	веднага след полунощ.

	С перца сребристи в краката,
	Париж — запял, заиграл —
	е сякаш на карнавал,
	с крака затъпкал перцата,
	Възбуден към полунощ.

	А болната от кревата
	сред приюта опустял
	се взира в тавана с жал
	и стряскат я самотата
	и сенките в полунощ.

	Камбаната в тъмнината
	звъни като чук, запял
	над чист нажежен метал —
	зове ни с надежда свята
	на службата в полунощ.
P$
