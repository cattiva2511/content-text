P>
	Щом зората приижда, щом тя деня довежда,
	щом най-после — как чаках, молих се унизен! —
	ще долети отново истинската надежда,
	щом ще има — как молих! — щастие и за мен,

	глух ще стана за всяка мисъл мрачна и тежка,
	глух за всички кошмари в сънищата. О, глух
	и за устата, свити в иронична насмешка,
	и за словата с Разум, стъпкал техния дух.

	Стига свити юмруци! Ах, в една ли интрига —
	глупава и случайна — аз съм кипял вбесен,
	стига и злата памет ме озлобява, стига
	сам съм търсил забрава в тоя проклет абсент!

	Толкова малко искам — нека Душа сияйна
	моята нощ бездънна да озари веднъж
	с любовта — тая първа, тая безсмъртна тайна,
	с нежности и усмивки — милост за всеки мъж;

	тръгнал сам след очите с пламъчета златисти
	и след дланта, в която тръпне моята длан,
	бих вървял по пътеки с мъх и прохладни листи
	или по път изровен, с остри тръни постлан.

	Да прекося живота и смирен да възляза
	на върха, отбелязан от самата Съдба,
	без едно угризение, завист или омраза —
	ето дългът завиден в тая бодра борба!

	И да приспя по пътя сладостната умора,
	бесело ще си пея и ще твърдя до край:
	тя ще ме слуша с радост, с нежна вяра във взора.
	И не ще и потърся друг, по-прекрасен рай.
P$
