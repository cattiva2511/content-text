D>
	И отново — на Антон
D$


>	ПЪРВА ГЛАВА
>	МАГДАЛЕН

	__Имението Ившам Аби, близо до Сейнт Едмъндс.__
	__Англия, 1790__
	Магдален лежеше вглъбена в себе си и чакаше, чакаше опиумът да потисне ужасната болка, раздираща тялото й. В мрачния зимен следобед едва успяваше да различи високия сводест таван и покритите с тъмна дъбова ламперия стени.
	Най-сетне болката намаля. _„Скоро ще се освободя от това ужасно терзание, което ме е погълнало_ — мислеше си тя. — _О, дано само опиумът стигне докрай. Господи, защо той толкова дълго не ми даваше опиум? Искаше да се боря, ето защо. Поне най-сетне разбра, че не мога да се боря и че не искам да живея.“_
	Дали все още беше до нея? Не знаеше. Всъщност дори не я интересуваше. Толкова отдавна беше с нея. Беше й говорил тихо, опитвал се бе да й помогне, но не й бе дал опиум, докато не му бе изкрещяла да я остави да умре на мира. Сега най-сетне се бе освободила от болката.
	_„Малка моя Елзбет, бедно мое дете! Едва преди няколко дни започна неуверено да пристъпваш към протегнатите ми ръце. О, мое дете, скоро, съвсем скоро ще забравиш своята майка! Само да можех още веднъж да те притисна до гърдите си. Да, ще ме забравиш, а любовта си ще дадеш па чужди хора и при теб ще бъда не аз, а той. О, Боже, как бих искала да мога да го убия! Но той ще живее, а аз ще гния самотна и забравена в проклетата гробница на семейство Девърил“_
	От тъмните очи на Магдален се откъснаха безмълвни сълзи, спуснаха се по гладките й бузи и спряха за миг в издигнатото препятствие на пълните й устни, преди тя да оближе солената им влага. Почувства докосването на мека кърпа до устните си. Чия ли ръка я държеше? Той беше, знаеше си. Но не му обърна внимание. Вече беше твърде късно да се бори. Вглъби се в себе си. Имаше толкова много за съжаление и така малко смисъл в краткия й живот.
	Е, хайде, Магдален, наслади се поне на малките победи, на преходните мигове на удоволствието. Спомни си победите. Защо ли не можеше? Абсурдно беше, че се чувстваше така безпомощна, така самотна. Плач ли дочу? Сигурно бе Елзбет.
	_„Моля те, Жозет, вземи я от детското креватче, подръж я до мен. Влей любовта ми в малкото й телце. Утеши я, защити я, защото аз не мога.“_
	Яростният, гневен детски плач секна. Магдален се успокои, Отпусна глава върху дантелената възглавница и спря поглед на потъмнелите дъбови греди над нея. Елзбет и Жозет бяха точно над нея, в детската стая. Бяха съвсем близко, едва на няколко минути оттук. Доскоро можеше да изтича нагоре по стълбите още щом чуеше бебешки плач.
	_„Не, не беше чак толкова скоро… може би бяха минали столетия… Ще познаваш само гроба ми, малка моя. Само една каменна плоча с майчиното ти име, изсечено на нея. За дъщеря си няма да бъда нищо друго, освен студен сив камък и едно име. Стар, безжизнен камък, затиснал ме завинаги с тежката си плащаница.“_
	Магдален отмести очи към големия пейзаж в позлатена рамка на имението Ившам Аби, окачен над камината с толкова гордост от последния граф от фамилията Страфорд. Като изпаднала в транс впи немигащ поглед в картината. Сякаш се намираше в зеления парк, който заобикаляше червената тухлена къща. Великолепните липи, които обграждаха насипания с чакъл път, засенчваха прозорците от яркото слънце, а редиците от тисови дървета и чимшир изглеждаха толкова живи. Струваше й се, че ако се протегне, ще докосне плътните им листа. Спомни си първия път, когато ги видя отблизо. Сега й се искаше никога да не ги бе виждала, никога да не бе стъпвала в тази прокълната къща, никога да не се бе омъжвала за този човек, за този, който се предполагаше, че я е спасил. Това, разбира се, беше невъзможно. Все пак се бе омъжила за него и бе дошла в тази къща, и сега трябваше да си плати.
	Не можеше да откъсне очи от картината. Колко типично английски изглеждаха островърхите покриви и множеството комини над тях! Четиридесет покрива; беше ги броила. А непосредствено зад къщата се намираха развалините на стария манастир, които бавно се рушаха вече близо четиристотин години. Времето неумолимо се бе врязало в изронените стени и бе струпало огромни камъни в безлични купчини. Но стените все още се издигаха високо в небето. Някога обаче те все пак също щяха да се срутят. И всичко това, само защото един крал бе пожелал да се разведе с жена си и да се ожени за любовницата си. Въпреки всичко Магдален обичаше руините. Всеки един камък криеше в себе си такова мрачно и загадъчно минало, че отначало бе изпитвала страх дори да се доближи до тях. Скоро щяха да превозят един от тези камъни в Страфордското гробище, за да отбележат мястото, където ще лежи тя.
	Замаяна от опиума, отмести поглед към стената със странна дъбова резба — „Танца на смъртта“, така я наричаха. Един гротескен скелет, повел страховито множество от демонични фигури, държеше високо в костеливата си ръка тъп меч, а от зиналата кухина на устата му се сипеха безмълвни думи.
	_„Така ми е студено. Защо някой не разпали огъня? Ох, само да можех да се сгуша под завивките! Скоро ще стана още по-студена, но няма да го забелязвам, защото ще съм мъртва.“_
	Очите на болната отново обходиха стаята, този път по-бавно, защото непреодолимата умора я влечеше все по-дълбоко и по-дълбоко. Скоро нямаше да има връщане нагоре. На устните й се появи слаба усмивка. Беше знаеща, дори тържествуваща, която сякаш казваше:
	_„Спечелих последната победа над теб, господарю и съпруже мой. Ще те победя със смъртта си.“_
	Усмивката й се смрази в зловещо назъбена линия. В тишината отекна детски плач.
	Вратата на спалнята се отвори със замах.
	— Изчакай ме отвън. Искам да говоря с жена си.
	Лекарят бавно стана. Беше висок мъж, но граф Страфорд сякаш господстваше над цялата стая. Говореше рязко, а дишането му беше силно и отривисто. Лекарят не изпусна от дългите си пръсти китката на графинята.
	— Съжалявам, милорд — изрече с равен глас, — но не е възможно.
	— По дяволите, Брениън, прави каквото ти казвам. Искам да остана сам с жена си. Имам няколко въпроса към нея и е време тя да ми отговори. Остави ни сами, човече. Мое право е.
	Графът се насочи с големи крачки към леглото и лекарят забеляза изписани на лицето му страх и ярост. Тези две чувства заедно? Беше странно и необяснимо, но това беше самата истина.
	Той внимателно положи ръката на графинята до тялото й и я покри със завивката. Това просто движение му даде време да овладее гнева си към човека, когото бе намразил от мига, в който бе видял как се отнася към нежната си жена.
	— Съжалявам, милорд — тихо додаде той, — но нейна светлост не би могла да ви отговори. Отиде си, милорд, само преди няколко минути. Краят й не беше мъчителен. Смъртта й беше лека.
	— Не! По дяволите, не! — Графът се втурна към него, за да го отмести от пътя си.
	Лекарят побърза да отстъпи. Графът безмълвно се взря в спокойното бледо лице на жена си, а след това хвана ръката й и силно я разтърси. Доктор Брениън сложи решително ръка на рамото му.
	— Графинята е мъртва, милорд. Сега за нея не можем да сторим нищо, нито вие, нито аз. Както вече ви казах, смъртта й бе лека.
	Доста време Страфорд остана неподвижен край леглото. Най-накрая се обърна и промърмори по-скоро на себе си:
	— Жалко! Не успях да дойда при нея навреме. Загубих. Проклятие! Тези лъжливи френски кучки! Не е честно!
	Без да погледне повече към мъртвата си съпруга, той се обърна рязко и излезе от стаята.


>	ВТОРА ГЛАВА
>	АН

	__Имението Ившам Аби, 1792__
	Четирима души стояха край гърчещата се върху влажните от пот чаршафи гола жена. Лекарят беше свалил сакото още преди часове. Беше разкопчал ръкавите и яката на бялата си риза. Тънките бръчици на умората се врязваха край устните му, а по гладкото му чело блестяха капчици пот. Беше млад човек, но момичето на леглото беше още по-младо, едва навършило осемнадесет години. И животът му беше в ръцете му.
	Акушерката и икономката бяха застанали сякаш на мълчалива стража от двете страни на леглото и кършеха безпомощно ръце.
	Беше ужасно горещо, толкова задушно, че измъчената жена бе отхвърлила завивката, нехайна, че наедрялото й тяло е изложено пред погледа на тези хора. Тя бе обсебена от изгарящата болка, която чезнеше бързо, само за да избухне с още по-голяма жестокост в корема й, изтръгвайки дрезгави викове от пресъхналото й гърло.
	Сега лежеше и се бореше за глътка въздух, а чувствата й за миг се бяха върнали, отстъпили място на агонизиращата болка, която неизбежно щеше пак да разкъса тялото й. Вдигна глава към лекаря и в големите й сини очи се изписа страх и страдание.
	Той се приведе и избърса потта от челото й. После поднесе към устните й чаша.
	— Изпийте тази вода, лейди Ан. Точно така. Не, не бързайте. Трябва да опитате отново, лейди Ан — тихо добави лекарят. — Щом ви кажа, ще се напънете с всички сили. Разбирате ли ме?
	Тя облиза напуканите си устни и изхленчи — един безпомощен звук, но жената наистина не можеше да стори нищо, попаднала в капана на собственото си тяло и на сили, които не можеше да възпре. Отчаяно желаеше да се отърве от едрото си бременно тяло. Взря се в тъмните очи на доктора, сякаш за да получи сили. Копнежът й беше тъй силен, че той усети дълбоко в себе си да гори онази част от душата й, която беше засмяното и нежно момиче. Коленичи до нея и стисна слабите й пръсти.
	— Лейди Ан — неуверено започна той, — не можете, не трябва да се предавате. Моля ви, помогнете на себе си, помогнете и на мен. Знам, че можете да го направите. Вие сте силна. Искате да живеете. Ще го направите, трябва да го направите. Ще родите бебето си. От гърлото й се изтръгна ужасяваш писък и тя отново бе погълната от собственото си тяло, от раздиращата болка.
	Той бързо пъхна ръка в нея, напипа главата на бебето й и изкрещя:
	— Напъвайте! Сега, давайте сега!
	Поколеба се само за миг, после сложи длан върху корема й и натисна надолу.
	Писъкът й се изтръгна ведно с плача на бебето и го потресе до дъното на душата.
	Лекарят влезе в библиотеката на графа и застана уморено в затъмнената със завеси стая.
	— Имате момиче, милорд. Поздравления. Одрала ви е кожата. Жена ви много се измъчи, но ще живее.
	Толкова беше изморен, че едва се държеше на крака, и чакаше графът да каже нещо. Той небрежно избърса пръсти във великолепната си жилетка, втренчи се с израз на погнуса в изпръсканата с кръв бяла риза на лекаря и изрече равнодушно:
	— Момиче, значи, Брениън? Е, добре, все пак това е само началото. Тя е млада и още може да ми роди синове. Да, жените обичат бебетата. Скоро ще пожелае да има още едно. Ще забрави всичко още преди да е отминала тази седмица, ако бебето оцелее, разбира се. Много не успяват. Елзбет оцеля, но това може би няма да прескочи трапа. Кой знае?
	Лекарят изпита ненавист към този човек. Нима не бе чул писъците на жена си? По напрегнатите лица на слугите в огромното имение сякаш не бе останала капчица кръв. Графът, нейният съпруг, също я бе чул. Не можеше да не е поне малко загрижен за нея.
	Самият той никога нямаше да забрави страданията й. Искаше му се да убие този човек. Не защото бе забременяла от него, а защото не се интересуваше дали тя ще живее или не. Кучият му син! Беше готов да го убие. Наложи си да се овладее и изрече с безличен, професионален тон, при все че му се искаше да го изкрещи:
	— Боя се, че няма да е възможно, милорд — изчака, щом забеляза, че лицето на графа потъмнява. Беше мъжествено лице, силно и интелигентно, и доктор Брениън го мразеше точно толкова, колкото и самия човек. Е, все пак му оставаше злорадата наслада на вестите, които засега не бе съобщил на този проклет човек.
	— Виждате ли, милорд, едва не загубихме лейди Ан, докато раждаше дъщеря ви. Като ви казах, че ще живее, имах предвид, че беше на косъм от смъртта. Изгуби много кръв. — Той спря за миг, преди за изрече: — Лейди Ан няма да може да ви роди повече деца.
	— Що за глупости говорите, Брениън — изрева графът, привел глава. — Ами че тя е едва на осемнайсет години! Майка й ме увери, че е широка в ханша и че от нея ще излезе превъзходна родилка. Сам дори сложих ръка на корема й и при все че е дребна, не можах да напипам тазовите й кости. Майка й е родила шест деца, четири от тях момчета. Проклятие, избрах я заради младостта й и заради уверенията на майка й. Не мога да се съглася с теб. Сигурен съм, че грешиш.
	Родителите й бяха позволили на този човек да опипва дъщеря им? Исусе, гадеше му се.
	— За нещастие, милорд, възрастта на милейди няма никакво значение, още по-малко ширината на ханша й. Тя няма да роди други деца, нито момчета, нито момичета!
	_„Боже как мразя този човек — мислеше си той. — Призван съм да пазя живота, но въпреки това ми се иска да го убия. Бедна моя Ан… за него ти си нищо, съвсем като Магдален. А сега той има още една дъщеря, която да пренебрегва. Може би дори ще я отпрати надалеч. Поне няма да ти се наложи отново да страдаш заради него“_
	Графът рязко му обърна гръб и изпсува дълго и вулгарно. Не чу когато лекарят излезе от библиотеката, за да продължи бдението си над съпругата му в спалнята на горния етаж.


>	ТРЕТА ГЛАВА
>	АРАБЕЛА

	__Градската къща па семейство Страфорд Лондон, 1810__
	Сър Ралф Уигстън погледна над очилата си, без да престава монотонно да реди заучените фрази на съчувствие. Беше се постарал да научи наизуст краткото послание от министерството, убеден, че си струва да положи това умствено усилие не само заради красивата вдовица на графа, но и заради самия граф Страфорд.
	Покойният беше забележителен човек, известен с могъщия си интелект, със способността си да чете мислите на враговете си и бързо да реагира, разчитайки само на интуицията си, в полза на Негово величество. С готовност бе поемал рискове там, където мнозина други мъже биха се поколебали и отстъпили. Беше смел и бе умрял както подобава на такъв човек — в бой, начело на останалите, издаващ заповеди и приканваш към кураж. Да, беше горд, много горд и неотстъпчив — истински тиранин. Изискваше безпрекословно подчинение, но, разбира се, така и трябваше да бъде. Беше човек на когото можеше да се вярва и който заслужаваше да бъде почитан, един човек, който можеше да бъде следван с безрезервна лоялност. Хората му го боготворяха. Щеше да липсва на всички.
	Сър Ралф продължи прочувственото си изпълнение за вдовицата на графа, която изглеждаше особено красива в черната си траурна рокля. Не искаше да бъде обвиняван, че не е направил най-доброто, на което бе способен, и по този начин се е отнесъл непочтително към граф Страфорд. Или пък към жена му.
	Изкашля се, печелейки време, защото бе стигнал до по-трудната част.
	— Налага се обаче със съжаление да ви уведомим, скъпа лейди Ан, че останките на графа все още не са намерени след големия пожар, който последва битката.
	— В такъв случай не избързахте ли с посещението си, сър Ралф? Може би баща ми все още е жив?
	Думите бяха изречени със студено безразличие, но сър Ралф долови искрицата надежда, макар и примесена с предизвикателство към компетентността и поста му. Той сведе късогледите си очи към дъщерята на граф Страфорд, лейди Арабела. Изобщо не приличаше на майка си. Беше копие на баща си и имаше неговата мастиленочерна коса и светлосиви очи. Изкашля се отново.
	— Уважаема млада госпожице, бързам да ви уверя, че определено не бих поел изпълнението на тази извънредно печална мисия, ако смъртта на баща ви не беше доказан факт. — Почувства, че е бил прекалено суров, и добави по-меко: — Наистина съжалявам, лейди Ан и лейди Арабела, но имаме сигурни свидетели, чиито думи трябва да бъдат приети за истина. Беше проведено обстойно претърсване. Разпитани бяха много хора — нямаше как да спомене за множеството овъглени останки, които бяха огледани внимателно. — Без съмнение графът е загинал в пожара. Моля ви, не хранете илюзията, че има някаква надежда той все още да е жив, защото това е невъзможно.
	— Разбирам — отново този студен, лишен от чувства глас.
	Сър Ралф побърза да продължи със заучените фрази:
	— Принц-регентът ме помоли да ви уверя, лейди Ан, че няма да възникнат никакви пречки относно наследяването на имението, имайки предвид надеждността на свидетелите, с които разполагаме. Ако желаете, ще уведомя вашия адвокат за тези трагични събития.
	— Не! — Дъщерята на графа скочи от стола си и стисна ръце пред гърдите си.
	Той застина, смръщил лице. За какво беше всичко това? Какви бяха тези глупости? Нима майката, тази очарователна и крехка дама, нямаше никакво влияние над дъщерята?
	Лейди Ан се намеси, но прекалено внимателно според неговите разбирания:
	— Скъпа моя Арабела, несъмнено ще бъде най-добре, ако сър Ралф влезе във връзка с адвоката на баща ти. И без това вече имаме толкова много грижи.
	— Не, майко! — Тя обърна студените си сиви очи към зачервеното лице на сър Ралф. Все едно, че го гледаха очите на графа. И тази нейна студенина, досущ като на покойния граф. Да, това проклето нахално момиче вероятно бе наследило и високомерието на баща си. Не че сър Ралф дори мислено би посмял да укори покойния граф заради неговото високомерие.
	— Високо ценим любезността ви, сър Ралф, но двете с майка ми ще се погрижим за всичко. Моля, предайте нашата благодарност на принц-регента. Думите му трогнаха сърцата ни.
	Това пък какво означаваше? Сър Ралф не обичаше иронията. Всъщност я ненавиждаше. Не му допадаше да тълкува скритото между редовете, да се главоболи над него, само за да открие, че всъщност не е имало никаква ирония. Но това, което бе разбрал, бе, че момичето го отпращаше. Него! За да прикрие обидата си, сър Ралф бавно свали очилата си и също тъй бавно надигна пълното си тяло от стола.
	Арабела също стана и за голямо негово огорчение двамата се озоваха един срещу друг. Очите й бяха като мразовита зима, също така студени и сурови, като на баща й. Дали някога изобщо се стоплят; почуди се той. Както на баща й, когото веднъж бе видял да поглежда с нежност проститутката, на чието изящно бяло рамо бе сложил ръка. Не беше редно да си спомня подобни неща, особено в присъствието на вдовицата му.
	Дъщерята на графа му подаде слабата си ръка изрече малко рязко:
	— Благодаря ви, сър Ралф. Както сам виждате, новината беше доста шокираща за майка ми. Моля да ни извините, но наистина ми се налага сега да се погрижа за нея. Ще заповядам на Ръсел да ви изпрати.
	Сър Ралф се подчини, така както би послушал баща й.
	— Да, да, разбира се — рече той. — Скъпа лейди Ан, ако има нещо, което бих могъл да направя, нещичко, което да облекчи товара на сполетялото ви нещастие, не се колебайте да ме повикате. Незабавно ще се отзова, за да ви помогна.
	И допълни наум: _„Само ако тази кучка дъщеря ти не е тук.“_
	Предпочиташе нежни, тихи и покорни жени. Като лейди Ан. Но тогава защо графът бе държал една любовница в Лондон, друга в Брюксел и често се бе отбивал в публичните домове в Португалия, както бе дочул сър Ралф? Е, едно такова крехко създание като лейди Ан едва ли можеше да се очаква да отвърне на нуждите на един взискателен мъж, какъвто със сигурност е бил покойният граф. Що се отнасяше до дъщерята, трябваше да признае, че беше красива, но беше толкова студена, толкова пряма и така непокорна.
	Графинята бе свела очи и не смееше да го погледне. В отговор на думите си получаваше само киманията на русата й глава. В името на всичко свято, тя наистина беше изключителна! Не му се искаше да се разделя с нея, но нямаше друг избор, тъй като драконоподобната й дъщеря го наблюдаваше с такъв поглед, сякаш искаше да го накълца с ножа, който несъмнено носеше на колана си.
	— Довиждане, сър Ралф — каза Арабела с леден глас.
	Отново си помисли със съжаление, че би предпочел да стисне в длани малките треперещи ръце на графинята, да я увери, че ще я защитава, да я утеши, да сподели скръбта й. Не че покойният граф Страфорд заслужаваше целият този ритуал. Графът имаше отвратителния навик да не обръща внимание на никой, когото не смяташе за годен да се бие с французите. Премести с нежелание поглед от красивата графиня към решителното, сериозно лице на дъщеря й.
	Вратата на салона се хлопна зад гърба му и отново го споходи мисълта, че Арабела е копие на баща си. Физическото им сходство беше поразително — същата мастиленочерна коса и тъмни вежди, извити в дъга над надменните сиви очи. Но не беше само външната прилика. Как само си приличаха по нрав. Горди, тиранични и отвратително способни да се налагат. На сър Ралф не му бе приятно да бъде отпратен от едно осемнайсетгодишно момиче, но въпреки това изпита съжаление, че тази девойка не се бе родила момче. От видяното току-що можеше да заключи, че тя щеше да бъде напълно способна да заеме освободения от баща й пост.
	Графиня Страфорд погледна с големите си сини очи към деликатното лице на дъщеря си.
	— Скъпа моя, не беше ли прекалено груба с бедния сър Ралф? Надявам се, разбираш, че той ни желаеше само доброто. Опитваше се да спести и на двете ни ненужни страдания.
	— Баща ми не трябваше да умира точно сега — отвърна със студен равен глас Арабела. — Такава глупава загуба. Глупава война с единствена цел да задоволи безкрайната лакомия на глупави хора. Мили Боже, възможно ли е да има нещо по-несправедливо?
	Тя заобиколи протегнатите ръце на майка си и заудря със свити юмруци по облицованата с ламперия стена.
	_„Глупаво мое дете. Няма да ми позволиш да те утеша, защото приличаш толкова много на него. Скърбиш за един мъж, който със самото си съществуване превърна моя живот в безкрайна мъка. Няма ли в теб поне частица от мен? Бедна Арабела, да се плаче не е нито позорно, нито проява на слабост“_ — мислеше си графинята.
	— Арабела, къде отиваш? — тя скочи на крака и побърза да последва дъщеря си.
	— Искам да се видя с Брамърсли, адвоката на татко. Сигурна съм, че знаеш кой е той, майко. Този глупав шут се опитваше да флиртува с теб всеки път, щом татко не беше в Англия. Проклятие, не ми се иска да се разправям с него, но за жалост татко му имаше доверие. Не ми се вярва, че от министерството са изпратили сър Ралф. Мили Боже, та той бе готов да те прелъсти направо тук!
	— Да ме прелъстява? Сър Ралф? Този стар дебелак?
	— Да, мамо — търпеливо рече момичето. — Да не си сляпа?
	— Не забелязах нищо нередно в думите на сър Ралф. Държа се съвсем прилично. Но, мила моя, ти определено не си в състояние да излизаш точно сега. Сигурна съм, че би искала да изпиеш чаша чай. Може би ще си починеш в спалнята си? А може би, въпреки че не ми се вярва, ще поискаш да си поговориш с мен?
	— Не съм нито изморена, нито се чувствам слаба, а още по-малко изплашена — отвърна Арабела. — Винаги разговарям с теб, майко. Говорим поне три или четири пъти на ден — продължи, без да забавя крачка. Беше обзета от горчив, разяждаш гняв и от безкрайна, но безполезна енергия. Изведнъж забрави за собствената си болка, щом видя бледото лице на майка си.
	— Боже, колко съм безсърдечна! — прекара ръка но челото си. Няма да плаче. Няма. Баща й щеше да изпрати светкавица от небето, която да я прикове в праха, само да я видеше, че плаче. — Майко, ще се оправиш без мене, нали? Моля те, има нещо, което трябва да свърша. Налага се да уредим всички формалности около имението преди погребението на татко. Ще наредя да приготвят багажа за отпътуване от Лондон. Трябва да се върнем в Ившам Аби. Налага се, наистина се налага. Разбираш ме, нали?
	Графинята срещна буреносните й сиви очи със спокоен поглед и отвърна бавно, с едва доловима тъга:
	— Да, любов моя, разбирам те. Ще се оправя сама. А сега върви, Арабела, и направи каквото е нужно.
	Въпреки трийсет и шестте си години графинята се почувства много стара. С усилие се довлече до сводестия прозорец и се отпусна във високото кресло. Навън имаше гъста сива мъгла, която се промъкваше между клоните на дърветата и закриваше зелената трева в малкия парк отсреща.
	Кочияшът Джон се появи и ред къщата, хванал юздите на игривите коне. А след това Арабела прекоси с широки, уверени крачки паважа. Черната рокля и наметалото й придаваха безрадостен вид. Тя щеше да се погрижи за всичко и никой нямаше да заподозре, че зад решителността и неизтощимата енергия се крие дълбока печал
	_„Може би дори е по-добре, че не потърси утеха от мен. Защото тогава на мен също щеше да ми се наложи да се преструвам на тъжна. Тя дори не може да забележи, че за мен тази смърт означава само край на заточението ми. Неизтощимата й енергия ще стопи скръбта й. Толкова по-добре. Скъпа Елзбет, невинно мое дете! И ти, като мен, ще бъдеш вече свободна. Трябва веднага да ти изпратя писмо, защото сега вече мястото ти е в Ившам Аби. Сега можеш да се завърнеш в своя дом, в дома на Магдален. Толкова кратък бе животът ти, Магдален! Но дъщеря ти няма да остане сама. Аз ще се грижа за нея, Магдален, обещавам ти. Благодаря ти, Господи! Най-сетне него го няма. Завинаги.“_ — Графинята стана от креслото толкова енергично, че няколко руси къдрици паднаха на челото й. Тя ги отметна с рязко движение на главата си и решително се насочи към писалището в ъгъла на салона. Беше странен жест — един знак на увереност, възроден сякаш инстинктивно след осемнайсет години. Решително потопи перото в мастилницата и взе от купчината един лист.


>	ЧЕТВЪРТА ГЛАВА

	__Имението Ившам Аби, 1810__
	Масивните копита на Луцифер изхвърляха нависоко чакъла от обградената с липи алея. Ритмичните, мощни удари не допринасяха много за удобството на ездача му.
	Арабела се размърда на седлото и погледна през рамо към дома си. Ившам Аби се извисяваше гордо в омарата на утринната светлина, а изпечените му от слънцето червени тухлени стени се издигаха нагоре в неизброимо множество от комини и покриви. Имаше четиридесет покрива; сама ги беше преброила. Когато беше осемгодишна беше заявила това свое аритметично достижение на баща си с такъв жар, че той я бе погледнал сепнато, а после бе избухнал в сърдечен смях и я бе прегърнал с такава сила, че тя носи синини чак до деня на Архангел Михаил.
	Колко отдавна беше това! А сега нямаше нищо. Нищичко, освен тези четирийсет покрива, които щяха да останат още дълги години след смъртта й.
	Бяха погребали празен ковчег в мраморната семейна гробница. След като всички жени, с изключение на Арабела, напуснаха гробището, четирима от фермерите на баща й поставиха огромна каменна плоча над ковчега и ковачът се захвана усърдно да чука и дълбае камъка, оставяйки след длетото си в равни редици името на графа, титлите му и годините, които бележеха началото и края на живота му. Празният ковчег почиваше до този на Магдален, първата жена на графа. Видя зейналата дупка от другата страна на бащиния си ковчег, предназначена за майка й, и по гърба й пролазиха ледени тръпки.
	Остана неподвижна, студена и корава като мраморната стена зад гърба й, докато най-сетне монотонният ек на чука и длетото на ковача не секна.
	Арабела насочи Луцифер извън чакълестия път по тясната пътека, която криволичеше сред гората към малко езерце с рибки, сгушено като кръгъл скъпоценен камък насред зелените дъбове и кестени. Денят беше прекалено топъл за кадифения й костюм за езда. Утринното слънце напичаше плътната черна тъкан и проникваше през долната й риза чак до тялото й. Траурната цялост на дрехите й се нарушаваше само от едно бяло петно покрай шията й. Дори мекотата на тънкия лен, набран покрай гърлото й, я дразнеше.
	Арабела се смъкна от мускулестия гръб на Луцифер и завърза юздите му за едно тисово дърво. Не беше си направила труда да го оседлае. Добре помнеше как веднъж, когато беше не повече от дванайсетгодишна, баща й я бе накарал да седне по мъжки на коня и й бе казал, че не иска да рискува да я изгуби, особено като се имало предвид, че за възрастта си е най-добрата ездачка в цялото графство. Страничните седла представлявали смъртоносна клопка. Не би й позволил да тръгне на лов с женско седло. Можела да го използва, докато позира на художника, но само тогава. Или ще язди без седло.
	Повдигна полите си над мократа от утринната роса трева и бавно тръгна покрай неподвижните води към другия край на езерото, като внимаваше да не стъпва върху дългите, копринени тръстики. Бяха толкова красиви.
	Какво облекчение беше бягството от всички тези облечени в черно гости, с техните сериозни физиономии, които кимаха, кланяха се и изричаха с тихи, скръбни гласове механично заучени фрази на съчувствие. Отново си спомни с учудване грацията, с която майка й се движеше сред тях, облечена в шумящ черен вдовишки воал, естествено по последна мода. Изгледаше неуморна, както обикновено. Само усмивката й може би беше малко пресилена. Лейди Ан винаги бе знаела какво се очаква от нея и бе изпълнявала всяко свое задължение. Единствено Сюзан Талгарт, най-добрата приятелка на Арабела още от ранното й детство, бе я отвела настрани и я бе прегърнала.
	Момичето спря за миг, за да послуша печалното квакане на самотна жаба, скрита нейде в гъстите тръстики. Наведе се с надеждата да я зърне и черната й пола леко прошумоля. Вместо жабата зърна само на няколко крачки пред себе си сред тръстиката нещо черно, преливащо в многобройни отсенки на зеленото. Забрави за квакането и смръщила вежди пристъпи бавно и тихо напред.
	Внимателно разгърна тръстиката и видя спящ мъж, изтегнат в цял ръст и скръстил ръце под главата си наместо възглавница. Беше без сако с черни панталони, високи мерни ботуши и бяла лепена риза с жабо, разкопчана и широко разтворена около шията му. Вгледа се по-внимателно в лицето на непознатия и рязко се отдръпна, като с мъка сдържа вика си. Сякаш бе погледнала себе си в огледало, така си приличаха с него. Вълнистата му гарвановочерна коса бе подстригана късо над гладкото му чело. Гъстите черни вежди се издигаха в горди арки, а после се спускаха към слепоочията. Устните му бяха пълни, както нейните, а изпъкналите му скули подчертаваха правия му римски нос. Брадичката му придаваше твърд и упорит вид. Беше сигурна, че веждите му се присвиваха в пристъп на гняв. Самата тя имаше трапчинки на бузите. Дали когато се усмихваше, на неговите бузи също се появяваха трапчинки? Не, изглеждаше прекалено сериозен. Всъщност на нея трапчинките също не й подхождаха. Никога не й бе допадало, когато й бяха казвали, че е красива, но сега, гледайки към него, си помисли, че той е може би най-красивият мъж, когото бе виждала.
	— Не е възможно да си истински — прошепна тя, все още впила поглед в мъжа, без да престава да се чуди кой е той, макар вътрешно вече да знаеше истината. А след това с осъзнаването на истинската причина за присъствието му дойде гневът.
	— Проклето копеле! — изкрещя тя, разтреперана от гняв. — Нищожество! Ставай и се махай от земята ми, преди да съм те застреляла! Разкарай се, преди да съм те нашибала с камшика си!
	Изведнъж млъкна, защото се сети, че не носи пистолет. Все едно. Оставаше й камшикът за езда. Стисна го здраво.
	Гъстите черни мигли на мъжа се разтвориха бавно и разкриха същите като нейните леко скосени сиви очи. Неговите бяха малко по-тъмни от нейните, както на баща й. Мили Боже, та той беше по-красив дори от баща й!
	— Честна дума! — рече мъжът. Не помръдна, а само присви очи срещу блясъка на слънцето, за да види по-добре разгорещеното и яростно лице, надвесено над него. — Кълна се, това е истинска дама! Вижте само тези бели ръце, които не са видели дори ден работа в живота си. Да, без съмнение това е една истинска дама. Но къде ли изчезна кръчмарката, която ми говореше такива груби неща? Която искаше да ме застреля? Която искаше да ме набие с камшик? Несъмнено това е една драматична ситуация, достойна за перото на Друри Лейн.
	Говореше добре, като джентълмен, но това бе без значение. Очите й не се откъсваха от лицето му. Имаше дълбока трапчинка на брадичката си, каквато тя нямаше. Освен това лицето му имаше тъмен загар като на пират. Мразеше пиратите. Не, не трябваше да позволява на този мъж да я разгневи.
	— Кой пък си ти, по дяволите? — попита тя с такъв високомерен глас, какъвто едва ли някога бе използвал дори баща й.
	Мъжът обаче не помръдна. Просто си лежеше, изтегнал се в краката й, също като гущер на припек. Не, вече й се усмихваше, разкрил здравите си бели зъби. Едва сега забеляза, че сивите му очи са изпъстрени с бледозлатисти точици. Странно, нито тя, нито баща й ги имаха. Реши, че изглеждат просташки.
	— Винаги ли говорите като повлекана от улицата? — додаде той със спокоен глас, като се надигна на лакти.
	Очите му бяха дълбоки и ясни, а в тях се четеше интелигентност, която тя добре познаваше и мразеше.
	— Начинът, по който разговарям с хулиганите, които лентяйстват в земите на семейство Девърил, не подлежи на обсъждане с такива като вас. — Тя вдигна камшика и леко плесна по облечената си в черна ръкавица ръка.
	— А, веднага ли ще ме бичувате?
	— Много е възможно. Зададох ви въпрос, но сега ми се изяснява причината да не ми отговорите. — Загледа се в него и почувства болезнено напрежение в гърдите си. Бяха я възпитавали обаче да се изправя лице в лице с неприятностите, а не да се извръща срамежливо. — Очевидно сте извънбрачно дете — копеле на баща ми. Не е възможно да сте сляп до такава степен, че да не забележите приликата в чертите ни, а аз съм същинско подобие на баща си. — Извърна лице, за да не му позволи да забележи болката й. Да, тя беше одрала кожата на баща си, но не беше от подходящия пол. Бедният й баща не бе имал щастието да се сдобие със син от браковете си. В замяна на това пък имаше копеле. Обърна отново леден поглед към мъжа и изрече сурово: — Чудя се дали има други като вас. Надявам се само, ако има други, да не приличат така много на него, както вие. Винаги съм искала да имам брат, защото, виждате ли, сега родът на баща ми ще се прекъсне. Аз съм жена и по тази причина не съм подходяща да го продължа. Никога не съм смятала това за честно.
	— Може да не е честно, но така стоят нещата. А относно думите ви, че съм извънбрачен син на баща ви, защото много приличам на него — струва ми се малко вероятно. Но навярно вие можете по-добре да прецените това. Предполагам обаче, че е много по-вероятно, ако графът има извънбрачни деца, те да имат достатъчно разум да не се появяват тук — излагаше спокойно фактите той, усещайки болката й. Изправи се, без да бърза. Не желаеше тя да се почувства заплашена от него. Така или иначе, скоро и това щеше да се случи.
	— Но вие сте тук! — вмъкна тя, като се принуди да вдигне глава, за да го погледне. — Да се продъните в ада дано, дори ръста му сте наследили! Мили Боже, как можахте да дойдете тук точно сега? Нямате ли чувство за чест, за благоприличие? Баща ми е мъртъв и ето ви тук, като се държите така, сякаш тук ви е мястото.
	— Поставяте под въпрос честта ми. Бих искал да не го правите.
	Арабела почувства силно желание да го шибне с камшика през лицето. Той пристъпи към нея, извисил се така, че скри слънцето от погледа й. Ноздрите й се разшириха, а очите й потъмняха.
	— Не го правете, скъпа — каза той с тих и нежен като летен дъжд глас.
	— Не съм ви скъпа — заяви тя, ядосана и на него, и на себе си, и отстъпи крачка назад. После присви очи и добави със сарказъм: — Не е нужно да ми казвате защо сте тук. Глупаво е от моя страна, че не се досетих веднага. Копелето на баща ми е дошло, за да присъства на отварянето на завещанието. Нямате повече достойнство от онази квакаща крастава жаба. Надявате се да бъдете признат и да получите част от парите на баща ми? — Трепереше от гняв и от разочарование, че той е толкова голям, по-едър дори от баща й, а тя не е мъж и не може да се пребори с него. А така й се искаше! Искаше й се да го удари. Искаше й се да го стъпче с пета. А на него тя му беше безразлична. Личеше си от спокойствието, с което стана и изтупа листата и тревата, полепнали по панталоните му, а после взе палтото си. Мразеше го и заради това безразличие.
	— Да — кимна той. — Тук съм заради завещанието на графа.
	— Боже, нямам думи да изразя колко сте отвратителен!
	— Каква отрова се лее от тази красива уста — изрече той, докато обличаше палтото си. — Кажете ми, мила госпожо, никой ли мъж още не ви е взимал в ръцете си? Може би, за да ви накара да го изслушате? Не, виждам, че са ви оставили да растете на воля, че са ви позволили да правите каквото пожелаете, без да ви е грижа за другите и за това, което те може би мислят или чувстват. — Пристъпи към нея. — Може би ще успеят да ме убедят да ви науча към известно подчинение. Нуждаете се от опитомяване. А може дори да ви натупам.
	Сърцето й се изпълни с радост. Беше я заплашил. Беше толкова вулгарен и недодялан, както бе преценила още в самото начало.
	— Само опитай, копеле — извика тя, — и ще видиш на какво е способна една дама!
	Арабела отстъпи крачка настрани и махна с ръка към него, подканвайки го да се приближи по-близо до нея. Но той не помръдна. Повдигна вежди, което му придаде още по-високомерен вид, досущ като веждите на баща му, особено когато говореше със студен, безразличен тон на жена си, майката на Арабела. Не, сега не беше време да мисли за това. Без съмнение в тези случаи майка й бе правила нещо, което бе провокирало подобно държание. Беше се случвало много рядко. Просто нищо особено.
	— Ако аз съм копеле, тогава вие трябва да сте невъзпитаната дъщеря на някой рибар. Що се отнася до това да се приближа до вас — не виждам какво друго би ми доставило по-голямо удоволствие. Иска ви се да ме ударите с камшика? Препоръчвам ви да премислите внимателно, преди да вдигнете бича към мен. По-едър съм от вас и освен това съм мъж. Предупреждавам ви да внимавате какво правите.
	— Много добре съм премислила всичко. Вие сте страхливец.
	— Имате късмет, че сте жена — заяви той накрая, а после се разсмя с пълно гърло, което й даде възможност да види, че той също има трапчинки на бузите. — Да — продължи, като я изгледа с оценяващ поглед. Обиждаше я с този мъжки поглед, и то умишлено. — Човек би помислил, че ви се иска да ви издърпам от ръцете този камшик и хубаво да ви натупам с него. Да не сте от онези жени, които обичат по-грубите игри?
	— Само се опитайте и ще ви изпратя в ада! — отвърна тя, ядосана, че всъщност вече не контролира положението. Започваше да губи увереност. Не понасяше да бъде по-слабата и това я подразни. Стисна дръжката на камшика с такава сила, че чак пръстите я заболяха.
	Не, не биваше да му позволява да я изкара извън кожата.
	— Разкарайте се от земята ми — заяви тя с такъв властен глас, какъвто бе използвал баща й в онези случаи, когато други военни го бяха посещавали в Ившам Аби, за да разговарят с него по служебни въпроси.
	— От вашата земя? Въпреки че имате маниерите и езика на невъзпитан и разглезен млад мъж, сигурен съм, че не възнамерявате да предявите претенции над графската титлата, нали? Не, това едва ли е възможно.
	Неволно той засегна раната й. Отдавна я измъчваше отчаянието на провала, омразата към самата себе си, задето не се бе родила момче, което да наследи баща си и да бъде негова гордост. Отметна глава, събра останките от гордостта си и отвърна на обидата му:
	— Предполагам, че тази земя поне засега е на майка ми. Както вече ви казах, баща ми за нещастие няма син. По-младият му брат, Томас, също няма син. Предполагам, че това го е опечалявало така силно, както опечалява мен, защото означава, че няма кой да наследи титлата му. Баща ми за съжаление не е имал късмет с пола на децата си.
	Думите й го свариха неподготвен, защото прозвучаха неочаквано сериозно от една толкова млада жена. „Възхитителна е — помисли си той. — Красива е, сега дори още повече, отколкото бе преди пет минути.“ На глас обаче изрече:
	— Не се корете, че сте жена. Не бива дори да си помисляте, че носите някаква вина. Баща ви се гордееше с вас повече, отколкото с дузина синове.
	Видя как в сивите й очи, толкова подобни на неговите, блесва надеждата и изпита съчувствие към нея. Това не му допадна.
	И отново пред него бе лейди Арабела, дъщерята на покойния граф Страфорд, с глас, изпълнен с презрение.
	— Едва ли е възможно да знаете какво е чувствал баща ми. Съмнявам се, че ви е признал. Ако изобщо някога сте го виждали, то е било само от разстояние. А ако наистина ви е баща, той нямаше да ви позволи даже да се доближите до Ившам Аби, до жена му или пък до мен, неговата дъщеря. Баща ми беше почтен човек. Беше верен на съпругата си и държеше много на честта си.
	Искаше му се да й каже, че не намира много смисъл в думите й, но предпочете само да отвърне:
	— Както желаете.
	Арабела настръхна. Той я пренебрегваше! Почувства в гласа му нотки, които издаваха човек, привикнал да командва и да му се подчиняват. Едва ли беше възможно. Най-вероятно беше точно това, на което приличаше — пират и мошеник, човек, който живее с измами, човек, когото не го е грижа за никого, накратко — извънбрачният син на баща й.
	— Довиждане — спокойно каза тя. — Надявам се единствено, че чувството ви за чест ще ви възпре да дойдете в Ившам Аби. Появата ви би причинила на скърбящата ми майка още една голяма болка. Ако изобщо във вас има почтеност, ще се държите настрана. — А може би той започваше да си мисли, че го моли? В никакъв случай не биваше да го допусне. — Стойте настрана! Заповядвам ви да стоите далеч от дома ми! — изкрещя, после се обърна рязко и бързо се отдалечи от неподвижния мъж. Спря за миг и бавно се обърна. — Като незаконороден син на баща ми трябва да разговаряте с адвоката му. Може би ви е оставил нещо — нещо символично, предполагам — тя се завъртя и бързо се отдалечи.
	Арабела бе доволна, че е взела надмощие над него. Поне това бе успяла да постигне. Мъжът стоеше, загледан след нея.
	— Не — каза си той тихо, като леко потупваше с ръкавиците си отворената си длан, — присъствието ми няма да причини болка на майка ви. Не тя, а вие ще страдате, лейди Арабела. По-високомерна сте и от баща си. Дяволски сте горда, но аз все пак ви съжалявам.

>	ПЕТА ГЛАВА

	Лейди Ан седеше между дъщеря си и Елзбет, заварената си дъщеря. Раменете й бяха леко приведени, а белите й като слонова кост ръце бяха здраво стиснати в скута й. Над лицето й се спускаше тежък черен воал, който прикриваше сплетената й руса коса, и падаше тежко върху гърба й. Беше й горещо, искаше й се да е настъпила вечерта и тя да бъде сама в спалнята със спуснати завеси, освободена от тези черни дрехи, които я покриваха от глава до пети.
	Джордж Брамърсли, адвокат на покойния й съпруг, бе пристигнал едва предния ден с една от каретите на мъжа й. Сега се бе настанил с обичайното за него показно достолепие зад голямото дъбово бюро в библиотеката. Лейди Ан го наблюдаваше как съзнателно се бави. Първо методично излъска малките кръгли стъкла на очилата си, а след това ги намести на нашарения си с вени орлов нос. Постави на бюрото пред себе си документи, които подреди първо на едната, после на другата страна. Сълзящите му старчески очи съзнателно отбягваха трите жени. На лейди Ан й се искаше да вземе гребен и да среши стърчащата му рядка сива косица. Адвокатът беше стар приятел на покойния й съпруг. Винаги бе изпитвала съжаление към него, а сега й се искаше просто да не го бе виждала.
	Тя усещаше нарастващото напрежение на Арабела, която беше много отслабнала през последните дни, тъй като след смъртта на баща си почти не се хранеше. Лейди Ан беше сигурна, че тя няма да успее да се сдържа още дълго. Освен това знаеше, че дъщеря й гледа на прочитането на завещанието като доказателство за смъртта на баща й. След това нямаше да има повече въпроси, повече съмнения, повече напразни надежди.
	Почувства, че всеки миг самоконтролът на Арабела ще се наруши. Почуди се какво ли би могла да й прошепне, за да я успокои. Не трябваше да се опитва да я утешава, тъй като девойката не би приела подобно нещо никога и от никого. Просто трябваше да й каже каквото и да е само за да отвлече вниманието й; няколко думи, които да насочат поне за миг мислите й в друга посока.
	Не успя да го стори навреме. Арабела скочи от стола си и се приближи до бюрото. Постави ръце на бюрото и се наклони към господин Брамърсли.
	— Господине, не желая повече да протакате четенето — прошепна тя със заплашително спокойствие. — Не знам каква е причината, поради която се бавите по този глупав начин, но не желая повече да търпя това. Освен това искам да ви посоча, че майка ми започна да се изморява, след като вие не можете да го забележите сам. Прочетете завещанието на баща ми незабавно или в противен случай ще ви освободя от задължението ви и ще го направя сама.
	Червените вени по носа на адвоката сякаш още повече изпъкнаха и се очертаха като фина мрежа на фона на съсухрените му бузи. Той пое дълбоко дъх и погледна с оскърбен вид към лейди Ан. В отговор тя му кимна вяло. Брамърсли зае величествена поза, вирна брадичката си над яката на ризата си и като се изкашля, заяви:
	— Скъпа моя лейди Арабела, ако благоволите да заемете отново мястото си, ще започна четенето.
	— Това е истинско чудо! — възкликна Арабела, без да скрива презрението си. — Залавяйте се за работа, сър.
	Тя седна отново на мястото си. Майка й не можа за да събере достатъчно сили, за да й направи забележка. Почувства някакво движение от дясната си страна и се обърна с нежна усмивка към Елзбет. Пресегна се и стисна малката й ръка в своята. Срамежливата Елзбет! Различаваше се от сестра си така, както мечът се отличава от перото, което изобщо не означаваше, че перото може да пише добре. Тази мисъл я накара да се усмихне под черния воал. Какви странни мисли идват понякога на човек.
	Джордж Брамърсли взе един документ, приглади с длан първата страница и започна:
	— Събрали сме се днес поради една печална причина. Ненавременната кончина на Джон Лейтам Евърхард Девърил, шести граф Страфорд, наскърби всички ни — семейството му, приятелите му, онези, които работеха за него, и преди всичко, родината му. Смелата му саможертва в защита на правата на англичаните…
	Чу се лек шум и Арабела усети как лек полъх докосва врата й. Досети се, че вратата на библиотеката е била отворена, а след това затворена. Това не я интересуваше. Нищо нямаше значение в този момент. Може би мировият съдия бе дошъл да отстрани Джордж Брамърсли, слава на добрия Бог. Не, не точно сега. Тъй като най-сетне адвокатът се бе захванал с работа по същество. В гласа му се появи нова неочаквана несигурност, но това също беше без значение. Поне правеше това, което му бе заповядала.
	Лейди Ан помръдна грациозно и хвърли поглед към вратата на библиотеката. После се обърна рязко, пое дълбоко дъх, изпъна гръб и се загледа право напред.
	— …на верния иконом на семейство Девърил, Джосая Крупър, завещавам сумата от петстотин лири с надеждата, че той ще остане със семейството ми, докато не дойде време…
	Продължаваше да нарежда монотонно, а на лейди Арабела и се струваше, че изрежда имената на всички минали, настоящи и бъдещи слуги на баща й. Как само й се искаше всичко да е свършено и приключено!
	Господин Брамърсли спря за миг, вдигна замислен поглед към Елзбет и позволи лека усмивчица да изкриви ъглите на устата му. После продължи да чете с по-мек тон, по-бавно, много ясно и отчетливо:
	— „На дъщеря си Елзбет Мария, родена от първата ми жена, Магдален Хенриет дьо Трекаси, завещавам сумата от десет хиляди лири в нейно лично и пълноправно разпореждане“.
	„Добре замислено, татко“ — реши Арабела. Сестра й ахна от изненада, а красивите й кафяви очи се разшириха отначало от недоверие, а след това с едва прикрито вълнение. Да, баща й беше сторил много добре. Арабела нямаше никаква идея защо Елзбет не бе отгледана заедно с нея. Винаги бе вярвала безпрекословно на баща си и когато той й бе казал, че сестра й просто не иска да бъде с тях и че предпочита да живее с леля си, тя му бе повярвала. А сега той я бе направил една богата млада дама. Доволна беше от този обрат.
	Адвокатът яростно задъвка долната си устна, усещайки се виновен, че изневерява на професионализма си. Но последното изречение, което графът бе написал, се отнасяше за по-голямата му дъщеря и изглеждаше толкова злобно, толкова безсмислено жестоко, че не можеше да се застави да прочете думите. Във всеки случай, какво ли бе имал предвид графа, както бе отбелязал, „че тя, за разлика от блудната си майка и алчната фамилия Дьо Трекаси, доброволно и изцяло ще предаде обещаната сума в разпореждане на бъдещия си съпруг.“ Не, не би могъл да прочете това.
	Арабела отново насочи вниманието си към господин Брамърсли, като почукваше нервно с пръсти по облегалката на стола. Предполагаше, че сега ще последват нарежданията на баща й за управлението на имението в нейна полза до навършването на двайсет и първия й рожден ден. Надяваше се майка й да бъде спомената като неин пръв попечител. Оставаше обаче тъжния факт — нямаше роднина от мъжки пол, който да наследи титлата.
	Джордж Брамърсли се загледа в изписания с красив почерк документ в ръцете си. Дявол да го вземе, трябва да приключва с тази история веднъж и завинаги. Продължи:
	— „Последните ми разпореждания бяха взети след внимателен размисъл в продължение на няколко години. Те са окончателни и неоспорими. Обявявам за мой наследник седмия граф на Страфорд, Джъстин Евърхард Морли Девърил, праплеменник на петия граф на Страфорд по линия на брат му, Тимъти Пофам Морли. На него завещавам всички мои земни богатства, които включват основно имението Ившам Аби, земите му и рентите…“
	Стаята сякаш се завъртя пред очите на Арабела. Тя се втренчи в Брамърсли, неспособна да възприеме думите. Седмият граф на Страфорд? Никой никога не й бе споменавал, че съществува такъв племенник. Господи, сигурно беше някаква грешка. Та този човек дори не беше тук. Такъв мъж не съществуваше. Изведнъж си спомни, че бе чула вратата на библиотеката да се отваря и затваря. Обърна се и погледът й срещна хладните сиви очи на същия мъж, когото бе видяла сутринта край езерото с рибките. Изгуби ума и дума. Не беше извънбрачно дете на баща й. Беше истински наследник. Това бе всичко, което успя да си помисли, всичко, което можа да достигне до разума й. Той се задоволи да й кимне учтиво, без нищо в хладното му държание да издава, че изобщо някога я е срещал.
	— Арабела, Арабела! — Лейди Ан нежно подръпна ръкава на дъщеря си. — Сега трябва да слушаш внимателно. Моля те, Арабела, трябва да внимаваш. Съжалявам, но се налага, скъпа.
	Тя се обърна отново напред и погледна с недоумяващ поглед първо майка си, а след това адвоката, чиито бузи неочаквано бяха добили лилав оттенък.
	— „Следващото условие се отнася както за моя наследник, така и за дъщеря ми Арабела Илейн“ — прочете Брамърсли с колеблив глас. Имаше такъв вид, сякаш всеки миг щеше да получи апоплектичен удар. Пое дълбоко дъх и продължи: — „Най-силното ми желание винаги е било дъщеря ми със своето тяло да продължи гордото наследство на линията на Девърилови. За да я поощря в това си желание, със завещанието си поставям условието тя да се омъжи за втория си братовчед, седмия граф Страфорд, в срок от два месеца от смъртта ми и по този начин да възстанови богатството и положението си. Ако откаже да се подчини на волята ми в определения срок, тя губи всичките си права над именията на Девърилови. Ако седмият граф Страфорд не пожелае да се ожени за втората си братовчедка Арабела Илейн, то той ще може да предяви права само над графската титла и имението Ившам Аби, тъй като всички останали мои земи, ренти, имения и т.н. не са наследствени и мога да постъпвам с тях както намеря за добре. В този случай дъщеря ми Арабела Илейн на двайсет и първия си рожден ден ще влезе във владение на всичките ми земни богатства, като се изключат онези, които се онаследяват.“
	— Не! — скочи на крака Арабела. Лицето й беше добило пепеляв цвят. Разтърси яростно глава. — Не, не, сигурно има някаква грешка! Баща ми никога не би ми сторил подобно нещо. Никога дори не би помислил подобно нещо. Лъжете ме, господине, и не постъпвате добре! Проклет да сте, кажете ми, че ме лъжете!
	— Седни, Арабела! — намеси се лейди Ан с необичайно властен глас. Девойката поразена погледна майка си и покорно се отпусна в стола си.
	— Лейди Арабела — каза господин Брамърсли без усмивката, с която се бе обърнал към Елзбет, — разпорежданията на уважаемия ви баща, такива, каквито ги прочетох, са задължителни. Искам да добавя, че графът е оставил за вас един запечатан илик. Уверявам ви, че никой друг, освен баща ви, не е запознат със съдържанието му. — Той стана и заобиколи голямото бюро. Арабела механично протегна ръка, за да вземе плика. Скочи на крака и едва не се препъна в дългите поли на роклята си. Сълзите замъгляваха погледа й. Притисна плика към гърдите си, обърна се, блъсна настрана стола, който се прекатури върху килима, и се втурна към вратата. Сграбчи бронзовата топка, но нечии дълги пръсти обхванаха ръката й и й попречиха да отвори вратата.
	— Държите се като разглезено дете — каза новият граф с глас, по-студен от лед. — Нямам намерение да понасям подобна реч или липса на самоконтрол. Държанието ви е обидно и показва, че баща ви не ви е възпитал добре.
	Тя го погледна нещастно, прочете неодобрението в сивите му очи — същите като нейните, проклет да е — и усети как сякаш всички демони от ада се развихрят в гърдите й. Този човек смееше да показва неодобрението си към нея. Този човек имаше наглостта да й заяви, че се държи оскърбително. Прииска й се да ухапе ръката му, но не го направи.
	— Махнете си ръката, копеле проклето! Боже, колко ви мразя. Защо вие сте тук и жив, а него го няма?
	Дръпна се рязко назад, но той не пусна ръката си и ръкава й се раздра. Арабела погледна недоумяващо към разкъсания плат и изхвръкна от библиотеката, като затръшна вратата след себе си.
	Една изящна дрезденска порцеланова фигурка на овчарка на полицата полетя и се разби с трясък върху мраморната основа камина.
	Арабела тичешком се прибра в спалнята си, без дори да помисли за неловкото мълчание, което бе оставила след себе си в библиотеката. Припряно заключи вратата. Остана за малко неподвижна, като дишаше тежко и се опитваше да проумее поне част от онова, което се бе случило току-що. Единственото, което разбираше ясно, бе, че баща й бе умрял и че я бе предал. Внимателно бе запланувал да я предаде, да я накара насила да се омъжи за този непознат, за този мъж, който така много приличаше на нея.
	Не можеше да го приеме. Вслуша се в себе си, но там нямаше нищо друго, освен празнота и болка. Наведе се, сграбчи покрита с брокат табуретка за тънкия крак и с всичка сила я запрати в стената. Погледна смачкания плик, който продължаваше да стиска в ръката си.
	Писмото от баща й. Сигурно й обясняваше, че е станала грешка. Че прочетеното от Брамърсли е било преиначено. Че той я обича. Че не би я дал за жена на един непознат. Отиде до малкото писалище, настани се зад него и припряно измъкна от плика лист бяла хартия. Гърлото й се сви, щом видя познатия почерк на баща си.
	Поклати глава и започна да чете.
C>
	Мое най-скъпо дете,
	Фактът, че четеш това писмо, означава, че вече не съм при теб. Ако добре познавам моята Арабела, сега ти си бясна. Сигурна си, че съм те предал. Без съмнение скръбта ти от моята смърт се е смесила с гнева и неразбирането на моите указания. Докато аз пиша това писмо, ти и майка ти се приготвяте да заминете за Лондон за твоя първи сезон.
C$
	Арабела изненадана спря да чете. Ами че баща й бе написал това писмо само преди пет или шест месеца! Отново се върна към писмото и продължи бързо да чете.
C>
	Самият аз се приготвям да отпътувам, за да поема командването на една област, известна с кървавите си сблъсъци. Ако имам достатъчно късмет да се завърна жив от това назначение, ти никога няма да прочетеш това писмо, защото лично ще ти кажа желанието си. Отклоних се. Прости ми, дъще. Досега вече си се запознала със своя втори братовчед и мой наследник Джъстин Девърил или както е по-правилно да го наричаме капитан Джъстин Девърил, защото самият той е интелигентен и смел военен. Не знам дали бях прав, или съм грешал, но умишлено не те запознах с него, защото не исках това да се случи, преди да си навършила възраст, подходяща за брак. Не вини майка си, че не ти е казала за съществуването на наследник на графската титла, защото аз изрично й забраних да го прави. Ившам Аби е твоят дом и не можах да се заставя да ти кажа, че има някой, който може би ще узурпира мястото ти там. Прости ми за това, което аз смятам за необходима измама.
	Що се отнася до втория ти братовчед, аз поддържам с него близки връзки от около пет години и следя внимателно кариерата му, за да реша за себе си, дали той наистина е човекът, от когото бих искал да се родят внуците ми. Предполагам, че си намерила сходството в чертите ви за поразително. Това ме води към заключението, че не би го приела за грозен, тъй като това би било обида към собствените ти черти. Арабела, до голяма степен той е като теб и мен: всеотдаен, горд и надарен с ината на Девърилови, а също и със силата им. Умолявам те да направиш така, както се разпореждам в завещанието си. Ившам Аби е твоя дом. Ако не се омъжиш за втория си братовчед, ще изгубиш онова, което имаш по право от рождение. Не искам това да се случи, но те познавам добре и зная, че ще видиш в любезната ми молба само една заповед, чиято цел е да те смаже и да те лиши от това, което е твое по рождение. Наистина ти заповядвам да го направиш, Арабела, но го правя заради теб и заради себе си.
	Имаш много, върху което да размишляваш. Ако решиш да последваш волята ми, ще дадеш смисъл на живота ми. Не забравяй това, докато се бориш със съвестта си. Никога не забравяй и това, че те обичах повече от всеки друг на света.
	Адио, скъпа моя дъще.
C$
	Изпод ниските облаци следобедното слънце пращаше копия ослепително злато, което се разливаше по четиридесетте островърхи покрива и ги оцветяваше в златисточервено. Арабела крачеше по зелената морава, без да забелязва нито ярките цветни лехи, кръстосани надлъж и нашир с обрамчени с тисове и чимшири алеи, нито жълтите нарциси. Величественият зелен кедър насред западната ливада, за който се говореше, че е бил посаден от Чарлз II, също не привличаше вниманието й.
	Насочи се на юг от развалините на стария манастир. Там местността леко се издигаше. Отклони се от широката алея и тръгна към подреденото семейно гробище на фамилията Девърил. Премина през редовете гробове и стигна до самия център на гробището, където баща й бе изградил собствена гробница от италиански мрамор. Над входа й се издигаше статуя на архангел Гавраил, разперил бели каменни криле в защита на тежките дъбови готически врати.
	Арабела хвана вратата от ковано желязо, отвори я с мъка и се промъкна в мрачната камера. Отпусна се на студения каменен под край празния ковчег на графа. Дългите й пръсти бавно преминаха по всяка една от буквите на името му.
	Графът отвори вратата на гробницата и тихо влезе вътре. Очите му се разшириха, докато се приспособят към мрака. Забеляза Арабела, която спеше, свита на кълбо като малко дете, подвила крак под себе си, а едната й ръка лежеше върху ковчега на баща й. Изглеждаше уязвима, дори напълно безпомощна. Ненавиждаше това, което трябваше да направи, ненавиждаше това, което си бе обещал да стори още преди пет години. Очите му се плъзнаха по черната й дреха, която хвърляше мрачната си сянка върху бледите й страни. Арабела изплака насън, ръцете й се свиха за миг конвулсивно, а след това пак се отпуснаха. Тъмната й коса се спускаше на гъсти вълни над челото и върху раменете й, добавяйки своята чернота към мрачната картина. Забеляза, че на брадичката й нямаше трапчинка, каквато имаше той. Баща й също не бе имал трапчинка. Зачуди се дали имаше трапчинки на бузите. Ненавиждаше своите, докато не бе видял същите такива на бузите на баща й, които, разбира се, се появяваха рядко, защото графът, като човек облечен във власт, не се усмихваше много. Но когато се усмихнеше, тези трапчинки променяха напълно изражението му. Те го правеха по-сърдечен и му придаваха очарователен вид, когато се смееше.
	Жал му беше да я събуди и внимателно я разтърси за рамото. Знаеше, че със събуждането й щеше да дойде краят на състраданието му към нея.
	Арабела се събуди бавно, като отново простена тихо, сякаш нямаше особена охота да изостави съня, който я държеше далеч от реалността, от всичко онова, пред което трябваше да се изправи. Отвори очи и срещна право пред себе си един ясен сив поглед. Сумракът и просъницата замъгляваха погледа й.
	— Татко! — ахна тя.
	_„Само това липсваше“_ — каза си той. Изкашля се и изрече много бавно, така че да не я плаши повече.
	— Не, Арабела, не е баща ти. Аз съм, Джъстин. Дойдох да те заведа обратно в имението. Тук е много мрачно. Грешката ти е разбираема. Съжалявам, че те изплаших.
	Девойката го блъсна, като почти успя да го събори и скочи на крака. Изгледа го ядно.
	— Никой не ви е позволявал да идвате тук. Трябва да заключа гробницата, за да не можете да влизате. Как посмяхте да си помислите, че съм ви взела за баща си? — ядосваше се на себе си, че му бе показала болката си. — Не сте ме изплашили. Не биха ви достигнали силите за подобно нещо.
	Графът бавно се изправи на крака и я огледа изпитателно.
	— Върви ни да се срещаме на необичайни места. Първо край езерото, а сега на гробищата. Елате, Арабела, тук е студено и тъмно. Да вървим в имението. Разходката ще бъде дълга, но толкова по-добре, защото мисля, че имаме доста да си кажем — говореше й спокойно, дори отегчено, сякаш му се искаше да се махне от нея и никога повече да не разговаря, даже никога повече да не вижда лицето й.
	— Нямаме нищо за казване, капитан Девърил. О, да, баща ми ми е написал какъв славен воин сте вие. Предполагам, че ви е снабдил с ранг и пост, които да отговарят на амбициите му. Освен това сигурно ви е защитавал и е подкрепял издигането ви.
	Макар че изпитваше желание да я зашлеви, спокойно отвърна:
	— Не, всъщност не е правил нищо подобно.
	— А аз естествено не ви вярвам. Предполагам, че нямам друг избор, освен да ви видя на вечеря седнал на една маса с мен. — Тя се обърна и излезе от гробницата. Смрачаваше се.
	— Арабела…
	Тя дори не се обърна, а изрече през рамо с пълно пренебрежение:
	— За вас не съм Арабела. Не желая да се обръщате към мен изобщо. Така ще си спестите необходимостта да изричате името ми.
	— Уверявам ви, че точно в този момент мога да намеря куп подходящи за вас имена. Но в името на помирението ще ви наричам братовчедке, ако желаете. По-късно можем да решим този въпрос. А засега ще се държите както подобава на една дама. Ще вървите до мен. Ще разговаряте с мен. И не спорете.
	Изчака малко, но тя остана безмълвна. Гледаше не към него, а по-скоро към пантофката си, която се бе развързала. Приведе се, за да я завърже. Отне й доста време, докато се справи. Изправи се, но все още без да поглежда към него. Обърна се с ясното намерение да си тръгне сама.
	Той постъпи така, както бе направил в библиотеката — сграбчи я за ръката.
	— Не искам отново да късам ръкава ви. Изслушайте ме. Склонен съм да ви направя известни отстъпки заради загубата на баща ви, но няма да търпя детските ви прояви и грубото ви държание.
	Арабела несъзнателно сложи длан там, където ръкавът се бе скъсал, и разтърка ръката си. Той я пусна.
	— Да — рече тя най-сетне, — тук е студено. Ще вървя заедно с вас, капитан Девърил. Изглежда, че нямам друг избор. Можете да говорите каквото пожелаете. Говорете за времето. Говорете за ужасите на войната. Говорете каквото ви е приятно. Изобщо не ме засяга. За мен думите ви са без значение.
	— Ще кажа само, че всичко, което правя, ще има голямо значение за вас, братовчедке.


>	ШЕСТА ГЛАВА

	Арабела държеше изпънати до тялото си ръцете си, свити в юмрук.
	— По-добре не го правете — каза само той.
	Дишането й беше учестено, но ръцете й не помръдваха. След това се обърна и тръгна. Той излезе от гробницата, затвори вратата й и я последва.
	Вървяха мълчаливо през гробището, докато накрая стигнаха до алеята, обградена с тисове. Девойката го погледна. Не възнамеряваше да говори с него, но думите излизаха сякаш сами:
	— Знаели сте предварително, нали? Още тази сутрин сте знаели.
	— Да, разбира се, че знаех. Графът се запозна с мен преди няколко години. Трябва да отбележа, че беше много внимателен в проверката на характера и перспективите ми. Предполагам, че дори е разговарял с учителите ми, с приятелите ми, та дори с враговете ми. Вероятно не е оставил камък необърнат, за да открие всичко за мен.
	— И ако баща ми не беше умрял, той щеше да ви представи пред мен като бъдещия ми съпруг?
	— Да. — Той спря за момент и я погледна. — Баща ви винаги говореше за вас с такъв възторг, че очаквах да срещна същински сладкогласен ангел. Очаквах душата ми да се разгори от яркия ви пламък. Той ми каза, че сте по-умна от повечето мъже, че можете да смятате по-бързо от самия него, че ви е научил да играете шах и за две години сте станали по-добра от него. Каза ми, че сте толкова смела, колкото разбрал, че съм самият аз. Накратко, каза ми, че ще бъдем идеалната двойка.
	— Обаче, след като се запознах с вас, братовчедке, проумях това, което не бях разбрал по-рано. Баща ви искаше да се запозная с вас в последната минута, след като достигнете възраст, подходяща за брак. Избрал е идеалният момент. Познавал ви е отлично.
	— Възраст, подходяща за брак — повтори тя бавно и замислено, загледана право напред. След това обърна лице към него. — Няма да се омъжа за вас дори да сте последната крастава жаба на света.
	— Предполагам, че крастава жаба е нещо по-добро от копеле — въздъхна той. Всичко беше абсурдно и неуместно.
	Арабела го гледаше шокирано като човек, който внезапно започва да проумява нещо.
	— В писмото си до мен баща ми използва точно същите думи — „възраст, подходяща за брак“. Не намирате ли това за странно съвпадение, сър?
	— Ни най-малко. С баща ви често разговаряхме. Не съм чел писмото му. Баща ви го написа единствено за вас и за никой друг. Разбирате, предполагам, че с него сме обсъдили всичко надълго и нашироко.
	— В такъв случай искате да кажете, че сте готов да последвате повелята на баща ми?
	— Не сте глупава, братовчедке…
	— Не съм ви никаква братовчедка! Престанете да ме наричате така!
	— Как тогава да ви наричам?
	— Аз ще ви наричам сър. Вие ме наричайте мадам.
	— Много добре, мадам. Та, както казвах, вие не сте съвсем глупава. Сигурно разбирате, че бракът ми с вас ще бъде от голяма полза за мен. Аз имам достатъчно пари, така че не търсете подбудите ми в тях. Не ме взимайте за ловец на зестра. Като оставим настрана всичко друго, ако баща ви бе намерил в мен дори подобие на такъв подлец, щеше да ме прогони колкото е възможно по-далеч от вас. Да, аз имам пари, но недостатъчно, за да поддържам Ившам Аби, а сега, след като съм вече граф Страфорд, това е мое задължение. Мое задължение е да следя тази грамада камъни да не се срути върху часовника ми. Сватбата ми с вас спасява Ившам Аби както и, смея да кажа, вас самата. Не обърнахте ли внимание на подробностите в завещанието на баща ви?
	— Опитвате се да кажете, че искате да се ожените за мен заради състоянието, което ще ви донеса?
	Той повдигна широките си рамене и кимна.
	— Парите определено са сериозен мотив и не са за пренебрегване. Но вие, разбира се, също ще спечелите от подобен съюз. — Джъстин видя ръцете й отново да се свиват в юмруци и това го разгневи. Беше честен и прям към нея, точно както се бе държал баща й. Много добре, дотук с внимателното държание. Тя не го заслужаваше. — Госпожице, боя се, че ще се окажете без пени, ако не се омъжите за мен. Но мисля, че „без пени“ не означава нищо за вас. По тази причина ще си позволя да ви кажа, че въпреки всичките умения на млада дама, които съм сигурен, че притежавате, вие няма да оцелеете в нашата горда и справедлива страна повече от седмица. — Направи пауза и я погледна преценяващо. — Макар че при вашето лице и фигура, ако приемем, че напълнеете малко, а също и с малко късмет, от вас може би ще излезе чудесна любовница на някой богаташ.
	Тя се засмя, засмя се искрено на думите му.
	— Вие и вашите мъжки наблюдения! Те са толкова жалки. Но, предполагам, че не разполагате с нищо друго. Знаете ли, сър, аз не ви харесах още когато ви видях да спите край езерото. Още по-малко ми харесахте, когато сграбчихте ръката ми в библиотеката и скъсахте роклята ми. Мисля, че ако точно в този момент имах нож, с удоволствие щях да го забия в гърдите ви. Баща ми е сгрешил с вас. Вие сте гадно копеле. Вървете по дяволите!
	— Разочаровате ме, мадам. Тази сутрин речникът ви беше много по-колоритен. Може би не ме харесвате, може би ви се гади от мен, може би искате да се проваля в ада. Въпреки това аз говоря самата истина. Ако не се омъжите за мен, след два месеца ще трябва да напуснете Ившам Аби. Грешите, ако се надявате да ви оставя да живеете тук като бедна роднина. Освен това от тази сутрин, от прочитането на завещанието на баща ви имението е моя собственост. Тук аз съм господарят.
	Арабела изведнъж усети, че й прилошава. Стомахът й се бе свил, а в гърлото й се надигаше жлъч. Добре уреденият и напълно задоволителен свят, в който живееше като дъщеря на граф Страфорд, бе рухнал също като онези стари руини. Да, той беше прав за едно нещо — не й бе останало нищо, съвсем нищо. Падна на колене в тревата и повърна. През целия ден не бе яла почти нищо, така че спазмите бяха сухи и накараха цялото й тяло да се разтрепери.
	Графът спря сепнато и се замисли над казаното. Прокле се мислено с думи доста по-цветисти от онези в речника на Арабела. Погрешно бе взел надменното й самохвалство за суетно, горделиво високомерие. Смъртта на баща й, собственото му неочаквано нахлуване в живота й, изискванията в завещанието на графа — всичко се бе струпало отведнъж на главата й. Беше се държал с нея глупаво, беше я притиснал твърде силно. Боже, та тя беше съвсем млада и сигурно напълно объркана! Вероятно се чувстваше предадена от единствения човек, когото бе обичала и на когото бе вярвала — от баща си.
	Подхвана я, за да не падне. Дългите му пръсти стиснаха нервно тръпнещите й рамене. Внимателно отмести черните кичури от лицето й. Девойката сякаш не го забелязваше. Когато напъните престанаха, той извади кърпата си от джоба на палтото си и безмълвно й я подаде. Тя я взе и без да го поглежда, избърса устата си.
	— Арабела…
	— Мадам!
	— Мадам да бъде — усмихна се неволно той. — Ще можете ли да станете с моя помощ? Вече е почти тъмно и майка ви ще се безпокои за вас. Обещах й да ви върна при нея невредима. Е, съвсем малко сте повредена.
	Как спокойно говореше, сякаш се е спрял да гледа нарцисите. Невредима? Чувстваше се напълно съсипана. _„Хайде, Арабела, стегни се_ — каза си. — _Ето, идва мракът. Той няма да види срама в очите ти. Всъщност той не може да види нищо от това, което си, нищичко.“_
	Арабела пое дълбоко дъх.
	Графът я подхвана и я изправи с гръб към него. Тя се опита да се отскубне, но той я държеше здраво.
	— Не ми е нужна помощта ви — изрече с неприкрита болка. Ръцете й се свиха в юмруци и с едно рязко, неочаквано движение тя се извъртя в ръцете му и го удари в гърдите с цялата ярост на хванато в капан животно.
	Джъстин пусна ръцете й и сепнато пое дъх, по-скоро от изненада, отколкото от болка.
	— Това беше добър удар. Слава Богу, че не ме уцелихте по-долу.
	Арабела побягна от него, а гъстата й коса се спусна като поток по раменете и гърба й.
	Острите камъчета се забиваха в тънките подметки на пантофите й. Сляпата, безпричинна паника я завладяваше и тя продължи да бяга така, сякаш я гонеше самата смърт. Не обърна внимание на лекия наклон. Полетя напред, ръцете й се протегнаха, напразно търсейки опора. После инстинктивно закри лицето си с ръце, преди да падне. Камъчетата се забиха в ръцете й, роклята й се разкъса. Извика само веднъж. Болката на тялото й отвори пътя на сдържаните дотогава сълзи за баща й. Те рукнаха по страните й — изгарящите сълзи, които не бяха докосвали лицето й, откакто баща й с мрачно изражение бе допрял пистолета си до главата на понито й и бе дръпнал спусъка. Защитата, която се бе изградила през годините към подобни слабости, изчезна безследно.
	Графът се надвеси над нея само секунда, след като тя падна на земята. Докато коленичеше до нея, си помисли, почти без всякаква връзка, че непрекъснато я намира в подобно положение Роклята й беше прашна и разкъсана. От раните й течеше кръв. Нещо му подсказа, че риданията й нямат нищо общо с падането. Тази жена не се разплакваше лесно. Не се опита да я заговори или да я утеши. Въздъхна, подхвана я през кръста, изправи я и я взе на ръце.
	Тя се напрегна и Джъстин си помисли вяло, че отново ще започне да го удря. Прегърна я по-здраво и тръгна, без да поглежда към нея.
	На Арабела през ум не й минаваше да му се съпротивлява. Беше се стегнала от изненада при допира на мъжките ръце. Дотогава никой друг освен баща й не я бе държал на ръце. В един кратък миг почувства вътрешната му сила и спокойната му самоувереност, но това усещане само засили пълната пустота, която изпитваше.
	Излязоха в края на моравата през къщата. Графът спря и се загледа замислено в ярко осветените прозорци.
	— Има ли стълбище, което да води към стаята ви от западния вход?
	Тя мълчаливо кимна.
	В мига, в който той понечи да се насочи към страничния вход, предната врата се отвори широко и лейди Ан му помаха. Изглеждаше отчаяна.
	— Джъстин! Слава Богу! Намерили сте я. Бяхме се побъркали от притеснение. Внесете я вътре, бързо, бързо!
	Той сведе глава към Арабела и прошепна:
	— Съжалявам, мадам, но, изглежда, няма никаква надежда това да бъде избегнато. Ако имах възможност, щях да ви го спестя. Но тя ви е майка. Не мога да не се подчиня на една майка. Съжалявам, но се налага.
	Тя не каза нищо, но тялото й се стегна в ръцете му.
	— Да, Ан, намерих я — извика младият мъж. — Сега ще я донеса.
	Лейди Ан не изпищя и не изпадна в истерия. Сините й очи гледаха учудено разраненото лице на дъщеря й. Видя следите, който сълзите бяха оставили по бузите й, покрити с прах и кръв.
	— Мили Боже! — успя само да промълви тя.
	Графът усети, че Арабела се вкопчи в палтото му, сякаш искаше да се скрие вътре в него. Почувства дълбокия й срам и побърза да каже:
	— Тя не е ранена, Ан. Падна случайно и малко се одраска. Нищо повече. Доктор Брениън дали е все още тук? Мисля, че ще е по-добре той да я види.
	Девойката събра останките от гордостта си и се извърна с лице към майка си.
	— Не желая доктор Брениън да ме преглежда, майко. Нищо ми няма. Както каза той, стъпих накриво и паднах. Ударих се съвсем леко. Ако обичате, пуснете ме, сър.
	— Да, мадам — кимна той и я свали на земята. Арабела залитна към него и щеше да падне, ако не я бе подхванал през кръста. Все още не бе изгубила достойнството си и просто трябваше да почерпи сили от него. Вирна брадичката си, мълчаливо се хвана за ръката му и бавно го последва в къщата.


	Доктор Пол Брениън се изправи над Арабела и заяви с очарователна усмивка:
	— Е, моя малка Бела, въпреки че изглеждаше силно пострадала, не мога да открия нищо особено, което банята да не е излекувала.
	Закачливите искрици, които винаги блестяха в кафявите му очи, тази вечер не можаха да я накарат да се усмихне. Тя го обожаваше, защото той беше част от живота й още от самото й раждане. Но все пак сега бе станал свидетел на падението й, при все че едва ли го осъзнаваше. Мразеше се. Освен това я болеше цялото тяло. Доктор Брениън внимателно отмери няколко капки от едно малко шишенце в чаша с вода. Подобно на баща си Арабела мразеше болестите. С годините старият граф бе успял да я убеди, че слабите хора използват различни болести, за да привличат вниманието на другите към себе си. Отстъплението пред подобни незначителни оплаквания означаваше липса на характер.
	— Няма да взема лауданума, докторе, защото това има в чашата, нали?
	— Да, съвсем мъничко, мила моя.
	— Не. Дайте го на госпожа Тъкър. Знам, че обича да го слага в чая си. Казва, че й помагал да се отпусне.
	— Както винаги издаваш заповеди — усмихна й се лекарят. — И добре се справяш, но този път няма да те слушам. Не ми се иска майка ти да ме разкъса на парчета, а точно това ще стане, ако не се погрижа за теб както трябва. Така ли е, Ан?
	Лейди Ан пристъпи напред.
	— Замълчи, Арабела — рече тя с твърдост, която подразни дъщеря й. — Денят беше извънредно изморителен. Настъпиха редица промени, а ти трябва да размислиш върху много неща. Не искам да изкараш цялата нощ в плач, вместо да се наспиш добре. Изпий успокоителното!
	Девойката не можеше да повярва, че майка й е способна да разговаря с нея така хладнокръвно и твърдо.
	— Майко? Наистина ли си ти тази, която казва тези думи? Не е възможно, майко. Ти никога не си повишавала тон и винаги си отстъпвала. Никога не си се борила или спорила. Не съм привикнала към това. Не мога да го приема.
	— Може би след време ще свикнеш — отвърна лейди Ан с глас, който беше донякъде остър, но също тъй криеше изненада. — Хайде, Арабела. Имаш много по-силна нужда от това, отколкото краката на госпожа Тъкър. Изпий си лекарството. Изпий го веднага или ще трябва да се пребориш едновременно с Пол и с мен.
	Арабела, все още объркана от необичайното поведение на майка си, изпи на един дъх чашата. Лейди Ан с мъка сдържа смеха си. Нима досега е била толкова слаба? Нима е трябвало да бъде само малко по-твърда и дъщеря й щяла да й се подчини?
	— А сега ще изпратя Грейси при теб, мила моя. Ако имаш нужда от нещо, само позвъни. — Тя се приведе бързо над момичето и го целуна леко по бузата. — Прости ми, че не ти казах за съществуването на Джъстин — тихо добави. — Въпреки че бях обещала на баща ти да не ти казвам, от много време се безпокоях, че не знаеш за него. Опитах се да го накарам да промени решението си, но както знаеш, той беше непреклонен.
	— Сигурна ли си? За всичко ли беше толкова непреклонен, мамо? Не е възможно татко винаги да е бил толкова уверен в себе си, нали?
	Мълчанието на майка й я накара да въздъхне. Може би наистина баща й винаги е бил уверен в себе си, стремеше се да има неговата силна воля. Но ето докъде я докара тя. След два месеца трябваше да се омъжи за човек, който изглеждаше досущ като нея, който можеше да бъде взет за неин баща или брат и който беше по-надменен и хладнокръвен от баща й в най-лошите му мигове. Освен това го мразеше.
	Какво да прави?
	— Лека нощ, малка Вела? — усмихна й се доктор Брениън и я потупа по бузата. Ръката му беше уверена и силна. Помнеше докосването на ръцете му още от най-ранните си години.
	Лейди Ан и Брениън говореха тихо, свели глави един към друг. Дори не бяха излезли от спалнята, когато Арабела заспа.
	Лекарят се сдържа и тихо се засмя:
	— Мисля, че сега вече видях всичко. Да казвате на Арабела какво да прави? В името на всичко свято, Арабела ли беше тази, която се подчини? Не ми се побира в ума. Да не сте станали магьосница? Може би, ако се огледам, ще открия черната ви котка.
	Тя не отговори. Очевидно се бе замислила. Брениън познаваше този неин поглед. Всъщност познаваше всички нейни изражения.
	— Успели сте да се наложите над дъщеря си. Никога преди не съм виждал последната дума да бъде ваша. Това ме радва, Ан.
	— Прав сте — въздъхна тя. — Досега винаги съм била твърде мекушава, нали?
	— Е, не е точно така. По-скоро графът и Арабела, с тяхната безкрайна енергия, сякаш отнемаха жизнеността ви. А двамата се държаха като тирани, не можете да отречете това. Никога не успявах напълно да почувствам присъствието на лейди Ан в Ившам Аби.
	— Те много си приличат. Понякога се чудя, Пол, какво съм правила през всичките тези години, за какво съм мислила. — Намръщи се и погледна сякаш с нежелание към големия пръстен на Девърилови на ръката си. Сякаш днес не тегнеше като камък на ръката й, както го усещаше друг път. После пое дълбоко дъх и погледне право в очите доктор Брениън. — Много пъти ми се е струвало, че детето съм аз, а Арабела — любящата, но властна майка. Многократно съм се чувствала неудобно в присъствието й, сякаш се е държала към мен с благосклонно снизхождение. А за графа знаете сам.
	За своя изненада лейди Ан откри, че говори за покойния си съпруг без горчивина.
	Доктор Брениън се пребори с обичайния гняв, който през изминалите години толкова пъти се бе надигнал в гърдите му.
	— Да, знам.
	Ан не го видя нито да стиска зъби, нито да смръщва вежди, но той знаеше, че дори да го бе видяла, това едва ли щеше да я изненада.
	— Знаете ли — изрече тя, — може да ви прозвучи странно, но всъщност винаги съм мразила Ившам Аби, макар че имението е невероятно красиво. В тази зала живее историята на Англия, но въпреки това аз не се гордея е нея, нито пък се впечатлявам от великолепието. Казвате, че съм взела от силата на Арабела. Аз пък ще ви кажа, че ме е страх да си помисля какво ще й се случи, ако бъде принудена да напусне Ившам Аби. Така че, сам виждате, налага се да бъда твърда. Трябва да я накарам да разбере, че баща й не я е предал, а е направил така, че тя да остане тук.
	— Значи смятате, че тя трябва да се омъжи за новия граф Страфорд, както изисква баща й?
	— О, да, Пол, тя трябва да се омъжи за Джъстин.


>	СЕДМА ГЛАВА

	Това беше малко неочаквано за него. Погледна към лейди Ан и за миг му се прииска да докосне меката руса коса над ушите й. Вместо това се изкашля и заяви:
	— Съдейки по днешните събития, бих казал, че ви се струпаха доста тежки задачи.
	— Арабела е плакала — каза тя. — Не мога да повярвам, но е факт. Дали се е разгневила на Джъстин и това я е изкарало от кожата й? Или най-сетне е дошъл ред на сълзите за баща й? Нали знаете, тя никога не плаче. Не знам защо е плакала, но ми се струва добър знак.
	Обърна се, кимна на лакея, който придържаше вратата отворена и влезе в Кадифената стая.
	— Джъстин, Елзбет — поздрави ги тя. Усмивката й беше нежна, топла и много красива. — Надявам се, че не съм ви накарала да ме чакате прекалено дълго.
	— Не, мадам — отвърна Елзбет. Приближи се до мащехата си и срамежливо попита: — Арабела добре ли е?
	— Спеше дълбоко, когато излязохме от спалнята й — намеси се доктор Брениън. — До сутринта ще се възстанови.
	— Жалко — рече графът. — Сигурен ли сте, сър? Дали не е възможно отново да се разболее от здрав разум и смислен подход? А може би дори от малко любезност? Не бих се оплакал, ако тя реши да потопи поне върха на пръста си в чашата с благосклонност.
	Лейди Ан сдържа смеха си, погледна го смръщено и отвърна:
	— Скъпа, запознахте ли се с господин графа?
	Забеляза, че думите й сепнаха Джъстин. Още не бе свикнал с титлата.
	— Не, не още, лейди Ан. Нали разбирате, господин графът трябваше да се преоблече. Наистина доста се бе изцапал от спора си с Арабела. Той влезе при мен само секунда, преди да дойдете вие и доктор Брениън. Отначало ме нарече мадам, но аз му казах, че след като сме братовчеди, би трябвало да ме нарича Елзбет.
	— Харесвам как звучи тази дума „мадам“ — каза графът, — но щом предпочитате да ви наричам Елзбет, ще трябва да помоля лейди Ан за позволение.
	— Мадам ли? — учуди се тя, като наклони глава на една страна. — Това обръщение ми се струва ужасно. Сякаш се отнася за някоя много възрастна дама. Наричайте я Елзбет, Джъстин.
	— Благодаря ви. Защо не седнете на това малко кресло, тапицирано в тъмночервено кадифе, Елзбет? Самият аз не смея. Боя се, че ще го счупя.
	Лейди Ан се настани пред изящния сервиз за чай.
	— Искате ли сметана в чая си, Джъстин? А захар? Все още не познавам навиците ви.
	— Нека остане така, както е в каната, Ан — отвърна той.
	— Значи без превземки, милорд? — додаде доктор Брениън, като вдигна чашата си.
	— На Пиренейския полуостров нямаше много мляко, освен ако не успеехме да хванем някоя коза. Що се отнася до захар или лимон — дори не се чуваше за тях. Когато се наложи, човек може да се задоволи само с най-необходимото.
	Доктор Брениън започваше да харесва новия граф. Не беше надут и жесток като предишния. Беше едър мъж, също като покойния си роднина, но се движеше със свободни, грациозни движения. При все че бронзовото му лице изглеждаше много по-подходящо за сурови пътешествия, елегантните вечерни дрехи му стояха добре. Всъщност държеше се така свободно в салона, както би се държал на бойното поле. Графът почувства, че го наблюдава, и вдигна глава към лекаря. На лицето му се изписа въпросителна усмивка, която смекчи чертите му.
	Брениън започваше да мисли, че Ан беше напълно права в надеждите си. Нищо чудно точно графът да е подходящият съпруг за Арабела. Поне нямаше да й позволи да му се качи на главата.
	Младият мъж насочи вниманието си към лейди Ан.
	— Възхитен съм, Ан, от подредбата на тази стая. Ако не се лъжа, нарича се Кадифената стая, нали?
	— Благодаря ви за комплимента, но не го заслужавам. Тази стая не е докосвана от години. Все пак кадифето е доста запазено, нали? Първата жена на графа, Магдален, се е погрижила да реставрират всички мебели. Мисля, че комбинацията от тъмночервено кадифе и златни орнаменти е много впечатляваща. А като се добавят и тези бели колони, понякога добивам усещането, че всеки миг може да влезе кралят. Е, може би не точно Джордж, защото горкият човек е доста луд.
	Графът отпи от чая си. Беше силен и тъмен, точно както го обичаше.
	— Възнамерявате ли да се установите в Ившам Аби?
	Чашата на Елзбет започна да трака в чинийката си.
	— О, не, за Бога, милорд. Тоест, всъщност мисля, че е изключително любезно от ваша страна, че нямате нищо против да остана, но сега мога да си позволя неща, за които само съм мечтала. — Тя го погледна сияеща. — Все още ми се налага да се щипя, за да се убедя, че не сънувам. Но наистина е така. Лейди Ан цял ден ме уверява, че не съм разбрала погрешно. Да, грешка няма. Може би в края на краищата баща ми поне малко го е било грижа за мен. Лейди Ан ме увери, че наистина е било така. Никога не съм го вярвала, но накрая той го доказа, нали?
	Какъв ли отговор можеше да й даде? Наследството от десет хиляди лири от баща й.
	— Да — най-накрая изрече той, — очевидно не ви е забравил. Какво смятате да правите с парите си, Елзбет? Да отидете до Париж? Или да си купите вила край Рим?
	— Още не съм решила, милорд.
	Тя погледна нерешително към мащехата си, която побърза да се намеси:
	— Все още само говорим за възможностите, Джъстин. Но мисля, че на Елзбет много ще й допадне един дълъг престой в Лондон. Аз, разбира се, ще я придружа. — Спря за миг и погледна графа право в сивите очи. — Ще решим какво ще правим със сигурност, след като вие и Арабела се венчаете. Няма да останем да ви пречим.
	Графът повдигна учудено лявата си вежда — навик, който дъщеря й също имаше в наследство от баща си. За миг това сепна Ан. Толкова много си приличаха. Можеше само да се моли да не започнат да мислят един за друг като за брат и сестра. Не отвърна нищо.
	След като Крупър отнесе подноса за чай, доктор Брениън се премести по-близо до лейди Ан и й каза тихо:
	— Не прибързвайте, мила моя. Все пак се чудя какво ли искаше да ви каже графът. Беше му трудно, но се сдържа. Това е чудесно и може би вещае добро бъдеще.
	— Глупости! Джъстин знае много добре какъв е залогът. Ще направи всичко възможно, за да отведе Арабела пред олтара. Помнете ми думите.
	— Но ако тя не го пожелае, не знам какво ще правим.
	— Просто ще гледаме и ще чакаме, Пол. Джъстин не ми изглежда нито глупав, нито стеснителен. Ще видим. Всъщност това е единствената ни възможност — да чакаме.
	Доктор Брениън погледна към Елзбет, която разговаряше с графа.
	— Не ми казахте, че смятате да тръгнете заедно с Елзбет.
	Лейди Ан неочаквано усети как нещо забравено се събужда дълбоко в гърдите й. Примигна и извърна очи от доктора. Един скрит дълбоко спомен изплува в паметта й.
	— Помните ли, Пол — неочаквано рече тя, — когато раждах Арабела? Никога не съм ви го казвала, но знам, че сте били с мен през всичките онези часове на агония. Знам, че не сте ме изоставили нито за миг. Помня как гласът ви ме подканяше, как не спираше да ме насърчава, дори когато ми се искаше да умра. Знам, че вие ми спасихте живота.
	Той също никога нямаше да забрави ужаса на онези дълги часове, страха, че тя може да умре, и накрая, яростта му към проклетото безразличие на графа.
	— Не — отвърна. — Не съм предполагал, че ще го запомните. Болката беше толкова силна и мислех, че умът ви няма да запомни тези мигове. — Лейди Ан постъпваше много любезно, осъзна той. Всъщност тя му подсказваше, че след всичко случило се той продължаваше да бъде добре дошъл в този дом и че винаги ще бъде добре дошъл. Изведнъж го обхвана желанието да си тръгне. — Става късно, Ан, а трябва да се отбия у господин Крокър. Старецът се оплаква от болки в стомаха. Дотам имам трийсет минути езда. Докато стигна до къщата му, той сигурно ще сипе огън и жупел от яд по мен. Знаете ли, той ме нарича момче, и то на моята възраст.
	Лейди Ан си помисли, че докторът не желаеше да си спомня. За нея онези мигове бяха ужасни, но той беше само един лекар, нищо повече, а подобни напомняния го караха да се чувства неудобно.
	Изправи се и застана до него. Опита се да му се усмихне непринудено, но й беше трудно.
	— Утре елате пак, Пол. Ако не за друго, поне да се уверите, че Арабела е добре. Надявам се, че диагнозата ви ще бъде точно тази, защото не ми се иска да слушам спора ви с нея.
	— Непременно.
	Лейди Ан постави ръка на рамото му и отново почувства тази приятна тръпка да преминава през тялото й.
	— Ще ми… ще ни достави голямо удоволствие, ако останете с нас за вечеря — срамежливо рече. — Ще кажа на готвачката да сготви петел — любимото ви ядене — с бадемов сос и лукчета.
	Мъжът й ненавиждаше това ядене. Сега бе решила твърдо да го има на трапезата си поне веднъж в седмицата.
	Искаше й се да й изкрещи, че не му дължи никаква благодарност.
	— Както желаете, Ан — отговори той вместо това. През дългите си години на лекарска практика се бе научил да запазва личните си мисли за себе си. Потупа ръката й така, както би направил с пациент, който стриктно е следвал инструкциите му. — Тогава, до утре, скъпа моя.
	Тя остана безмълвна на вратата на Кадифената стая, докато стъпките му се отдалечаваха по коридора. В този миг почувства, че цялата гори. Но времето изобщо не беше топло. Огънят в камината също беше почти загаснал. Абсурдна история. За Бога, та тя имаше голяма дъщеря!
	Обърна по младежки зачервеното си лице към графа, който за щастие беше напълно погълнат от разговора си с Елзбет. Все пак не беше младо, неопитно момиче, така че успя да му се усмихне невинно, сякаш не си бе помисляла нищо нередно.
	— Елзбет, ако скоро не си легнеш, ще заспиш в креслото. Хайде, мила, пожелай лека нощ на Джъстин и ела с мен.
	Девойката се прозя, но навреме успя да прикрие устата си с длан.
	— Нима съм толкова досаден събеседник, Елзбет? Не ми спестявайте истината, ще успея да я понеса. В края на краищата вече изтърпях доста по-лоши неща от сестра ви.
	— О, ни най-малко, милорд. Изобщо не съм отегчена. Кълна ви се, милорд.
	— Джъстин.
	— Да, Джъстин, но все още ми е трудно, милорд. Вие имате титла, а аз нямам нищо. Много сте любезен, като ми позволявате да ви наричам с малкото ви име.
	По дяволите, непрестореността й би сломила дори най-студеното сърце, но не бе сторила нищо с баща й. Той се зачуди дали покойният граф изобщо е познавал по-голямата си дъщеря, дали изобщо е щял да я познае, ако я срещне в къщата си.
	— Можете да ме наричате и с други имена. Сигурен съм, че сестра ви ще го направи. В това отношение тя няма задръжки.
	— О, не, милорд, това не е истина. Арабела не прави подобни грешки. Аз съм тази, която е нетактична. Никога не постъпвам правилно. Много бих искала да съм като сестра си. Тя е толкова уверена, така сигурна в себе си. О, да, простете ми. Просто съм много уморена и затова се прозях. Не сте виновен вие, милорд… ъъъ, Джъстин.
	Лейди Ан се притече на помощ на заварената си дъщеря.
	— Не обръщай внимание на господин графа, скъпа. Той те дразни нарочно. Що се отнася до Арабела, аз съм много доволна, че не си като нея. — Потупа Елзбет по ръката и я придърпа към себе си. — Имаме много теми за разговор за утре. Наспи се добре.
	Бадемовите очи на Елзбет засияха.
	— О, да, лейди Ан, можете да бъдете сигурна в това. Ще спя като пън. — Тя се извърна, направи реверанс към графа и почти тичешком напусна стаята.
	— Трябвало е да станете дипломат, Ан — рече графът, когато останаха сами.
	— Е, тази професия явно е запазена за вас, смелите, самоотвержени мъже — отвърна тя. В главата й все още се въртяха мисли за Пол Брениън.
	— Така е, но не мога да си представя, че това ще продължава вечно.
	— Кое няма да продължава вечно?
	— Не ме слушахте какво говоря. Няма значение. Между другото, доктор Брениън изглежда очарователен човек. Отдаден е всецяло на семейство Девърил.
	Лейди Ан си помисли, че Джъстин бе видял твърде много, така че се задоволи само с кимване. Изобщо не беше студен и резервиран като мъжа й, който винаги й казваше какво да прави, а в много случаи изобщо не й обръщаше внимание.
	Графът смени темата:
	— Познавам вашия съпруг повече от пет години, Ан. Намирам за много странен факта, че никога не е споменавал за другата си дъщеря. Тя е очарователно момиче, но…
	— Но какво, Джъстин? Продължавайте, кажете го.
	— Щом така искате. Тя е жадна за любов, за внимание В нея няма капчица коварство, което може да се окаже опасно, ако тя не внимава.
	— Прав сте, разбира се. Графът, баща й, не й позволяваше да живее с нас. Тя беше само едно малко момиченце, когато той я отпрати да живее в Кент при по-голямата му сестра Керълайн. През всичките тези години поддържах постоянна кореспонденция с детето, но това, разбира се, не може да замени близостта. Сигурна съм, че Керълайн е направила всичко, на което е способна, за да отгледа добре Елзбет, но както сам казахте, тя е жадна за любов. — Лейди Ан пое дълбоко дъх. — Твърдо съм решила да поправя цялото зло, от което е страдала Елзбет.
	— Но защо графът се е държал така с нея?
	— Често съм се чудила. Накрая реших, че се държи така, защото обича Арабела толкова много, че не иска да дели любовта си към нея с някой друг. А друг, разбира се, за него наистина нямаше. Освен това, по някаква причина, която никога не успях да разбера, той таеше лошо чувство към фамилията Трекаси. Първата му жена е била от това семейство. Както знаете, графът не беше склонен да прощава.
	— В такъв случай не ви ли се струва странно, че той й е завещал десет хиляди лири?
	— Да, беше съвсем неочаквано. Може би е съжалил за стореното от него, но изобщо не съм сигурна, че това е истината. Боя се, че никога няма да разберем подбудите му. Между другото, Джъстин, простете ми, че бях толкова нетактична за вас и Арабела. Доктор Брениън каза, че едва сте се сдържали да не кажете това, което мислите.
	— Да, беше ми трудно. — Потърка брадата си той, загледан в тлеещите в камината въглени. — Въпреки че още преди няколко години реших да се оженя за Арабела, от време на време ми се струва, че за мен също ще бъде голям шок. Знаете, Ан, че ще трябва да положа всички усилия, за да я спечеля.
	— Скъпи мой Джъстин, ако бях на друго мнение, щях да се противопоставя на това решение с яростта на разгневена лъвица-майка. При все че имах ред съмнения относно измамата, с която си послужи графът, реших, че това е най-доброто решение. Сам знаете, че единственото, което можех да сторя, докато Джордж Брамърсли се бавеше с прочитането на завещанието в очакване на идването ви, бе да запазя мълчание. Тази вечер поговорих малко с Арабела. Ако не друго, поне е започнала отчасти да разбира мотивите на баща си, както и моето мълчание по въпроса. Все пак ще й бъде много трудно. Боя се, че дълго, много дълго ще й бъде трудно.
	— Вие сте забележителна жена, Ан.
	— Много сте любезен, но това не е истина. С годините станах реалистка, нищо повече. Знаете, че животът прави всички ни такива. Може би графът сгреши, като се опита да защити Арабела. Сам знаете какви бяха чувствата му.
	— Да. Арабела щеше да бъде нещастна, ако знаеше, че графската титла има наследник.
	— Слабо казано.
	— А, сега вече е факт. Ще видим какво ще се случи оттук нататък. Между другото, Джъстин, какво мислите за новия си дом?
	— Чувствам се изплашен от толкова великолепие — засмя се той. — Никога в живота си не съм имал повече слуги, отколкото роднини. Снощи забелязах колко много покриви и комини има къщата.
	Лейди Ан се засмя:
	— Трябва да попитате Арабела за точния брой на покривите. Беше само на осем години, когато се втурна в библиотеката и гордо заяви на баща си, че Ившам Аби има точно четирийсет покрива. Беше смело момиченце. Косата й беше непрестанно рошава, а коленете — винаги обелени. О, дори тогава тя беше пълна с живот, постоянно неспокойна. Простете ми, Джъстин. Не исках да ви отегчавам. Не знам защо ви разказвам това. Беше толкова отдавна.
	— Това няма значение. Сигурен съм, че всичко, което можете да ми кажете за Арабела, ще бъде от полза. Не ми се вярва тази работа с женитбата да стане лесно.
	Напълно сте прав. Е, ако сте напълно сигурен, че искате да чуете тази история, ще ви я разкажа докрай. Да се върнем към четирийсетте островърхи покрива на Арабела. Скоро след това баща й я изпрати в Корнуол на гости при пралеля й Гренхилд. Когато замина, той нае дърводелци и зидари, за да добавят още един покрив на къщата. Когато Арабела се върна и се хвърли в ръцете му, той я задържа на разстояние от себе си и каза с най-строгия глас, който можете да си представите: „Е, скъпа дъще, изглежда, че ще трябва да ти наема специален учител по математика. Четирийсет покрива, казваш. Много ме разочарова, Арабела.“ Тя не каза нищо, измъкна се от ръцете му и през следващите два часа изчезна безследно. Баща й се притесни и дори бе готов да започне да се ругае за стореното, когато малката негодница се появи отново изцапана и изподрана. Застана пред него, сложи ръце на кръста си, намръщи се и изрече с възможно най-груб глас: „Как смееш да ми погаждаш подобни номера, татко? Не отричай! Доведох зидаря, който ще потвърди, че преди да построят новия покрив, те наистина са били четирийсет.“ От този ден баща й престана да се оплаква, че не му се е родил син. Постоянно водеше Арабела със себе си. Дори когато отиваше на лов, той я качваше пред себе си на гърба на огромния си черен жребец и двамата така препускаха, че косата ми се изправяше.
	Графът се усмихна, после се отпусна, отметна глава и се засмя с пълно гърло.
	— Е, колко са все пак покривите, Ан — четирийсет или четирийсет и един?
	— По желание на Арабела графът нареди да махнат четирийсет и първия. Ето какъв малък командир беше тя. Всъщност, продължава да бъде. Това е част от нея, Джъстин. Това е нещо, с което ще трябва да свикнеш.
	Графът стана, протегна се и се облегна на камината, пъхнал ръце в джобове.
	— Права сте. Не съм сигурен обаче, че ще й позволя да ми заповядва. Никога не съм виждал майка си, защото тя е умряла при раждането ми, така че в живота ми никога не е имало жена, която да ми казва какво да правя и какво не. Съмнявам се, че ще й позволя да го направи, Ан. Но, ще видим.
	Лейди Ан се намести в креслото си и дългата й черна рокля леко прошумоля.
	— Мисля, че тази нейна прямота е част от чара й. Все пак, горкия Джордж Брамърсли. Мисля, че схватката му с нея докара на горкия човек силно главоболие.
	— Да, но помислете си какъв шок е изпитала, когато чу условията в бащиното си завещание.
	Спомни си отново за първата си среща с Арабела сутринта край езерото, но не каза нищо. Може би тази изненада е била още по-голяма.
	— Хм, напредвате, Джъстин! Виждам, че вече защитавате своеволията й.
	— Своеволия ли казвате? Твърде бледо описание на характера на дъщеря ви. Не, по-скоро бих казал, че има енергията, решителността, а в добавка и чувствителността на глух козел!
	Какво можеше да се отвърне на това?


>	ОСМА ГЛАВА

	На следната сутрин Арабела слезе по главните стълби на Ившам Аби. Чувстваше се обезсърчена, а това усещане й беше непривично. Не понасяше да се чувства слаба. Откакто се бе събудила, обмисляше ситуацията. Положението й не беше за завиждане. Или трябваше да напусне Ившам Аби, или да се омъжи за новия граф. И всъщност решението беше съвсем просто. Дълбоко в себе си знаеше, че не би могла да напусне дома си. Що се отнася до новия граф — не го харесваше, не искаше да го вижда край себе си, не искаше да разговаря с него, всъщност искаше й се дори той да не съществува. Въпреки това знаеше, че ще се омъжи за него.
	Така да бъде.
	Премина през големия вестибюл, под тежкия свод, по един тесен коридор към малкия салон за закуска. Само тя и баща й закусваха толкова рано, така че очакваше да се наслади на спокойствие на препечените филийки и любимия си ягодов конфитюр.
	— Лейди Арабела?
	Тя се обърна и видя госпожа Тъкър, която крепеше голяма кана с кафе в едната си ръка и купчина препечени филии в другата.
	— Добро утро, госпожо Тъкър. Изглеждате добре. Радвам се, че сте ми приготвили закуската, както обикновено. Моля ви, не забравяйте ягодовото сладко. Денят ще бъде хубав, нали?
	— Да, да, разбира се, лейди Арабела. Аз наистина съм добре и съм хубава. Ъъъ… исках да кажа, денят ще бъде хубав — изрече жената и двойната й брадичка се разтресе над бялата й яка. После сбърчи нос, за да попречи на очилата й да паднат. — По-добре ли се чувствате тази сутрин? Трябва да ви кажа, че не ми харесват тези драскотини на бедните ви бели бузки. А брадичката ви — ожулена е така, както коленете ви, когато бяхте момиченце, но все пак си остава една хубава брадичка.
	— Добре съм, госпожо Тъкър, наистина съм добре. И брадата ми е добре — усмихна се тя на икономката. Не можеше да не й се усмихне. Тя живееше с майка й още преди Арабела да се бе появила на белия свят. Освен това бе свикнала с безкрайните й приказки. Местният викарий обаче не беше. Очите му винаги се изцъкляха уплашено, щом жената успееше да го приклещи в някой ъгъл за разговор.
	Арабела отвори вратата широко и отстъпи на госпожа Тъкър да влезе първа в салона. Не искаше заради нея добрата жена да разлее кафето или да изпусне хляба.
	Понечи да я последва, вдигна глава и замръзна на място. Изненадата я накара да занемее. Новият граф седеше начело на масата, отрупана с подноси с бъркани яйца, бекон и един голям бут полуизпечено говеждо, а очите му бяха вперени в един лондонски вестник. Вдигна глава, видя, че Арабела се е вкаменила от изненада при вида му, и стана.
	— Благодаря ви, госпожо Тъкър — любезно каза той. — Засега това е всичко. Моля ви, предайте на готвачката, че говеждото беше много вкусно. Беше съвършено опечено или по-скоро недопечено.
	— Да, милорд — кимна икономката и вложи цялото си умение в едно подобие на поклон. След това оправи бялото си боне с подобните си на наденички пръсти и излезе от стаята, като потупа Арабела по рамото, докато минаваше край нея.
	Девойката се обърна и подвикна след нея:
	— Моля ви, не забравяйте ягодовото ми сладко!
	— Ще ми направите ли компания, лейди Арабела? Мога ли все пак да ви наричам така?
	— Не.
	— Много добре, мадам. Ще благоволите ли да седнете тук? — Той издърпа един стол до себе си. — Не, по изражението ви си личи, че по-скоро бихте взели закуската си, за да я изядете в конюшнята. Всякъде другаде, само не с мен. Аз обаче ще съм ви много признателен, ако останете. Мисля, че има няколко въпроса, които са от особена важност за двама ни, колкото й темата им да ви е неприятна.
	Арабела седна. Нямаше друг избор. Искаше й се да се държи грубо, но доколкото виждаше, нямаше да спечели нищо от това. Явно трябваше да се омъжи за него.
	В такъв случай защо да не разговаря с него? Рано или късно щеше да й се наложи.
	— Винаги ли закусвате толкова рано? Може би обикновено закусвате по-късно? Да не би днешния ден да е по-специален за вас и това да ви е накарало да подраните?
	— Съжалявам, мадам, но всеки ден ставам по това време. Моля, седнете. Говеждото ми изстива. — Той се усмихна, като забеляза дрехите й за езда, и добави: — Не само закусвам рано, но обичам също така да яздя рано сутрин. Веднага след закуска. Изглежда, мадам, че вие имате подобни навици. Може би това подсказва едно добро бъдеще? За двама ни, искам да кажа.
	— Вероятно е така — отвърна тя. Прие помощта му, докато сядаше, и започна да си сипва бекон и яйца в чинията, преди той още да беше се върнал на мястото си. Ягодовото й сладко беше оставено до чинията й. Но как госпожа Тъкър се бе досетила къде ще седне? А, разбира се. Той й е казал. Зае се да си слага конфитюр на една препечена филия.
	— Не мислите ли, че щеше да бъде много по-любезно, ако бяхте сдържали апетита си, докато домакинът ви седне на мястото си?
	Ръката й неволно стисна дръжката на ножа. Домакин ли? Колко лесно вилицата можеше да се забие в сърцето му! Не, не си струваше да го убива заради едно такова дребно злорадство. Много по-подходящо щеше да бъде, ако забиеше вилицата в ръката му.
	— Всъщност вие не сте домакинът, сър — заяви най-накрая. — Вие сте просто един щастлив мъж, роден от подходящите родители в подходящото време. Ни повече, ни по-малко.
	— Както и вие, мадам.
	— Но аз не твърдя, че съм ваша домакиня. Аз съм само една жертва, захвърлена върху брачния олтар от почитаемия си баща.
	Джъстин реши, че предпочита да чуе от нея нещо остроумно, вместо както досега върху главата му да се сипят ругатни.
	— В такъв случай — каза той — изчакайте секунда, докато си взема парче от печеното. Ето така. А сега можете да продължите с яйцата. Между другото, разбрах, че обичате този конфитюр. Някакъв специален ли е?
	— Да. Готвачката започна да го прави за мен още когато бях дете. Често се вмъквах в кухнята и тя ми го мажеше на кифли, бисквити…
	Джъстин довърши едно дебело парче недопечено говеждо, взе вестника си и се задълбочи в него.
	— Бихте ли ми подали кафето?
	Графът я изгледа над вестника.
	— Ако, разбира се, домакинът се занимава с подобни неща — добави тя.
	— Разбира се, мадам. Мисля, че домакинът трябва да прави всичко възможно, за да не спира корабът. Чудя се дали няма да започнете да ме смятате и за ваш господар. Ето, заповядайте.
	_Господар ли? Проклети да са тези негови сиви очи, които бяха всъщност нейните сиви очи._
	— И една-две страници от вестника, ако обичате.
	— На вашите услуги, мадам. Разбирам, че всъщност не е прието дамите да четат от вестниците друго освен дворцовата и светската хроника, но в края на краищата вие сте лейди Арабела от Ившам Аби. Като ваш любезен домакин би било неуместно да ви давам напътствия. Имате ли някакви специални предпочитания към определена страница?
	— Не искам да ви лишавам от удоволствието ви, така че ще се задоволя с някоя страница, която вече сте прочели.
	— Ето, заповядайте, мадам.
	Арабела издърпа страниците от протегнатата му ръка и това му даде възможност да забележи драскотините на лявата й длан. Освен това ясно се виждаха обелената й брадичка и одраната й буза. Какви ли други рани имаше под дрехите си? Ето една интересна мисъл. Лесно можеше да си представи, че гърдите й са наистина хубави и заоблени. Ръката му неволно стисна в шепа чашата кафе. Що се отнася до останалото… той преглътна кафето си и се задави. Арабела се загледа в него без особен интерес, докато той не спря да кашля.
	— Щях да направя нещо, ако бяхте започнали да посинявате, честна дума — изрече тя с глас мек като завесите на прозорците.
	— Благодаря ви. Вече съм по-добре. Бях се замислил за нещо, което ме разсея. Надявам се, че тази сутрин се чувствате по-добре. Ето, вземете си още яйца. Трябва да се храните по-добре.
	— Баща ми винаги повтаряше, че една жена не трябва да е пълна. Това било отблъскващо.
	— Отблъскващо за кого?
	— Ами за джентълмените, предполагам.
	— А джентълмените трябва ли да напълняват?
	— Предполагам, че те могат да правят каквото си поискат, без да се боят особено, че ще последва някакво възмездие. Какво в края на краищата може да каже една жена, която се издържа от парите на мъжа си — че не харесва пълните му бузи или големия му корем?
	— Казано точно на място. Аз обаче нямам нищо против. Хранете се. Ще ви кажа, когато изядете достатъчно по моя преценка.
	Арабела се предаде. Протегна ръка и пусна вестника на килима.
	— Да, изпитвам истинско облекчение, че изглеждате напълно възстановена. Нищо чудно. Доктор Брениън още снощи ме увери, че до сутринта ще бъдете в нормалната си форма. Тъй като думите му сепнаха останалите присъстващи, аз предположих, че обичайното ви състояние е нещо, което представлява заплаха за всички.
	— Не, не съм заплаха. Може би по-скоро искате да кажете, че съм изпитание за всички. Е, за вас може би съм, но това е напълно разбираемо. Не ви харесвам. Иска ми се да не се бяхте появявал изобщо. Всъщност знам, че трябва да сте тук, след като вие сте новият граф, но това не ми харесва. Проклет да сте.
	Вилицата трепереше в ръката й, но тя побърза да я поднесе към устата си.
	— Казахте доста неща. Някои от тях самият аз бих искал да кажа за вас, но съм джентълмен. Учтив съм. Аз съм домакин, значи трябва да съм учтив. Бихте ли желали да излезете на езда с мен, мадам? Разбира се, след като закусите. Аз самият почти привърших. Ще ми бъде приятно, ако направите с мен една обиколка на имението. Ако, разбира се, можете да се заставите да го сторите.
	Искаше й се да му откаже. По-добре да го остави да язди сам и да се изгуби. А може би конят щеше да го хвърли в езерото, но от това нямаше да има голяма полза, тъй като то беше само няколко стъпки дълбоко.
	— Ще ви разведа наоколо — отвърна тя. — Имам достатъчно разум, за да не се държа непоследователно.
	Джъстин повдигна лявата си вежда точно по съшия начин, както го правеше тя. И както го правеше баща й. Баща й. Усети, че гърлото й се стяга. Проклета болка. Беше добре дошла от една страна, но, от друга страна, я мразеше, защото я правеше беззащитна.
	Джъстин забеляза болката й, но се досети, че би й било неприятно, ако й го покаже. Затова просто каза:
	— Отлично! Кой кон яздите, мадам? Ще се разпоредя да го оседлаят.
	— Коня на графа — отвърна, без да се замисли Арабела погълната от мъката си.
	На Джъстин не му допадаха тези нейни мрачни мисли.
	— О, така ли? — възкликна той. — Не мислите ли, че ще ви е малко неудобно в допълнителното седло? Не че аз непременно ще поискам да деля коня си с вас. Поне докато не се позакръглите малко. Тогава пък на горкото животно няма да му е много приятно да носи двама ни.
	Номерът му сполучи. Тя го изгледа така, сякаш й се искаше да го удуши. Той й се ухили в отговор.
	— Нарочно направихте това. Добре знаете, че нямам предвид проклетия ви кон. Исках да кажа коня на графа, тоест коня на моя баща…
	— Имате предвид Луцифер?
	— Знаехте го през цялото време и внимавайте, стрелям много добре — каза тя, като блъсна назад стола си с движение, което му напомни случката в библиотеката предния следобед.
	— Ще съм ви много благодарен, мадам, ако съумеете да бъдете по-внимателна към мебелите ми.
	Не намери думи, с които да му отвърне. Сигурно защото беше изморена. Сигурно защото напоследък се чувстваше така празна. Задоволи се само да го погледне с надеждата, че той ще забележи убийствения блясък в очите й.
	— Елате, уважаема мадам — каза той, като стана и се приближи до нея. — Не мислите ли, че тази сутрин си разменихме достатъчно остроти? Аз например предпочитам да закусвам спокойно.
	Арабела продължаваше да мълчи. Всъщност можеше да я чуе как скърца със зъби.
	— Ще ви подаря Луцифер — добави той с усмивка. — Скоро ще го преименуваме на „коня на графинята“.
	— Това са просташки приказки.
	— Естествено, нали съм простак.
	Тя изсумтя, сигурен бе, че я чу. Беше готова да се разсмее. Скръбта по баща й скоро щеше да намалее, бавно, но щеше да затихне. А той щеше да й помага, стига тя да му позволеше. Странно, днес не я намираше за скандалджийка. Предишния ден, когато я срещна, Джъстин си помисли, че е умрял и е отишъл в ада. Беше му причинила повече неудобства от нови ботуши. Мислеше си, че е невъзможно един мъж да съжителства с подобна жена. Днес беше по-друго. Почти успя да я накара да се засмее. А тя му бе показала какъв пъргав ум има. Всъщност бе чул прояви на истинско остроумие и духовитост.
	Измъкна часовника си и го погледна.
	— Идвате ли, мадам?
	— Да — кимна тя, загледана в трапчинката на брадата му. — Идвам.


	Доктор Брениън застина като статуя, докато лейди Ан повдигаше полата си, за да прескочи един разцъфтял дребен розов храст. Красиви глезени. Всъщност мнението му беше, че тя е красива жена. Не носеше боне и гъстата й руса коса сияеше на обедното слънце като злато. В дясната си ръка държеше букет рози. Лицето й сияеше от жизненост и здраве. Познаваше я добре. Сигурен бе, че преценката му не е предубедена.
	В същото време, докато прескачаше розовия храст, лейди Ан се чудеше къде ли може да бъде Пол. Ставаше късно, а той все още не се бе обадил. Стисна по-здраво букета нарциси и рози и вдигна глава, смръщила леко чело. Видя Пол само на няколко крачки от себе си, застанал неподвижно и загледан в нея. Просто я гледаше. Колко ли дълго стоеше там и я гледаше? И защо ли я гледаше по този начин? Ан се изчерви. Не, тора беше глупаво. Та тя беше трийсет и шест годишна жена. Не би трябвало да се изчервява само заради това, че някой я гледа. Да, просто стои там, не казва нищо и я гледа.
	Държаха се като деца.
	— Пол, все пак ме намерихте — престраши се първа тя.
	— Крупър е много наблюдателен. Само преди миг дойдох. Всъщност дори по-малко от миг.
	_Е, бе стоял малко по-дълго, но имаше ли значение?_
	— Няма нищо.
	Значи все пак не я беше наблюдавал мълчаливо. Е, добре, стига глупости! Де да можеше да ругае умело и грубо като Арабела. Но, уви, не можеше. Всеки път, щом понечеше, си представяше лицето на майка си и пребледняваше. Скъпата й майка я караше да яде сапун, щом само прошепнеше най-леката ругатня.
	Какво ли можеше да каже, за да не го смути? Налагаше се да опита.
	— Помислих, че може би сте прекалено зает с пациентите си, за да дойдете.
	Навярно това беше най-невинното начало на разговор.
	— Нищо друго освен раждането на три близначета не би ме възпряло да дойда. Скъпа, ще ми позволите ли да нося тези заплашителни ножици?
	— Да, благодаря, Пол. — Подаде му ножиците и откри, че това земно действие им даваше възможност отново да се върнат към старите си отношения. Да, всичко между тях бе отново както преди, а Пол беше пак нейният стар приятел. Нейният стар приятел! Колко потискащо звучаха тези думи. Все пак не можеше да си спомни някога да е забелязвала колко добре му стои този тъмен костюм от рипсено кадифе. А очите му, които имаха почти същия цвят, излъчваха интелигентност и хумор. И нещо странно — изглеждаха толкова ярки днес.
	Доктор Брениън се изравни с нея и двамата тръгнаха по украсената алея към предната морава.
	— Как е днес нашата Арабела?
	— Физическото й здраве ли имате предвид или отношенията й с Джъстин?
	Той се засмя и я погледна.
	— Ами, доколкото познавам моята малка Бела, тя отново е здрава като онзи черен звяр, когото постоянно настоява да язди. Що се отнася до Джъстин — той е болното място. Мисля, че ще успее да се справи с нея. Не ми изглежда глупав. Предполагам, че е доста добър в избора на подходяща стратегия.
	— Не знам каква му е стратегията, но тази сутрин излязоха да яздят двамата. Нямам представа какво е станало между тях. Дори не съм се опитвала да разбера. Хубавото е, че на обяд и двамата не изглеждаха по-зле от сутринта.
	— Искате да кажете, че не си личеше да са се били?
	— Именно. Макар Арабела да не беше разговорлива както обикновено, поне не се държа грубо с графа. Ако не греша, двамата в момента са в библиотеката и внимателно проучват сметките на Ившам Аби. Тя знае почти колкото баща си за управлението на имението. Бедното дете! Спомням си как той й втълпяваше факт след факт в малката главица. Уважаемият господин Блекуотър, агентът на графа, едва не си глътна езика, когато веднъж Арабела, която още не бе навършила шестнайсет, му предаде собствените си нареждания.
	— Какво каза той? Помните ли?
	— Доколкото си спомням, тя ми беше казала, че зяпнал срещу нея като уловена пъстърва. А баща й само го изгледал. Както сам знаете, на него му бе достатъчен само един поглед, за да накара хората да действат. Всички хора, освен Арабела. Все още чувам как той крещи по нея, а тя също му крещи. Направо се разтрепервах от страх. Но накрая двамата излизаха от библиотеката, усмихвайки се един на друг като най-добри приятели. Знаете ли, той я обожаваше така, както и тя него.
	— О, да, знам това. Виждал съм ги един-два пъти. Не си спомням да съм чувал за тази случка — разсмя се Брениън. Гласът му беше така дълбок и плътен, че за миг нарцисите и розите се разтрепериха в ръцете на лейди Ан. Мили Боже, ако не успееше да се овладее, до края на седмицата щеше да полудее.
	— Как смятате, че ще се отнесе графът към тази изключително неженска компетентност на Бела в една област, която по традиция е запазена за мъжете? Освен това да не забравяме, че тя е осем години по-млада от него.
	— Ще ви призная нещо, Пол, но не мислете, че съм пристрастна — смятам, че Арабела ще му допадне извънредно много. Всъщност мисля, че той най-безсрамно ще се възползва от нея. Според мен Джъстин няма особено влечение към счетоводството.
	Доктор Брениън спря и сложи ръка на рамото на лейди Ан, като го стисна за миг. Тя се сепна и се обърна към него.
	— Мисля, че сте права, Ан. Те са много по-подходящи един за друг от други семейства, при все че лесно мога да си ги представя как спорят разгорещено. Мъжът на Арабела трябва да е с голяма душевна сила, иначе тя ще направи живота му черен. Що се отнася до Джъстин, ако той попадне на някоя покорна, хрисима жена, бързо ще се превърне в абсолютен тиранин.
	Лейди Ан се надяваше на някакви други думи. Е, всъщност Пол беше напълно прав за графа и Арабела. Молеше се единствено те също да видят нещата в същата светлина. Искаше й се да въздъхне, но не можеше да си го позволи. Вместо това възкликна усмихнато:
	— Как бързо се справихте с всичките ми притеснения!
	Дали наистина се бе притеснила? Не мислеше така.
	Но нали трябваше да каже нещо. Измъкна нарцис от букета и с шеговита любезност промуши стеблото през илика на палтото му.
	— Сега и аз приличам на наперен петел — усмихна й се нежно той.
	Тя преглътна мъчително. Това негово изражение сигурно бе свързано с нещо, за което си мислеше. Не бе възможно мислите му да са за нея. Погледът му беше прекалено нежен, прекалено интимен.
	— О, Боже, забравих за Елзбет — сепна се виновно жената. — Горкото дете, ще си помисли, че изобщо не се сещам за него. А това е самата истина, поне през последните петнайсет минути. Хайде, трябва да я намерим. Време е за чай.
	Чаят не я интересуваше, но си знаеше задълженията — поне през повечето време. _Проклятие!_
	Доктор Брениън кимна утвърдително, после отстъпи крачка назад и съвсем неочаквано избухна в смях.
	— Това пък какво е?
	— Сетих се, скъпа Ан, че вече трябва да ви наричаме вдовстващата графиня Страфорд. Вие вдовица? Звучи невероятно. Та вие изглеждате като сестра на Арабела, а не като нейна майка. О, как само ще се дразнят и ще ви гледат, и какви самодоволни погледи ще ви хвърлят! Някои от старите гъски сигурно ще бъдат във възторг. Без съмнение ще се опитват да се убедят, че след като сте станали вдовица, цялата сте се покрили с бръчки и сте побелели, а може би даже оплешивели.
	— Е, аз всъщност съм доста зряла жена. Скоро наистина ще имам бели коси. Божичко, наистина ли мислите, че косата ми ще опада? Наистина ли смятате, че когато наистина остарея, ще съм плешива?
	— Можете да си дърпате и скубете косата колкото поискате. Обещавам да ви купя колкото поискате перуки, стига да ви потрябват. Освен това още отсега ще започна да ви помагам. Ето, ще ви подам ръка, за да ви подкрепя. А когато съвсем няма да можете да ходите, ще ви предпиша бастун.
	Лейди Ан изобщо нямаше представа, че сините й очи танцуват диво, досущ като онзи нов леконравен валс от Германия. Брениън обаче ги виждаше. Беше направо омагьосан от нея. О, Господи, той беше крал Артур! Беше Мерлин. Беше всичко на света, което можеше да бъде омагьосано, запленено и очаровано. Беше така влюбен, че едва дишаше. Не откъсваше очи от устните й, които казаха:
	— Бастун? Каква прекрасна идея! Ако някой ме обиди, ще му счупя главата с него.


>	ДЕВЕТА ГЛАВА

	Елзбет не смяташе, че лейди Ан вече е изгубила всякакъв интерес към нея. Нито пък се опасяваше, че й се е случило нещо лошо. Всъщност тя изобщо не мислеше за мащехата си. Просто седеше и гледаше пред себе си, без да вижда нещо. Ръцете й лежаха отпуснати над временно забравената бродерия, изобразяваща цъфнали зюмбюли покрай езеро.
	Мислеше за всичките забавления, които я очакваха в Лондон. Балове, разходки, дори игри на Друри Лейн. Толкова много имаше да прави, толкова много неща да види. Десетте й хиляди лири щяха да й осигурят място в лондонското общество. Нито една врата нямаше да остане затворена за тях — за нея и лейди Ан, защото тя беше вдовица на пер и герой от войната. Всички тези перспективи я бяха развълнували толкова силно, че до голяма степен бе забравила вродената си свенливост и колебливост.
	Една неочаквана мисъл за Жозет я накара да се намръщи. Как само й се искаше старата слугиня да престане с мрачното си мърморене против всички Девърилови. Та в края на краищата нима баща й не бе доказал обичта си към нея? Беше й завещал такава огромна сума. Момичето въздъхна. Жозет просто остаряваше.
	Възрастта замъгляваше разума й. Сутринта я бе нарекла Магдален.
	Съвсем ясно бе изрекла: „Ела по-близо до прозореца, Магдален. Как мога да закрепя тези волани, като не преставате да се въртите?“
	Елзбет бе предпочела да не напомня на вярната стара слугиня, че я бърка с майка й. Вместо това покорно се бе преместила към прозореца.
	Точно тогава бе видяла графа и Арабела.
	— О, Жозет, погледни само — посочи й тя, като отиде още по-близо до прозореца. — Ела да видиш графа и Арабела. Виж как бързо препускат с конете си. — Наистина двата големи жребеца се носеха по алеята, която пресичаше моравата пред къщата. — Те се състезават! О, виж само как конят й се изправя на задни крака! Колко вълнуващо! — Елзбет потрепери. На нея конете й се струваха непредсказуеми създания — противни нервни твари, на които не можеше да се вярва. Мразеше ги, но никога нямаше да го признае пред сестра си.
	Чу, че Арабела вика победоносно, и я видя да слиза от коня сама, без чужда помощ. Беше толкова грациозна, а полите й се развяваха при всяко нейно движение. Жозет също се приближи до прозореца, присви воднистите си очи срещу блясъка на утринното слънце и промърмори неодобрително:
	— Досущ като баща ви е — припряна и суетна. Не е дама като вас, галена моя. Скочи от коня, сякаш е мъж. А само погледнете новия граф — той я окуражава. Смее се на лудориите й. Противно ми е да я гледам и на него ще му стане противно. Мъжете не обичат жените да бъдат по-силни от тях и да ги надприказват. Само да се оженят и ще й стъпи на шията. А тя ще му се подчини, защото няма да има друг избор. Магдален също нямаше избор. Знам си аз.
	Елзбет не я слушаше. Мислеше си с лека завист, че е по-възрастна от Арабела, но въпреки това се чувства така ужасно несъвършена, сякаш на Бог не му бе стигнало търпението да й отдаде дължимото. А е могъл да я направи малко по-хубава и даже по-остроумна, защото но нейна собствена преценка беше глупава. Е, поне имаше малко повече ум от старата Жозет.
	Елзбет се върна към действителността. Ръцете й все така стояха скръстени над бродерията. Реши, че е глупаво да ревнува Арабела. В края на краищата именно тя, Елзбет, имаше десетте хиляди лири. Без никакви условия и уговорки. Не й се налагаше да прави нищо заради тях. Бяха нейни, просто нейни. Ако сестра й не се подчинеше на волята на баща си, нямаше да получи нищо. Арабела трябваше да се омъжи за новия граф. Девойката потрепери. Намираше новия граф ужасяващ като големия дорест жребец, който яздеше. Беше толкова едър, че с присъствието си властваше над всички и всичко. Изведнъж я полази страхлив трепет, който накара малките й ръце конвулсивно да се свият. Беше един особен, приятен страх, който караше дишането й да се учести. О, Боже, не биваше да прави така, нали? Стисна здраво иглата в пръстите си и бързо започна да прави бод след бод с яркожълтия копринен конец.
	Не вдигна глава, докато лейди Ан не влезе в Кадифената стая, придружена от доктор Брениън. Вървяха, привели глави един към друг, и разговаряха тихо. Девойката почувства, че около тях има някаква нова, по-различна атмосфера — нещо, което не можеше напълно да разбере. Не че това имаше значение. Те бяха стари. Може би си разменяха рецепти за лекарства против болки в ставите.


	— Браво, Елзбет! Чудесно свириш Моцарт — весело подвикна доктор Брениън и шумно заръкопляска.
	Графът беше искрено изненадан. Нима не бе необичайно едно болезнено срамежливо момиче да свири на пиано с такава страст? Мили Боже, каква ли беше всъщност Елзбет? Вероятно под приятната външност се криеше вълнуващо създание.
	Елзбет стана от табуретката и се изчерви при вида на толкова много усмихващи се лица. И всички тези хора се усмихваха на нея. Одобряваха свиренето й. Вярно, че бе свирила особено добре. Но дали на тях наистина им е било приятно?
	Наближаваше десет вечерта и лейди Ан всеки момент щеше да помоли за извинение и да се оттегли за сън, но графът се обърна към Арабела и я помоли любезно:
	— Ваш ред е, мадам. Няма ли да ни посвирите?
	Арабела се засмя така, че очите й се насълзиха.
	— Сър, сигурна съм, че ако започна да свиря ще съжалите за любезността си. Ще се молите за памук, с който да запушите ушите си. А може би дори ще пожелаете в същия миг да издъхна над клавишите.
	— Е, Арабела, това вече не е вярно — намеси се майка й, която отчаяно се мъчеше да бъде безпристрастна. Помисли си за всички онези мъчителни часове, които бе прекарала зад седналата пред пианото Арабела. Обичаше я дори когато свиренето й я караше да стиска зъби. И накрая какво бе постигнала? Само печални резултати.
	— О, майко, не е ли вече време да погледнем истината в очите? — каза момичето и добави към графа: — Въпреки героичните усилия на майка ми аз нито веднъж не успях да изсвиря дори една гама, без да сбъркам. Не бих могла да различа даден тон, дори от това да зависи животът ми. Хайде, майко, признай го, за да изясним едно тъмно петно в семейната история. Наистина съжалявам, но е така.
	— Но, Арабела, ти правиш всичко толкова добре — додаде Елзбет, която бе буквално шокирана, че нейната съвършена по-малка сестра всъщност не е толкова съвършена. — Не, не мога да повярвам, че не можеш да свириш добре. Хайде, покажи на негова светлост колко си талантлива?
	— Мило мое патенце — нежно каза Арабела на заварената си сестра, — ти си обрала всичкия талант у Девърилови. Бих предпочела да те послушам още малко как свириш, вместо да накарам всички да си запушат с длани ушите. А тук трябва да ми повярваш, Елзбет — графът със сигурност ще започне да вие.
	— Може би свириш на арфа? — изрече с надежда сестра й.
	— Изобщо не мога.
	— Предавам се — вдигна ръце лейди Ан. — Всичките ми усилия отидоха напразно. Бог ми е свидетел, наистина се постарах. И какво ми остава да направя сега?
	— Ще ме обичаш и ще ме хвалиш за останалите ми умения — отвърна дъщеря й, като побърза да стане и да я прегърна. — Дори ако всички останали не са съгласни с теб, ще държиш на своето. Нали така, мила майко?
	— Точно така, моя любов — отвърна лейди Ан. — Независимо дали Джъстин ще протестира или не за днешната ти победа над него в състезанието с коне, аз ще твърдя, че ти си съвършена. Ще му кажа да не хленчи и да не се вайка. Ще му кажа, че твоето свирене на какъвто и да е инструмент е заплаха за живота му. Така добре ли е?
	— Кажи му всичко това, мамо. Ще свърши идеална работа. Ти си най-добрата от всички майки.
	Лейди Ан наля чай.
	— Какво мислите за първата си нощ в Ившам Аби? — обърна се доктор Брениън към графа.
	Той се надигна в креслото си и стисна длани между коленете си.
	— Учудва ме, че ми задавате този въпрос, сър, защото нощта беше донякъде необичайна.
	— Правите го нарочно — закани му се с пръст Арабела. — Търсехте внимание и го получихте с драматичното си встъпление. Погледнете се — държите се като актьор, който иска да прикове изцяло вниманието на публиката. Трябва да се засрамите.
	— Това е само един от многото ми таланти, мадам. Не, сериозно, склонен съм да мисля, че всичко е било изцяло плод на моето въображение. Във всеки случай всички вие сте запознати с едно от най-необичайните пана, което е поставено в моята стая — „Танцът на смъртта“.
	— О, ужасно е! — възкликна Елзбет и потрепери. — Когато бях дете, вярвах, че в тази картина се крие самия дявол. Помня, че размахваше нещо в ръце. Може би дяволът още се крие вътре.
	— Не съм сигурен дали в нея се крие дяволът — заяви графът, — но картината наистина е много странна. Преди да си легна, я разгледах внимателно, опитвайки се да разбера каква е идеята й. Докато заспя, разсъждавах над това. — Графът спря за миг и погледна към доктор Брениън. — Това ми беше грешката. Беше късно през нощта, когато изведнъж се събудих. Сигурен бях, че не съм сам в стаята. Запалих свещта на шкафчето до леглото и я вдигнах, за да огледам по-добре. Не забелязах нищо, освен онзи отвратителен скелет на картината. Тъкмо бях започнал да се чувствам като последен глупак, когато дочух странен глух звук откъм камината. Вдигнах свещта, но не видях нищо. А след това, кълна се, чух висок плач като на новородено бебе. Преди още да съм се опомнил, чух съвсем близо до мен — или поне така ми се стори — друг плач. Не на бебе, а на жена — пронизителен и някак невероятно мъчителен. После всичко свърши. Все още не съм напълно уверен дали просто не е било плод на въображението ми. Но, казвам ви, трудно ми беше да заспя отново. А когато най-сетне заспах, слава Богу, нямаше нито сънища, нито видения, нито каквито и да било духове.
	Графът огледа някак извинително заобиколилите го сепнати лица.
	— Не сте си въобразили, Джъстин — изрече лейди Ан. — Запознали сте се с духовете на Ившам Аби. Описаното от вас се случва много рядко и само в графската спалня. Първо плачът на бебето. А след това онзи мъчителен женски плач. Обаче не знаем нищо нито за нея, нито за бебето.
	— Нали не ми готвите някой друг среднощен кошмар? Моля ви, кажете ми. Ще си призная — слаб съм. Сърцето ми щеше да изскочи. Целият се облях в пот. Не желая повече кошмари, ако обичате. Кажете ми, че е било от вареното зеле, което изядох снощи на вечеря.
	— Снощи не сме имали варено зеле за вечеря. Стегнете се, сър. Преживяното от вас е самата истина — каза Арабела. — Баща ми е чувал описаното от вас поне дузина пъти. Преди, около двеста години, преди още Ившам Аби да влезе във владение на Девърилови, тук е живял един лорд на име Фейбър. Бил злобен кавгаджия. Освен това бил много буен и донякъде неуравновесен. Преданието разказва, че през една бурна нощ един от слугите му отишъл при една местна жена, която бабувала на родилките и й заповядал да го последва Тя се изплашила и му отказала, но той я заставил да отиде с него. Завързал й очите и я качил в карета, която я отвела на много километри. Най-накрая каретата спряла. Слугата я повел насила по множеството стъпала, през един голям хол, после нагоре по стълбите и я въвел в една спалня. — Арабела спря за миг, огледа лицата на околните, снижи глас и продължи: — Когато слугата свалил кърпата от очите й, жената видяла една дама, една бременна дама на леглото. До камината мълчаливо стоял едър мрачен мъж. Дамата започнала да крещи и акушерката, забравила всичките си страхове, се втурнала да й помага.
	След дълго и мъчително раждане бебето най-сетне дошло на белия свят. За най-голям ужас на акушерката мъжът се втурнал напред, сграбчил бебето и го хвърлил в горящия огън. Дамата извикала и паднала в несвяст. Слугата сграбчил акушерката, завързал очите й и побързал да я отведе обратно в селото. — Арабела дишаше учестено. — Мили Боже, цялата съм настръхнала. Чувала съм тази история десетки пъти, но винаги ме е ужасявала.
	— Господи! — промълви графът, без да откъсва очи от нея.
	— Все пак има възмездие — намеси се лейди Ан. — Изглежда, че акушерката успяла да запомни нещичко, дори преброила стъпалата в къщата. След няколко дни довела съдията в Ившам Аби. Съдията обаче не успял да открие никакви явни доказателства за извършеното престъпление и по този начин лорд Фейбър избягнал наказанието. Историята обаче не свършила дотук. Казват, че една нощ той изскочил от спалнята си с лице, изкривено от ужас. Втурнал се в конюшнята и се метнал на полудивия си жребец. Никой не разбрал какво точно се е случило, но на следната утрин лорд Фейбър бил открит мъртъв, стъпкан от коня си на една могила точно до руините на стария манастир. И до днес това място се нарича Фейбърова могила. Успях веднъж да събера кураж и посетих това място. Сигурна съм, че го обитават духове. Там има толкова много лудост, че човек усеща как прониква в мозъка му.
	Разтрепераната Елзбет додаде:
	— Жозет ми е разказвала за лорд Фейбър, но тя не вярва на тази история. Доколкото знам, майка ми веднъж също е чула плача на жената и детето. Така ли е, лейди Ан?
	— Да, така е. Слава Богу, че поне се е случило отдавна — отговори тя. — А сега, стига сме подхранвали кошмарите. Желае ли някой още чай?
	— Ето една жена с железни нерви — изрече доктор Брениън. — Боя се, че всички вие тази нощ ще чувате странни звуци. Но аз ще спя здраво и в главата ми няма да се въртят никакви други мисли, освен за прекрасното овнешко, което имахме за вечеря. А сега трябва да вървя.
	— Е, аз пък смятам да си лягам — надигна се лейди Ан. — Ела, скъпа, да изпратим доктор Брениън, а след това ще те придружа до стаята ти — обърна се тя към Елзбет. — Изглеждаш ми доста изморена.
	Тримата пожелаха лека нощ и излязоха от стаята. Арабела изведнъж се озова сама с графа. Самата тя също искаше да си ляга, но не желаеше той да си помисли, че бяга от него. Джъстин стана и се протегна, а после се насочи към бюфета. Беше едър мъж, добре сложен, строен… Наистина изглеждаше добре. Той се обърна, забеляза че го гледа, усмихна се, а после попита:
	— Желаете ли чаша шери, мадам?
	— Да, сър, благодаря ви — тя подви крак под себе си и подиря брадичката си с ръка. Владееше се напълно. — Много спокойно приемате тази случка. На ваше място щях да отида да спя в конюшнята.
	Джъстин й подаде с усмивка чашата й.
	— Повярвайте ми, с удоволствие щях да помоля доктор Брениън за една доза приспивателно, ако не знаех, че това ще ме принизи в очите ви. А то щеше да ме принизи, нали?
	— Баща ми никога не е взимал приспивателно. Може би е трябвало да го прави. Косата ми настръхва всеки път, щом чуя или разкажа тази история. Що се отнася до това, че приспивателното щяло да ви принизи в очите ми, това е най-глупавото нещо, което съм ви чувала да казвате. Тъй като ви познавам само от два дни, без съмнение бъдещето ще ми даде възможност да чуя още много глупости да излизат от устата ви.
	Значи тя бе приела. Джъстин изпита облекчение, но се задоволи само да каже:
	— Наричате ме глупак само защото се опитвам да ви полаская, нали? Не го отричайте. Освен това намирам за извънредно обнадеждаващ факта, че говорите за бъдещето. Изпийте шерито си, мадам, и престанете да ми се чумерите. Сърдите са само защото ви казах истината.
	— За ваше здраве — рече тя и допи шерито си. — Може би.
	— Кога ще ми позволите да ви наричам Арабела?
	— Много по-удобно е за мен да ви държа на една ръка разстояние. Ако успея да се досетя за някакво друго обръщение, което би ви задържало много далеч от мен, със сигурност ще го употребя.
	— Но аз бих предпочел да съм много по-близо.
	— Не мисля така. Движите се бързо, сър, прекалено бързо — повиши глас тя. Почувства, че я обзема паника, но после се досети, че такова нещо като паниката бе подходящо само за слабите хора, за онези, които не са сигурни в себе си, за онези които са неуверени и безпомощни.
	— Нямам нищо против да ме наричате Джъстин.
	— Сър ме задоволява напълно. Става късно. Лека нощ.
	— Отново се върнахме към началото — каза той и престорено въздъхна. — Вие ме отбягвате, мадам. Ще ви помисля за страхливка. — Остави чашата си на масата и тръгна към Арабела.
	Тя не показа никакъв признак на тревога.
	— Не мисля, че следвате разумна стратегия. Приближите се още малко и ще хвърля чашата си по вас.
	— Винаги ли прибягвате към заплахи за физическа саморазправа, мадам?
	— Само когато е нужно — вирна брадичка тя. — Спазвайте нужното разстояние и ще останете читав.
	За нейна изненада и донякъде огорчение графът отстъпи. Настани се на един стол, който изскърца под тежестта му.
	— Значи сега ще избягате — каза той с най-приятелски и тъжен глас. — Ще ме изоставите да посрещна съдбата си в населената с духове спалня.
	Такъв развой не бе очаквала. Поведението му я объркваше.
	— Предполагам, че не мога да ви виня за думите ви, като се има предвид ужасното ви преживяване — рече тя. — Винаги съм се чувствала неудобно в тази стая. Всъщност избягвам да влизам в нея.
	— Какво облекчение е за мен да чуя това! Достатъчно голяма ли е спалнята ви за двама ни?
	— О, не, това вече е прекалено! — ядоса се Арабела и се втурна навън.
	— Това е само началото, мадам — усмихна се самодоволно той. Девойката беше упорита и твърдоглава. Освен това беше превъзходен ездач, умна и можеше да бъде забавна. Знаеше също така как да управлява Ившам Аби. Имаше талант и опит в неща, от които той нямаше представа. Много мъже не биха одобрили това, но за него знанията й бяха истинско облекчение. Изведнъж си помисли, че не би могъл да си я представи по какъвто и да е друг начин. После си представи гърдите й. Ръцете му неволно се свиха. Започваше да мисли, че в края на краищата не бе направил чак толкова лоша сделка. Ама че невъзпитани мисли му идваха в главата!


>	ДЕСЕТА ГЛАВА

	Графът нетърпеливо барабанеше с пръсти по последните страници от счетоводната книга на имението. Не беше свикнал с безкрайните редове от числа, които трябва да се събират, с всичките подробности какво да се прави или да не се прави с дадено вложение, с пресмятането на наемите, които биха му осигурили най-добър доход. Беше сигурен, че всичките тези цифри ще изчезнат безследно по магически начин точно така, както бе изчезнел преди една седмица духът на Ившам Аби, оставяйки го с пресъхнала уста.
	Облегна се в креслото и остави перото върху отворената страница. Беше прекарал живота си като войник — начело на мъже, а не на тези проклети числа, които сякаш скачаха от колона в колона. Ето — в Сиудад Родриго се бе провела битка, и то решаваща. Въпреки това, продължи да размишлява той, като взе перото и почука с него по страницата, Наполеон продължаваше да стиска Европа в корсиканските си ръце. Англия страдаше от френската блокада и ако слуховете бяха верни, Наполеон вече хвърляше алчни погледи на изток, към Русия.
	А той седеше тук, далеч от мястото на събитията, нагърбен с тази проклета титла и огромното имение. Графът изсумтя недоволно и като поклати глава, отново се съсредоточи върху написаното в книгата. Арабела — ето от това се нуждаеше. Само за един следобед тя му бе обяснила сбито и ясно неща като наеми, пазарни цени, посеви и други подобни. Блекуотър, неговият търговски агент, му беше от много по-малка полза. Умисленият дребен човечец, изглежда, се затрудняваше да съсредоточи отслабващия си разум върху фактите на новия век.
	_Арабела!_ През изминалата седмица тя бе неуловима като призрачните му посетители. Джъстин предполагаше, че закусва много рано в стаята си, за да го отбягва. Яздеше Луцифер сама и често не се завръщаше, докато слънцето не се скриеше зад кедъра на Чарлз II.
	Той благоразумно предпочете да я остави на мира. Поне мислеше, че постъпва мъдро. В повечето случаи тя се стараеше да не остава сама с него. Щеше да се почувства напълно изоставен насред морето, ако на няколко пъти не бе усетил върху себе си погледа на сивите й очи, докато разговаряше с някой друг.
	Сепна го тътенът на далечна гръмотевица. Най-сетне нещо, което да го отвлече от проклетата работа. Стана и отиде до прозореца. На изток ниско над хоризонта заплашително бяха надвиснали тъмни дъждовни облаци. Надяваше се, че Арабела — или по-скоро мадам — нямаше да бъде заварена на открито от дъжда.


	Хладният тежък въздух сякаш се увиваше около Арабела. Бурята бързо приближаваше. Въпреки това тя не помръдваше от мястото си върху най-високия камък от руините на стария манастир. Баща й винаги бе мразил тези развалини. Даже като дете й бе забранил да се приближава до тях. Това беше единственият случай, в който си спомняше да не му се бе подчинила. Прокара пръсти по камъка, припомняйки си детските си приключения сред руините.
	Вече не беше дете, а развалините си бяха просто развалини. На бузата й капна дъждовна капка. Арабела въздъхна. Какво да прави? Знаеше, разбира се, че няма избор, но искаше поне една възможност — истинска възможност за избор, която да не я кара да се чувства възмутена и огорчена.
	Опита се да си представа Джъстин. Беше същински неин близнак, като се изключеше трапчинката на брадата му. Беше я оставил за известно време на спокойствие, сама с мислите си и с това й допадна. Всъщност го харесваше заради много неща — заради силата му, заради способността му да се шегува, заради почтеността му. Харесваше го дори когато се държеше като магаре. Допадаше й даже когато й се подиграваше или й се надсмиваше, или пък се отнасяше с нея като с глупачка. От него сигурно нямаше да излезе лош съпруг. Несъмнено характерът му беше труден, но като познаваше себе си, Арабела бе научила доста за трудните характери. Тази мисъл я накара да се усмихне широко и една дъждовна капка падна направо в устата й. Сега вече се разсмя и неохотно се изправи. Погледна към Ившам Аби. Къщата едва се виждаше в сгъстяващия се мрак. Беше малко вероятно лейди Ан и Елзбет да тръгнат в такова време от Талгарт Хол. Преди няколко часа ги видя да се качват в семейната карета, придружени само от кочияша Джон. Зачуди се защо графът не ги придружи. Сега бе доволна, че е останал. Радваше се, че е останала сама с него. Арабела повдигна полите си и тръгна към имението. Беше направила избора си. Щеше да се омъжи за него.


	Графът стоеше под укрепеното с колони преддверие. На няколко крачки от него дъждът плющеше, а студения вятър развяваше ръкавите на бялата му риза.
	— Значи лейди Арабела не е взимала Луцифер? — попита той главния коняр.
	— Не, милорд.
	— Благодаря, Джеймс, че дойде до къщата. Наметни се с нещо, преди да се върнеш в конюшнята.
	Проклятие! Нима тя намираше компанията му за така противна, че предпочиташе да стои на студа? За кратко време безпокойството му за нейната безопасност беше прераснало в гняв. Заслужаваше да я удуши, задето се държи като идиот и е навън в такова време.
	Тъкмо планираше как точно ще й извие врата, когато забеляза някой да тича от конюшнята към къщата. Фигурата се приближи и Джъстин успя да различи Арабела. Тя спря задъхана пред него. Беше вир-вода. Джъстин я огледа от главата до петите и попита с престорено безразличие:
	— Наистина ли смятате за разумно да се разхождате в такова време?
	— Не, ни най-малко. Но знаете, че подобни неща се случват понякога — сви рамене тя.
	— И къде, по дяволите, бяхте?
	Девойката отмести мокрите коси от челото си, повдигна учудено вежди и заяви:
	— Бягах под дъжда, както виждате, косата и роклята ми са мокри. Трябва да се преоблека.
	Джъстин погледна шията й и си представи как пръстите му я стискат.
	— Наистина, сър, не трябва да стоите навън. Хладно е и може да се простудите. Вижте само какъв вятър духа.
	Дайте на Джъстин криза и той се превръщаше в най-спокойния човек. Дайте му нова ситуация и той бързо се ориентираше, и показваше опита си. Дайте му един взвод кавалерия и той никога не би изгубил самоконтрол. Арабела мина покрай него и влезе във вестибюла. Джъстин се обърна след нея, погледна я за миг и после изкрещя:
	— Мадам, върнете се тук, по дяволите! Имам нещо да ви кажа. Проклета да сте! Няма да ме пренебрегвате със свиване на рамене или с повдигане на вежди!
	Тя спря точно под полилея. Искаше му се да не го бе правила, защото мократа рокля очертаваше тялото й. Можеше ясно да различи гърдите и бедрата й. Не му харесваха чувствата, които тази гледка извикваше в него. Не желаеше да бъде твърд като камък към нея всеки път, щом й беше ядосан. А точно в този момент тя не заслужаваше той да я желае.
	— Е, какво искате да ми кажете?
	Имаше наглостта да потропва с мократа си обувка по мраморния под.
	— Сър, да не, би внезапно да онемяхте? Мислех, че имате нещо да ми казвате.
	— След трийсет минути ще вечеряме в Кадифената стая, мадам — рече той с неочаквано спокоен глас. — Не желая повече да отлагам вечерята си.
	Арабела тръгна нагоре по стълбите, оставяйки локви вода след себе си. После спря, обърна се и го погледна.
	— Сега разбирам. Ядосан сте ми, защото сте до такава степен джентълмен, че не можете да вечеряте без мен. Съжалявам, но не съм забелязала как е отлетяло времето. Обещавам да сляза веднага щом се преоблека.
	Графът се огледа за нещо подходящо за ритане в хола, но не намери нищо, освен двете огромни кресла от седемнайсети век. Те вероятно тежаха повече от самия него.
	Едва бе успял да пресуши една чаша бренди, когато Арабела влезе в стаята, облечена както обикновено в черна коприна. Изглеждаше освежена и пълна с живот. Освен това изглеждаше невинна и простодушна. Вече я познаваше добре. Видът й не можеше да го заблуди. Само да не бе видял гърдите и бедрата й така ясно очертани под мократа й рокля! Щеше да бъде по-добре, ако успееше да задържи тази проклета жена на разстояние. Щеше да се ожени за нея, по-скоро, трябваше да се ожени, но все пак не искаше да знае за нищо друго от нея.
	Имаше имунитет към тази жена, по-скоро голяма част от тялото му беше невъзприемчиво към нея. Не изглеждаше особено модерна в черната траурна рокля. Но пък тази нейна коса! Спускаше се по гърба й на влажни вълни, гъста и лъскава. Тясна черна панделка я придържаше да не пада над челото й. Искаше му се да докосне, да я увие около ръката си и да придърпа главата й към себе си, докато усети натиска на гърдите й.
	_Само това не!_
	— Надявам се да не се налага да викаме доктор Брениън, за да ви предписва лекарства против простуда.
	Говореше с раздразнение, което определено беше странно. Раздразнен само защото щеше да вечеря малко по-късно?
	Арабела му се усмихна широко, защото знаеше, че тя бе момичето, което бе постоянен източник на раздразнение, особено на неговото раздразнение.
	— Господ ме е дарил с доброто здраве на баща ми — осведоми го тя. После бавно тръгна напред. Спря едва на няколко стъпки от него. Какво правеше тя? Да не се опитваше да раздразни мечката в бърлогата й? Графът усети, че го обхваща лек страх. Не, той никога не се боеше.
	Просто тя се държеше така, както не се бе държала цяла седмица, вместо да го отбягва, сама се приближаваше към него. Джъстин се обърна и се насочи към вратата. По-добре да отиде в трапезарията. Това беше най-доброто решение, тъй като й бе споменал, че е закъсняла за вечеря.
	— Джъстин?
	Той се завъртя и я изгледа недоверчиво. Не бе възможно да е чул правилно. Защо тя се държеше така странно?
	— За вас съм „сър“.
	— Да, бяхте „сър“. Имате ли нещо против да се обръщам към вас с името ви.
	— Не се познаваме достатъчно добре, за да мога да преценя. Не, по-добре да остана „сър“ за вас — отвърна той. А след това удивен я видя как прокарва език по долната си устна. Една много красива, пълна долна устна, каза си, която сега блестеше, навлажнена от езика й.
	— Опитвам се да се държа по-приятелски. Може би ще промените решението си? Навярно след вечеря?
	— Сигурно вие не сте Арабела Девърил — поклати глава той. — Навярно сте нейна сестра-близначка, която през цялото време са крили от мен на тавана, под някой от онези четирийсет островърхи покрива.
	— Не, тя с още там — окована във вериги. Чували ли сте я как вие към луната? Не, едва ли. Не е имало пълнолуние, откакто сте тук. Тя вие само при пълнолуние — усмихна му се безсрамно тя. — А сега, сър, моля елата и седнете. Двамата имаме да обсъждаме сериозни въпроси.
	— Какви сериозни въпроси? — попита я, без да помръдне. — Не ми казвайте нищо. Ако имаме някаква сериозна тема за разговор, това може да означава само едно. Не е прието една жена да ухажва мъж. Освен това не желая да разговарям за нищо важно, преди да съм вечерял.
	Той дръпна силно въжето на звънеца.
	— Баща ми винаги казваше, че стомахът на мъжа е важен за него. Не най-важен — той никога не ми казваше какво е най-важно за него — но все пак… Предполагам, че трябва да сте с пълен корем, за да сте в добра форма.
	Задоволи се само да я изгледа. Щеше да се ожени за нея, а след като тя споделеше постелята му, поне нямаше да има този невинен вид.
	— А, ето ви и вас, Крупър. Кажете на лакея да донесе вечерята тук. Лейди Арабела не желае да измине дългия път до трапезарията.
	Само след няколко минути графът гледаше към печеното свинско и пресния грах.
	— Точно както лейди Арабела поръча, милорд — поклони се Крупър.
	— Вие сте поръчали тази вечеря?
	Тя кимна мълчаливо.
	— Аз не обичам много печено свинско, Крупър. Има ли нещо друго?
	— Разбира се, че има и други ястия — отвърна Арабела, но в четвъртък готвачката винаги ми приготвя свинско печено.
	— По дяволите, Крупър, остави това проклето свинско и забрави за другите ястия. Свинското ще свърши работа.
	Езикът на негова светлост ставаше твърде груб. Лейди Арабела обаче не изглеждаше обезпокоена, така че слугата реши също да не обръща внимание на този факт. Напоследък в Ившам Аби бяха настъпили доста промени. Беше време на изпитание за всички. Щом графът е решил да ругае, вероятно така е най-добре за всички. По-добре това, отколкото да хвърля каквото му падне. С годините му бе все по-трудно да се навежда, а при предишния граф много пъти му се бе налагало да отбягва хвърлените по него предмети.
	Почтително приведен, Крупър бе стигнал до вратата, когато се сети да предаде съобщението:
	— Пристигна един лакей от Талгарт Хол, милорд. Лейди Ан и лейди Елзбет са решили да останат за вечеря, за да не пътуват в такова лошо време.
	„Значи — каза си Джъстин, — ще бъда сам с нея. За първи път.“ Дали щеше да се опита отново да се измъкне. Не, едва ли, особено като се имаше предвид странният начин, по който се държеше, откакто бе слязла за вечеря
	Опомни се навреме, за да отговори:
	— Благодаря, Крупър.
	През следващите десет минути се хранеха мълчаливо.
	— Харесва ли ви свинското, сър? — обади се най-накрая Арабела.
	Той се усети, че се тъпче като прасе. Едва ли можеше да й отговори, че свинското дразни стомаха му.
	— Не е лошо — отвърна, като набучи отново голям къс на вилицата си. След това размисли, остави вилицата в чинията, облегна се назад и кръстоса ръце пред гърдите си. Пръв й бе подал ръка и тя я бе приела, така че той, а не тя, владееше положението. Реши да се възползва от създалата се ситуация.
	— Да не би цяла седмица да сте репетирали за тази вечер?
	— Не знам за какво говорите.
	_Знаеше много добре._
	— Имам предвид, че ме отбягвахте. Вероятно всеки път, щом е имало опасност да ме срещнете, сте се крили под стълбите. Единственото разумно обяснение за мен е, че сте се приготвяли за тазвечерното си представление. Решихте ли каква точно сделка да ми предложите?
	Беше я хванал натясно, но тя не бе готова лесно да се предаде. Бавно остави вилицата си и се облегна назад. После наклони глава на една страна и каза:
	— Знаете ли, сър, трапчинката на брадата ви ви прави много привлекателен. Отначало се чудех дали изобщо ми харесвате с нея, но накрая реших, че ми допада. Мога да кажа, че сте доста красив с тази трапчинка, сър.
	— Значи продължавате играта си? Добре тогава, мадам. Бихте ли желали да изследвате по-отблизо трапчинката ми? — Замълча само за миг, после кимна. — Ако не сте забелязали, освен нея по мен има още доста неща, които, уверен съм, ще намерите също тъй привлекателни.
	— Уверена съм, че намирате мен самата привлекателна, сър.
	— След като ви видях в мократа ви, доста прилепнала рокля, мадам, признавам, че не очаквам да остана разочарован. Но да си кажа право, аз съм човек, който предпочита преките доказателства пред догадките.
	_Значи искаше да говори прямо. Щеше да си го получи. С неговите камъни по неговата глава._
	— О, разбирам! Искате да кажете, че предпочитате да сваля дрехите си?
	— Би било едно превъзходно начало, но се съмнявам, че е най-подходящото нещо за тази вечер. Хайде, мадам, стига сме се дуелирали напразно. Нека седнем край огъня и да обсъдим вашите сериозни въпроси.
	Джъстин я отведе до малкото канапе пред камината и я настани близо до себе си. Може би прекалено близо и тъкмо това беше най-лошото.
	Арабела вдигна глава и го погледна право в сивите очи.
	— Реших да се омъжа за вас.
	— Право в целта! — възкликна той, взе ръката й и започна да изучава пръстите й. — Ще ми повярвате ли, ако ви кажа, че току-що сте ме направили най-щастливия човек на света? Да, виждам, че няма да ми повярвате. Всъщност аз също едва ли бих си повярвал.
	— Това няма нищо общо с щастието, сър. Защо разглеждате пръстите ми? Играете си с тях. Това са просто най-обикновени пръсти.
	— Имате красиви ръце. Тук поне не си приличаме. За разлика от мен имате изящни ръце. Значи никакво щастие за нас, мадам?
	— Знаете много добре защо трябва да се оженим. Аз искам да изпълня своята роля. Готов ли сте да изпълните вашата?
	— Роля! Интересна дума избрахте. Ако се оженим, мадам, ще трябва да изиграем още много роли. Наистина ли искате да ме приемете като мъж, а не просто като някого, който случайно живее под един покрив с вас?
	— Какво точно искате да кажете?
	Той вдигна ръката й към устните си и целуна един по един пръстите й.
	— Увод, мадам.
	Придърпа я по-близо до себе си и я целуна по устата. Не дълбока целувка, а само едно леко докосване. Все пак Арабела се отдръпна. Той се вгледа продължително в очите й. Докосна с пръсти брадичката й, а после погали страната й.
	— Никога преди не сте се целували, нали?
	Тя само поклати глава. Погледна го в очите, после насочи поглед към устата му и към ръката си, която той все още стискаше, към пръстите, които той бе целувал.
	— Освен целувките има и други неща. Може би няма да ви се сторят отблъскващи. Но всяко нещо с времето си. Искате ли да ви целуна отново?
	— Добре — кимна тя.
	Този път тя се приближи до него и постави леко длани на гърдите му. Едната й длан беше над сърцето му и той знаеше, че усеща ускорените му удари. Целуна я пак, отново съвсем леко, без да я принуждава. Докосна леко с език долната й устна — същата, която тя бе облизала. Арабела подскочи. Той обхвана с длани лицето й. Всъщност му се искаше да я събори по гръб и да смъкне дрехите й. Можеше само да си представя колко е красива. А след това щеше да я целува и после да плъзне ръце между бедрата й. Езикът му нежно проникна в устата й.
	Този път девойката не подскочи. Ако не грешеше, а това беше самата истина, тя беше заинтригувана и ставаше все по-разпалена с всеки изминал миг. Ръцете му се плъзнаха по косата й, пръстите му се заровиха в нея, навиваха гъстите кичури. Арабела се приближи, докато гърдите й се притиснаха в него. Ръцете му се плъзнаха по гърба й.
	— Това е само началото — промълви той в устата й. — Останалото ще последва, когато се оженим. Омъжете се по-скоро за мен, мадам, или ще издъхна от страст по вас.
	Арабела вдигна глава. Изглежда, че нямаше какво да каже, което беше наистина изненадващо. Откакто я познаваше, тя винаги се бе държала високомерно и нахално, готова да се нахвърли върху всеки новодошъл и особено върху него. Девойката докосна трапчинката на брадата му. Изучаваше я.
	— Само началото — повтори тя, като се наведе напред и го целуна по брадата. — Харесва ми всичко видяно дотук.
	— Това е добре.
	— Палтото ви също ми харесва. „Уестън“ ли е? — Това беше шивачът на баща й.
	— Да — кимна той и продължи да гали меките й коси.
	Арабела отпусна глава и опря чело на брадата му. Няколко пъти пое дълбоко дъх и накрая едва чуто изрече:
	— Бях толкова изплашена. Не от страх, това е някаква нова уплаха, която буквално преобърна всичко. Знам, че не се отнесох добре с вас. Може би дори сте ме сметнали за глезла, преди да реша да стоя настрана от вас. Мислих дълго, сър, и смятам, че може би ще успеем да изградим брака си. Един добър брак. Ще се опитам да се справя с моята роля. Какво мислите за това?
	Джъстин се разсмя, целуна я и я притегли към себе си.
	— Мисля, че отсега нататък ще бъде много интересен. Нека се оженим, мадам. Нека го направим по-скоро. Аз също ще се опитам да се справя с моята част.
	— Бихме могли да отпразнуваме споразумението си. Можете, да речем, да ме целунете отново. Аз наистина няма да имам нищо против.
	Графът вече усещаше вкуса на устните й. Тя беше толкова близо до него. Този път можеше да я научи да отваря устните си, а след това да…
	— По-дяволите — възкликна той и я отблъсна от себе си в мига, в който лейди Ан и Елзбет влязоха със смях в стаята. Наметалата им блестяха от дъждовните капки. Крупър ги следваше по петите.
	— Вали като из ведро — заяви лейди Ан, като подаде на слугата мократа си дреха. — Може би трябваше да останем в Талгарт Хол, но и на двете с Елзбет ни се искаше да се приберем у дома. А, вие сте вечеряли тук. Но, за Бога, храната е почти недокосната… — Тя млъкна. Погледна първо дъщеря си, а после Джъстин. Не й беше трудно да си представи какво е ставало тук преди ненавременната им поява с Елзбет. Лицето на Арабела беше зачервено. Хубавата й коса беше разрошена от докосването на мъжка ръка.
	Графът се надигна. Слава Богу, възбудата му беше спаднала бързо.
	— Лейди Ан, Елзбет — поздрави ги той. — Добре дошли у дома. Може би желаете чай?
	Лейди Ан едва не се засмя. Възпираше я единствено смущението на дъщеря й. Забеляза, че Елзбет също изглежда объркана. Гледаше учудено сестра си.
	— Мила моя Елзбет — побърза да се намеси лейди Ан, — мисля, че двете с теб ще направим най-добре да се оттеглим в стаите си.
	Девойката изобщо не бързаше да си ляга. По-скоро й се искаше да остане и да поговори.
	— Да, двете сте мокри до кости — додаде графът. — Ще се видим утре сутрин.
	— По-скоро мисля, че с Елзбет ще слезем за чая — възрази лейди Ан, едва сдържаше смеха си. — След половин час. Какво ще кажете, Джъстин?
	Бе готов да изругае, но, разбира се, не го направи. Искаше му се да отведе Арабела със себе си на тавана и да й покаже останалото, за което й бе споменал и което тя навярно вече започваше да си представя. Въздъхна и кимна:
	— Добре, след половин час.
	Никога преди не бе допускал, че Ан би му сторила това. Но тя очевидно се забавляваше извънредно много. Що се отнася до него, едва ли щеше да посмее да целуне Арабела през следващите трийсет минути. Тъй като не би могъл да се спре, ако я целунеше отново.
	След около половин час двете жени се върнаха в стаята. Графът ги посрещна с кристални чаши с шампанско.
	— Пожелайте ни щастие, лейди Ан. Мадам ми направи честта да приеме предложението ми за брак.
	— О! — възкликна Елзбет. — Значи затова изглеждахте така… хм, не точно странно, но някак отнесени, ако разбирате какво имам предвид. Имахте такъв вид, сякаш най-голямото ви желание беше двете с лейди Ан незабавно да се отправим на пътешествие до Луната.
	— Всъщност, да — съгласи се графът. — Но виждате ли, така е с всички хора, които възнамеряват да се женят. Най-голямото им желание е роднините им да стоят настрана.
	— Това е самата истина — додаде лейди Ан. — И ние ще стоим настрана, само че не още. — Тя се разсмя и вдигна чаша към тях. — За ваше здраве и щастие, мили мои.


>	ЕДИНАДЕСЕТА ГЛАВА

	— Значи се споразумяхме. Ще се оженим следващата сряда. Съгласна ли сте, мадам? — Джъстин беше хванал ръката й и леко стискаше студените й пръсти.
	— Съгласна съм, сър. Но дотогава има само шест дни. — Тя не се доизказа и извърна глава настрани.
	— Какво има, мадам?
	— Не мога да се омъжа в черна рокля. Какъв ще бъде тоалетът ми?
	Той забеляза, че очите й са блеснали от сълзи, и побърза да попита лейди Ан:
	— Тя е права. Какво ще носи на сватбата?
	— Ще си облечена в рокля от мека светлосива коприна, украсена с перли. Мисля, че това ще ти подхожда. Бела. Да, ще бъде точно като за теб.
	— Добре — кимна Арабела. Преглътна мъчително и побърза да стане.
	— О, Арабела, толкова се радвам за теб — рече Елзбет. После прошепна в ухото й: — Лейди Ан ме уверява, че графът е мил. Самата аз мисля така, но хората са странни, не мислиш ли? Кой би могъл да каже, че познава истински някой друг човек? Какво крият те в сърцата си? В мислите си? Но не се безпокой, Арабела. Той със сигурност е мил. Ако не е мил с теб, тогава… ами, просто можеш да го застреляш.
	Арабела избухна в смях. Представете си само! Баща й със сигурност би изпаднал във възторг от думите на по-голямата си дъщеря. Защо ли я бе държал през цялото време настрани?
	— Искам да ви попитам, сър — обърна се тя към Джъстин. — Ще бъдете ли мил с мен? Или още не сте напълно уверен? Мислите ли, че трябва да се подготвя предварително? Може би трябва да почистя пистолета си? Ще го държа под ръка в случай, че ме накарате да страдам.
	— Първо ми дайте шанс, мадам.
	— Ще си помисля. А сега смятам да по яздя. Времето е слънчево и ми се иска да се възползвам от него.
	Вратата на библиотеката се отвори. Крупър пристъпи в стаята, покашля се и заяви:
	— Милорд, лейди Ан, току-що пристигна един млад господин. Един млад джентълмен-чужденец. Но е джентълмен, а не търговец или собственик на магазин.
	— Слава Богу! — иронично подхвърли графът. — И откъде е този чужденец?
	— Ужасно е рано за посетители — каза лейди Ан и намръщено погледна към вратата.
	— Кой е този млад джентълмен, Крупър? — попита отново графът, като стана, мина зад канапето и постави леко ръка върху рамото на Арабела.
	— Господинът ме уведоми, милорд, че името му е Жервез дьо Трекаси и е братовчед на госпожица Елзбет. Французин е, милорд. Наистина е чужденец. Нарича себе си граф дьо Трекаси.
	— Мили Боже! — възкликна лейди Ан и скочи на крака. — Мислех, че цялото семейство на Магдален е загинало през революцията. Елзбет, този господин трябва да е племенникът на майка ти.
	— Значи, племенник? — обади се графът. — Тогава, Крупър, покани го да влезе.
	Секунди по-късно един поразително красив млад мъж влезе в библиотеката, следван по петите от Крупър. Не беше едър. Ръстът му беше малко под средния, а телосложението — крехко. Елегантното му облекло се състоеше от кожени панталони и блестящо черно хесенско палто. Косата му беше черна като нощ, а очите му — също тъй тъмни. Графът се улови, че мести поглед от младия мъж към Арабела и обратно, за да прецени реакцията им.
	Тя се усмихна на французина, но всъщност навярно го смяташе за конте, а той несъмнено беше такъв. Инкрустираният със скъпоценни камъни часовник беше прекалено претенциозен, а няколкото тежки пръстена, които носеше, определено му придаваха женствен вид. Що се отнася до реверите на ризата му — те почти докосваха гладко избръснатата му брада. След това Арабела премести поглед към очите му — черни интелигентни очи, в които имаше известна загадъчност, а също и порочност. Криеха се под деликатно извитите му черни вежди и умело оформените къдрици. Французинът изглеждаше едновременно нахален и романтичен. Зачуди се дали лорд Байрон прилича донякъде на братовчеда на Елзбет. Можеше да бъде щастлив, ако наистина приличаше.
	— Граф дьо Трекаси — донякъде неуместно обяви Крупър. Младият мъж, който определено не беше много по-възрастен от Елзбет, погледна присъстващите с извинителна усмивка. Всъщност изобщо не изглеждаше притеснен. Напротив беше уверен в себе си и в това, че щяха да го приемат добре. Така се бе държал и графът — мъжа, когото не бе познавала допреди една седмица и който щеше да й стане съпруг след още една.
	Лейди Ан се надигна грациозно, оправи полите на роклята си и му подаде ръка.
	— Това е истинска изненада, скъпи мой графе. Нямах представа, че някои от близките на Магдален е останал жив. Не е нужно да казвам колко ми е приятно да ви видя.
	За нейна изненада той стисна пръстите й и по френски маниер докосна с устни дланта й. Всъщност това можеше да се очаква. В края на краищата той беше французин.
	— Удоволствието е изцяло мое, милейди. Надявам се да ми простите, че ви се натрапвам в траура ви, но съвсем наскоро научих новината за смъртта на графа. Исках лично да изразя съболезнованията си. Надявам се да нямате нищо против.
	Говореше с мек, напевен акцент, който определено накара трите жени в стаята с готовност да му простят натрапничеството.
	— Нямам нищо против — отвърна спокойно лейди Ан.
	— А вие трябва да сте граф Страфорд, милорд? — обърна се той към Джъстин, след като пусна ръката на лейди Ан. За един кратък миг двамата мъже се изгледаха един друг, след което графът отбеляза с нехайна любезност:
	— Да, аз съм Страфорд. Лейди Ан ни осведоми, че сте племенник на покойната съпруга на графа.
	Французинът кимна утвърдително.
	— О, Боже! — възкликна лейди Ан. — Къде останаха добрите ми обноски? Драги графе, позволете ми да ви представя вашата братовчедка, Елзбет, дъщерята на Магдален, а също и дъщеря ми Арабела.
	Тя не се изненада, че дори обикновено въздържаната й дъщеря посреща младия мъж с усмивка, която би засенчила дори чара на розите в градината. Елзбет кимна безмълвна. Предпочете да се отдръпне за миг, за да даде възможност на сестра си да говори първа.
	— Макар да не ни свързва роднинска връзка — започна тя, като го погледна с обичайната си прямота, — аз също се радвам, че сте дошли да ни посетите. Приятно ми е да се запозная с вас, сър.
	Той се усмихна любезно. Не целуна дланта й, а се задоволи само да се поклони. Това накара лейди Ан да заключи, че наистина е много добре възпитан.
	— А, скъпа моя братовчедке! — обърна се контът към Елзбет. — Особено съм щастлив, че най-сетне се запознах с последната останала дама от нашето уважаемо семейство. Вие сте красива като майка си, усмивката ви е сладка като нейната, а очите — също така нежни. Виждате ли, баща ми има неин портрет.
	Вместо да вземе ръката й, контът сложи ръце на раменете й и леко я целуна по двете бузи. Лицето на Елзбет стана пурпурно, но не се отдръпна. Погледът й се втренчи в братовчед й с нещо, което наподобяваше очаровано страхопочитание.
	Той отстъпи крачка назад, разпери ръце, сякаш да прегърне цялата група, и каза с усмивка:
	— Всички вие сте толкова любезни към мен, един чужденец. Вече чувствам всички ви като свое семейство, макар да имам кръвна връзка само с малката си братовчедка — замълча и ги погледна очаквателно.
	Графът, който съзря на лицата на трите жени нетърпението им да изпълни домакинските си задължения, се изкашля и заяви с глас, който се стори на Арабела донякъде ненужно хладен:
	— Мосю, позволете ми да ви поканя да останете за известно време в Ившам Аби, ако, разбира се, нямате други неотложни ангажименти. От само себе си се разбира, че ако…
	— Бях тръгнал с приятели на лов в Шотландия — побърза да каже гостът, като отново разпери ръце, при което графът изпита желание да го удари. — Но смея да ви уверя, милорд, че оставането ми тук би ми доставило огромно удоволствие. Едно особено приятно удоволствие.
	В този момент графът вече беше сигурен, че иска да застреля Жервез дьо Трекаси.
	— Чудесно, графе — каза Арабела.
	— О, моля ви, наричайте ме Жервез. За нещастие моята титла не е нищо повече от една празна дума. Пред вас стои един обикновен емигрант, откъснат от дома си от онзи проклет корсикански парвеню.
	— Какъв ужас! — обади се Елзбет и в очите й блеснаха сълзи.
	„О, Господи, каза си Джъстин, направо да повърнеш!“
	— Е, поне успях да оцелея. Ще продължа да се боря за оцеляването си и след смъртта или победата над онзи корсиканец ще си възвърна онова, което е по право мое. Моя скъпа Елзбет, вие имате сърце на ангел, след като сте в състояние така добре да разберете чувствата ми. Колко приличате на майка си! Моята леля Магдален беше една богиня, една истинска нежна и любяща богиня.
	Трудно му беше, но все пак Джъстин успя да сдържи изсумтяването си. Любезният глас на французина обаче накара черните му вежди да се извият иронично. Стори му се, че забелязва пресметлив блясък в тези черни очи всеки път, щом погледнеше Елзбет. Споходи го циничната мисъл за десетте хиляди лири на девойката. Французинът беше облечен като богат млад денди, което го наведе на още по-циничната мисъл, че бе много вероятно настойчивите кредитори да посетят Ившам Аби.
	— Скъпо мое момче — рече лейди Ан, като леко докосна ръката му. — Наближава време за обяд. Сега ще позвъня на лакея да внесе багажа ви. Следобедът е на наше разположение, за да се опознаем по-добре.
	Гостът я дари с момчешка усмивка, която, помисли си Джъстин, беше предварително пресметната да разбуди майчинските й чувства.
	— Аз съм ваш роб, скъпа госпожо — промърмори Жервез над ръката й, което отново възмути графа.
	В края на вечерта графът бе стигнал до извода, че всъщност младият мъж не е ничий роб. Напротив, трите жени бяха до голяма степен завладени от чара му. Дори неговата Арабела приемаше присъствието му без да задава въпроси. Тази вечер тя се бе усмихвала повече пъти, отколкото през дните, откакто той самият бе дошъл в имението. Това не му харесваше.


	Следващите няколко дни накараха графът да се чуди дали все още е сгоден. Виждаше Арабела съвсем рядко. Ако не беше заета с пробите за булчинската си рокля при шивачката, тя беше на езда, за риба, на разходка из околността, на гости на съседите, следвана неотлъчно от французина. Накратко — държеше се с пълно безразличие към графа, своя годеник. Щеше да бъде разярен, ако я бе заловил да флиртува с Жервез дьо Трекаси. Но не, това, което виждаше, бе една млада жена, която останалите всячески се стремят да разсеят от скръбта й. Много пъти с удивление я бе виждал радостна и пълна с живот. Беше жалко, че самият той, изглежда, не бе в състояние да я накара да се чувства така. Фактът, че Елзбет придружаваше Арабела и братовчед си в разходките им, не го успокояваше. Все по-силно усещаше товара на несправедливостта. Но след като беше граф и следователно много важна личност, той всячески се стараеше да запази спокойствие и самообладание. В резултат на това се оказа, че се държи към трите жени като техен весел и толерантен чичо. Поведението му караше лейди Ан често да повдига учудено вежди, а ако Арабела можеше дори само да предположи мислите му, сигурно щеше да започне да скърца със зъби.
	Единственият си съюзник графът откри в лицето на доктор Брениън. Една вечер, докато лейди Ан и тримата по-млади членове на компанията играеха вист, като Арабела партнираше на французина, докторът заяви на Джъстин:
	— Несъмнено младият конт е напълно безвредна личност, въпреки че не преставам да се чудя на схващанията му за време. Бих казал, че ги намирам за подозрително безгрижни. Питам се защо той не се е обадил още преди години? В края на краищата старият граф беше негов чичо по брак. Защо е чакал той да умре, за да се обади? Да, този въпрос не ми дава покой.
	Графът, който наблюдаваше как французинът умишлено губи ръка в полза на лейди Ан, предизвиквайки по този начин Арабела, отговори.
	— Великолепно наблюдение, бих казал. Може би обяснението се крие в предишните му занимания.
	— Едва ли би могъл да има богат предишен опит. Прекалено е млад. Попитах го за възрастта му и той ми отговори, че е на двайсет и три. Това означава, че е само четири години по-млад от вас, Джъстин. На мен ми се струва просто момче.
	— А аз старец ли ви изглеждам?
	— Не, но сте мъж. Знаете кой и какво сте. Що се отнася до конта… — той сви рамене. — Чудя се за какво ли мисли постоянно. А той не престава да мисли върху нещо, дори по-скоро нещо да планира. Не ми харесва тази работа.
	— А аз започнах да се чудя откъде извира този негов неизчерпаем чар. Може би му е вроден? Много добре се справя. Доста по-добре от други мъже, които са два пъти по-възрастни от него. Планира, казвате? Ще видим.
	В този миг Жервез хвърли картите си с престорено отчаяние и възкликна:
	— Елзбет, вие ми взехте пиката. Не го очаквах. Арабела, простете грешката ми, но какво мога да очаквам, след като съм обграден от три красиви жени? Доволен съм, че успях да спечеля поне две ръце.
	— Бяхте невнимателен, Жервез — отвърна Арабела. Тя не обичаше да губи, но все пак усмивката не бе слязла от лицето й. — Мамо, Елзбет, поздравления. Добре се справихте.
	— Чудя се дали ще ни поканят с вас за чая — каза графът на доктор Брениън. После стана бавно, приковал поглед в годеницата си. — Мадам — обърна се той към нея. — умираме от жажда. Имате ли някакво подходящо предложение?
	— Да — каза тя, като се приближи към него. Надигна се на пръсти и добави: — Само почакайте, докато се венчаем, и ще видите. Едва тогава ще можете да оцените по достойнство предложенията ми.
	— Мадам, вие ме шокирате — отвърна извънредно доволен графът.
	— Защо я нарича мадам, а не Арабела — обърна се контът към лейди Ан.
	— Защото все още не са женени — отговори му тя и намигна на графа.


	На следващата сутрин графът с удоволствие установи, че Арабела бе дошла да закуси с него.
	— А, ето ви и вас. Надявах се да дойдете. Как сте днес?
	— Спах добре. Слава Богу, нямах никакви призрачни гости. Защо сте се надявали да ме срещнете на закусва? — Той седна и остави Крупър да му сервира.
	— Откакто французинът дойде в Ившам Аби, не сме имали много възможността да се виждаме. Виждам, че сте добре, че се усмихвате и изглеждате напълно доволен. Това е добре. А сега трябва да вървя. Беше ми приятно да ви видя, сър. — Грабна една препечена филия, отпи глътка от кафето си и скочи от стола, приковала вече очи във вратата.
	— Мадам? Имате трохи на брадичката си. Загубили сте и благоприличието си, ако изобщо някога сте го имали. Но преди всичко, едва ли искате гостът да ви сметне за лакомница.
	Арабела махна с пръсти трохите.
	— Благодаря ви, че ми казахте. А сега трябва да побързам. Не ми се иска да закъсняваме много следобед.
	— Къде смятате да отидете днес? — В гласа му прозвуча раздразнение, макар че не искаше да се издава. Пое си дълбоко дъх, за да се успокои.
	Тя спря, обърна се и му се усмихна с любов. Да, сигурен беше, усмихна му се с любов или с нещо достатъчно близко до нея.
	— Ще отидем с Жервез и, разбира се, с Елзбет да разгледаме римските развалини в Сейнт Едмъндс.
	— Не си спомням да сте ме канили. — Сега пък хленчеше като глупак.
	Арабела наклони глава на една страна.
	— Но, сър, вие вече посетихте развалините. Не помните ли? Казахте ми, че преди да дойдете в Ившам Аби, сте се разходили из околността.
	— Мадам, след два дни ще бъдем женени. — Мили Боже, сега пък тонът му беше като на пребито куче.
	— Това е нещо, което едва ли ще забравя — отвърна му. — Ако желаете, можете да се присъедините към нас, сър. Сигурна съм, че Жервез и Елзбет няма да имат нищо против. Просто не ми се искаше да ви отегчавам.
	Графът се надигна от стола си, приближи се до годеницата си и сложи ръце на раменете й.
	— Държа се така, защото не сте край мен през последните няколко дни.
	Арабела усети как пръстите му леко галят раменете й. Харесваше й. Искаше й се да продължава да го прави. Вдигна глава с надеждата, че той може би ще я целуне. Не го направи. Не го бе правил от онази нощ преди седмица.
	— Можете да ме имате толкова, колкото пожелаете — каза тя, като го гледаше напрегнато в устата. — Искате ли днес да си остана вкъщи?
	— Не. — Всъщност искаше да каже да. Искаше да я заведе при езерото с лилиите и да я люби. — Не, вървете. Само не ме забравяйте, мадам.
	— Това е невъзможно — въздъхна тя и отпусна глава върху рамото му, а ръцете й се плъзнаха зад гърба му. — Толкова е приятен допирът до вас, сър. Вие сте такъв стегнат, силен и уверен… — едва не добави, че се чувства като в прегръдката на баща си, но реши, че това не е най-подходящото нещо, което може да каже на бъдещия си съпруг.
	— Вие също, мадам — мека, силна, и уверена. Особено ми харесва допирът на гърдите ви до рамото ми — ето, беше я шокирал. Но тя го заслужаваше. Вместо да се възмути, Арабела се надигна на пръсти и целуна трапчинката на брадата му. Притисна се по-силно към него и се засмя:
	— Харесва ми как гърдите ви притискат бюста ми.
	Само за миг Джъстин стана по-твърд от крак на стол.
	Внимателно я отдалечи от себе си.
	— А сега вървете или ще ви съборя на масата сред яйцата и херингата и ще направя с вас това, за което от доста време мисля.
	Слава Богу, че оставаха по-малко от четирийсет и осем часа, преди похотта му да бъдеше провъзгласена за съвсем законна, което щеше да му даде възможността да предяви съпружеските си права.
	Арабела го прегърна отново, целуна брадата му още веднъж и излезе от трапезарията.
	Графът се зае със закуската си. Опита се да отвлече мислите си от изтънченото удоволствие, което знаеше, че го чака през първата брачна нощ, и се съсредоточи върху говеждото филе.
	Беше си съставил план, който да заангажира изцяло ума и тялото му през деня. Сутринта има среща с Блекуотър, по-късно сподели обеда си с лейди Ан и доктор Брениън, който, както мислено си отбеляза, напоследък бе станал ежедневен посетител на Ившам Аби, а следобеда наобиколи десетина от арендаторите си. Беше доста късно, когато се върна в имението си и прибра жребеца си в конюшнята. Тъй като все още бе достатъчно светло, реши да огледа набързо стопанския двор. Кравите не бяха още прибрани за вечерното доене и само няколко пилета кълвяха лениво покрай насипания с чакъл двор на курника. Отиде към голямата, двуетажна плевня и спря за миг, за да вдъхне дълбоко сладкия мирис на сено. За негова изненада и удоволствие Арабела се появи иззад плевнята, бавно отвори предната врата и се скри вътре.
	Няколко минути остана неподвижен, докато в главата му се бореха желанието на тялото му да я последва и мисълта за клонките на подобно действие.
	— О, по дяволите! — рече той на козела, който се взираше в ботушите му. Вече си представяше как Арабела е легнала по гръб върху дебел пласт сено. Лесно можеше да види себе си върху нея — как я гали, как целува всеки сантиметър от тялото й. Какво значение имаха два дни? Тя щеше да стане негова жена.
	Направи крачка към плевнята и замръзна. Долови някакво движение. Обърна се и видя Дьо Трекаси да крачи към плевнята, а плащът му се развяваше при всяка негова крачка.
	Обзе го някакво предчувствие. Не се обади на французина. Не се помръдна, за да го поздрави. Остана на мястото си, без да откъсва очи от елегантния млад мъж, когото не бе мразил до този момент, а само бе презирал, защото не му бе вярвал.
	Жервез спря за миг пред вратата на плевнята, хвърли бърз поглед наоколо, дръпна дръжката на вратата и както Арабела вече бе сторила, изчезна в сумрака.
	Графът посегна към хълбока си. Там години наред бе стоял смъртоносният му меч. Ръката му се сви в юмрук, защото там нямаше нищо по-смъртоносно от джоба му. Пое дълбоко дъх няколко пъти и остана на мястото си, без да откъсва очи от вратата. Арабела беше в плевнята. Французинът също бе отишъл в плевнята.
	Не, не можеше да повярва на очите си. Сигурно имаше някакво обяснение. Обяснение, което щеше да го накара да се смее над самия себе си. Потърси го, но усети само как стомахът му се свива на топка от черните, вцепеняващи мисли. Почувства как губи част от себе си — част, която още не бе напълно разбрал и изследвал. Но не, не бе възможно това да е истина.
	Времето минаваше, но той не помръдваше. Откъм ливадата, която се намираше точно зад стопанския двор, долетя настойчивото мучене на кравите. Слънцето бързо клонеше на запад и къпеше плевнята в нежното злато на залеза. Денят си отиваше така, както си бяха отишли много други дни.
	Вратата на плевнята се отвори и отвътре припряно се измъкна гостът. Отново се огледа с вид на човек, който не желае да бъде разкрит. Оправи копчетата на панталоните си с движение, което накара графът да потрепери от ярост, после изчисти няколко сламки от краката и наметалото си и се насочи към Ившам Аби.
	Джъстин отново остана на мястото си, без да откъсва очи от вратата на плевнята. Не му се наложи да чака дълго. Вратата се отвори и отвътре излезе Арабела. Косата й падаше разрошена над раменете й. Тя спря за миг, протегна се отмаляло и тръгна бавно към къщата, като си тананикаше тихо. На всеки няколко стъпки спираше, за да почисти сламките от дрехата си.
	После помаха на момчетата, които подкарваха кравите към плевнята за вечерното доене.
	В главата на графа се въртеше ужасяващ калейдоскоп от картини. Ясно виждаше първия човек, когото бе убил в бой — един млад френски войник. Куршумът му бе оставил смъртоносно червено петно върху ярката му куртка. Виждаше съсухреното, изкривено от болка лице на стария сержант, когото бе пробол с меча си. Виждаше удивлението от неизбежната смърт, изписано в очите му. Сега му се искаше да повърне, както тогава.
	Графът не хранеше романтични илюзии. Житейският му опит отдавна го бе научил, че животът е твърде скъпоценен, за да бъде пропилян в жарта на страстта.
	Обърна се и тръгна към новия си дом. Раменете му бяха изправени, походката му — стегната, а изражението — овладяно. Но очите му оставаха празни.


>	ДВАНАДЕСЕТА ГЛАВА

	— Днес ни е събрала една радостна и свята церемония. Дошли сме, за да съединим пред нашия Бог две от неговите чада — негова светлост Джъстин Морли Девърил, десети баронет Лат, девети виконт Силвърбридж, седми граф Страфорд, и лейди Арабела Илейн Девърил, дъщеря на покойния уважаем граф Страфорд, в най-святата от всички земни връзки.
	Бе видял французинът да оправя панталоните си на излизане от плевнята.
	Но предишния ден тя го бе целувала, бе му говорила дръзко и се бе притискала към него. Беше му говорила така дръзко, сякаш точно знаеше какво мъжете правят с жените. Исусе, не можеше да понесе тази мисъл!
	Арабела обърна глава настрани и погледна към графа. Пожела си той да я погледне, но Джъстин не извръщаше глава. Очите му оставаха впити в лицето на свещеника. Предишната вечер й се бе сторил някак отчужден. Дори се бе държал хладно. Реши, че вероятно целият този шум около сватбата го бе изнервил. А може би се боеше да се приближи до нея, за да не се опита да я прелъсти. Нямаше нищо против отново да й каже колко му е приятен допирът на гърдите й. Този спомен я накара да потръпне. Тази нощ щеше да получи много повече. Не знаеше какво точно се крие зад тези думи, но гореше от нетърпение да разбере.
	— Ако някой оттук присъстващите има възражения против съединението на този мъж и тази жена, нека стане и говори сега.
	Беше се срещнала с французина в плевнята и му се бе отдала. Хладнокръвно и доброволно му бе изневерила. Искаше му се да убие и двамата, но не го стори. Знаеше какъв е залогът.
	Видял бе сламките в косата й, роклята й бе измачкана и освен това тя си бе тананикала. Несъмнено изживяното й бе доставило огромно удоволствие. Отново му се прииска да ги убие. Но нали се бе държала така свободно с него, така отстъпчиво. Очевидно го желаеше, нали?
	Лейди Ан почувства как гърлото й се стяга и бързо преглътна. Винаги се бе учудвала на майките, които плачеха на сватбите на дъщерите си, обикновено след като бяха направили всичко възможно, за да уредят тези женитби, включително и многократното купуване на младоженеца. Но не беше в състояние да сдържи сълзите си. Арабела беше толкова красива. Приличаше силно на баща си… и на Джъстин. Но всъщност тя изобщо не приличаше на баща си. Беше мила, със силна воля и упорита. Беше всичко, което една майка можеше да иска от дъщеря си. Още една сълза се търколи по бузата й.
	— Очевидно няма никой, който да застане между двама ви — тихо изрече свещеникът. — Да продължим. Милорд, бихте ли повторили след мен: „Аз, Джъстин Морли Девърил, вземам теб, Арабела Илейн…“
	Стори му се, че ще се задуши. Не, по-добре нея да удуши. Но имаше нещо странно. Арабела нито веднъж не бе погледнала към французина, откакто бе влязла в салона същата сутрин. Беше толкова красива в светлосивата копринена булчинска рокля! Косата й бе прибрана на кок, прихваната с диамантени гребени, които от време на време проблясваха. Няколко дълги плитки се спускаха леко върху белите й рамене.
	Защо не поглеждаше към любовника си? Кога ли французинът й бе станал любовник? Първия ден, когато бе пристигнал? Не, едва ли. Очевидно бе изчакала три дни, след което му бе позволила да я има в плевнята. Значи му се отдаваше вече цяла седмица. Цяла седмица!
	Беше го направила, след като му бе казала, че ще стане негова жена. Предателството й бе заседнало като жлъч в гърлото му. Трябваше да я отхвърли още в този миг, да каже на всички, че тя е една уличница, която има вярност не повече от една змия. Отвори уста. Не, не можеше да го направи. Не желаеше и не можеше да се откаже от Ившам Аби. Не трябваше да прекъсва линията на Девърилови.
	— Аз, Джъстин Морли Девърил, вземам теб, Арабела Илейн за моя законна съпруга…
	Гласът му беше тих, но Арабела долови някаква грубост. Вдигна глава с надеждата, че ще каже тези думи към нея, но той не я гледаше. Погледът му бе спрян в някаква точка. Странно! Стори й се, че чува Елзбет да въздиша. Усмихна се на Джъстин, но той пак не погледна към нея. Беше по-висок от баща й. Стана й приятно от това откритие. Но защо не поглеждаше към нея?
	Лейди Ан усещаше как проклетите сълзи пълнят очите й. Не ги желаеше, но те продължаваха все така да извират. Единствената й дъщеря се омъжваше. Сега вече щеше да стане истинска жена. Изглеждаше толкова красива. Така силно приличаше на баща си и на човека, който скоро щеше да й стане съпруг. Тези сиви очи, тази гъста, черна, лъскава коса! Едва ли щеше да стане баба на някое русокосо и синеоко момченце или момиченце, които да приличат на нея.
	Джъстин беше мъж, заслужаващ възхищение — силен, хубав, добре сложен — с една дума мъж, когото Арабела лесно щеше да обикне. Стоеше така изправен и се владееше толкова добре, докато повтаряше брачната клетва. През последните пет години бе знаел, че ще се ожени за Арабела. Никога не се бе отричал от обещанието си и никога не се бе колебал, поне доколкото знаеше лейди Ан. Съпругът й не й бе споменавал дали Джъстин е поставял под въпрос решението му. Чудеше се дали сега, когато денят бе настъпил, младият мъж все още таеше някакви съмнения. Не, не бе възможно. Просто залогът бе твърде голям. Освен това бе видяла как двамата се гледат. Щяха да бъдат щастливи. Не само това. Лейди Ан прикри усмивката си. Онази вечер, когато двете с Елзбет се бяха върнали неочаквано от Талгарт Хол, тя бе видяла в очите му да гори силно желание. Всичко щеше да бъде наред.
	— В името на Бога и по неговите закони и заповеди, вие, Арабела Илейн Девърил, повтаряйте след мен…
	Елзбет се бе напрегнала да чуе как графът повтаря думите след свещеника. Гласът му беше дълбок, но звучеше някак странно суров. Видя, че Арабела не откъсва очи от него, докато говори, а от устните й не слиза удивена усмивка. Или по-скоро нетърпелива усмивка. Елзбет също се усмихна.
	Беше му изневерила. Съвсем преднамерено го бе измамила с онова нещастно дребно френско копеле. Беше му говорила така дръзко, а той бе вярвал в невинността й, в искреността й, в простодушието й. Но не бе имало нищо подобно. Искаше му се да завие от болка. Едва понасяше мъката си.
	Арабела произнасяше клетвата си с висок, ясен глас:
	— Аз, Арабела Илейн, вземам теб, Джъстин Морли Девърил, за мой законен съпруг, за да те обичам и почитам, и да ти се покорявам…
	_„Покорявам…“_ Мислите на лейди Ан се вкопчиха в тази единствена дума. Твърдоглавата й дъщеря правеше голяма отстъпка от нрава си, давайки тази клетва. Спомни си как самата тя бе изрекла същата клетва към един друг граф Страфорд. Сякаш оттогава бе минал само миг. Гласът и се носеше неуверено и едва доловимо в голямата катедрала. Знаеше, че властният й баща, маркизът на Одъртън би я убил, ако не се омъжеше за човека, когото той й бе избрал.
	_„Покорявам…“_
	Бе запратил тази дума към нея още същата вечер, когато тя се бе опитала да се освободи от ръцете му, които я мачкаха като чукове. Беше се покорила, беше се подчинила, а страховете и болката й сами се усилваха от настойчивите му желания. Винаги му се бе подчинявала, защото нямаше друг избор, а когато той не я ругаеше за това, че само лежи пасивно под него, бе отмъщавал на тялото й по други начини. Жестоките му желания превръщаха нощите й в кошмар. Жалко, че баща й не бе умрял преди брака, който й бе наложил насила, а се бе споминал, хвърлен от коня си по време на лов само две седмици, след като тя бе станала графиня Страфорд.
	Изглежда, че животът бе низ от съжаления. Бе мразила съпруга си повече, отколкото преди това би повярвала, че е възможно да се мрази човешко същество. Поне й бе дал Арабела. Ако се бе отнасял към дъщеря й с такава омраза, с каквато се бе държал към Елзбет, сигурно щеше да я доведе дотам, че щеше да го убие. Но той бе обожавал Арабела повече от самия живот. Колко странно за един деспот, който бе мечтал за син.
	Лейди Ан отново се замисли за Джъстин, който след едно необяснимо колебание тъкмо поставяше на средния пръст на Арабела златна халка.
	Тананикаше си. Ясно чуваше в главата си гласа й — нежен, самодоволен. Пееше си, когато бе излязла от плевника. Продължаваше да си тананика, дори когато чистеше сламките от косата си. Пееше си даже когато оправяше роклята си. Спомняше си ясно как се наведе и махна една сламка от обувката си. Невярна кучка!
	— С властта, дадена ми от църквата на Англия, ви обявявам за мъж и жена.
	Свещеникът се усмихна широко. Погледна младата двойка и прошепна в ухото на графа:
	— Вие сте невероятно щастлив човек, милорд. Лейди Арабела е изключително красива. Вече можете да целунете булката.
	Графът стисна зъби. Трябваше да погледне към нея. Тя беше негова жена. Завинаги! Насили се да наведе глава и леко докосна устните й. Господи, тя беше нежна, влажна, нетърпелива. Уличница! Гадеше му се от ослепителното сияние на лицето й. Бе се опитала да задържи устните си допрени до неговите, а когато той се бе отдръпнал, му се бе усмихнала палаво. Джъстин побърза да обърне глава и се втренчи в златния кръст над лявото рамо на свещеника.
	Лейди Ан се улови, че се моли Джъстин да бъде нежен с Арабела. Мисълта я накара да се усмихне. Целия следобед се бе суетила около дъщеря си. Бе й показвала частите на облеклото, на които до този момент девойката почти не бе обръщала внимание. Беше й се карала, че не стои мирна, докато прислужницата се занимаваше с косата й. Накрая бе решила, че е време да изпълни своето задължение като майка. Нервно нареди на прислужницата да ги остави сами и започна:
	— Любов моя, довечера ще бъде първата ти брачна нощ. Трябва да знаеш, че ще настъпят някои промени. Имам предвид, че Джъстин ще бъде твой съпруг, а това означава много неща. Например…
	Арабела я бе прекъснала със смях:
	— Мамо, да не би да имаш предвид неминуемата загуба на девствеността ми?
	— Арабела!
	— Виж, мамо, съжалявам, че те шокирах, но татко още преди време ми описа детайлно целия този… процес, въпреки че, ако трябва да бъда точна, татко го нарече съчетаване. Не се боя, мамо. Напротив, не мога да се сетя за нищо по-приятно от правенето на любов с Джъстин. Мисля, че той е много добър в това. Не си ли съгласна? Един мъж трябва да добие опит и… хмм… умения още преди сватбата. Мислиш ли, че ще го разочаровам? О, Боже, знам съвсем малко или почти нищо за това как наистина става. Може би ще ми дадеш съвет какво да направя, за да го накарам да повярва, че го смятам за… хмм… красив и че изобщо не ме страх от него?
	Лейди Ан не знаеше нищо такова. Един мъж красив? Може би наистина бе такъв, но тя винаги се бе страхувала, така че бе стискала очи колкото може по-силно. Красив мъж! Никога не се бе замисляла над такава възможност. Може би… Остана безмълвна, загледана в дъщеря си. Не можеше да й помогне със знания. Значи баща й й бе казал всичко? А беше ли й казал, че мъжете са диви и брутални, и изобщо не ги е еня за болката на жената? Не, очевидно не беше. Само й бе описал процеса. Копеле! Само по себе си това бе достатъчно отвратително. Всъщност може би трябваше самата тя да помисли повече по този въпрос. Представи си доктор Брениън и се изчерви като залез пред буря.
	— Мамо, добре ли си? О, разбирам. Сигурно мислиш, че не би трябвало да зная всичко това. Кълна ти се, че не съм паднала жена, но ми се струва извънредно глупаво жените да не се наслаждават на правенето на любов. Знам, че на много момичета им се втълпява, че това е само едно неприятно задължение. Е, мисля, че те заслужават някой досаден грозник в леглото си. Знам, че с татко сте били различни. Сигурна съм, че ние с Джъстин също ще бъдем различни. Ще ни бъде добре заедно. А сега престани да се безпокоиш. Обичам те, мамо. Не се тревожи за мен.
	— Сигурна ли си, че няма нищо, което бих могла да ти кажа? — Лейди Ан й се искаше да потъне вдън земя, но се стараеше да се държи нормално. Боже, колко го мразеше, мразеше до дъното на душата си! Арабела искрено вярваше, че баща й бе обичал майка й! Мислеше, че той й бе дал наслада в леглото! Мили Боже, каква пародия само бе бракът им! А тя бе жертвата в него.
	— Не, мамо, но ти ми изглеждаш много бледа. Поне вече не се червиш. Не се притеснявай за мен. Знаеш, че те обичам и че ми е много приятно да се грижиш за мен. — Арабела отново прегърна майка си и я притисна силно. Лейди Ан не можеше да се отърве от усещането, че двете бяха разменили ролите си.


	По-късно същата вечер лейди Ан връзваше панделките на красивата бяла копринена нощница на Арабела. Почувства как вълнението на дъщеря й се предава и па нея. Беше усетила, беше видяла очакването и желанието в очите на дъщеря си. А очите на Арабела искряха. В тях нямаше страх. Имаше само желание.
	Накара девойката да седне и започна да разресва косата й.
	— Стига толкова, мамо — помоли я Арабела и скочи на крака. — Скоро ли ще дойде? О, мамо, не искам да си тук, когато той дойде при мен.
	— Много добре. — Лейди Ан отстъпи крачка назад, и постави гребена върху шкафа. — Джъстин ще бъде възхитен. Толкова си красива! Едва ли някога те е виждал с разпусната коса. Всъщност не, спомням си, че онази нощ, когато ви заварих двамата, косата ти не беше прибрана. Арабела, моля те, остави на мира копчетата на нощницата.
	— Знам — отвърна Арабела и направи няколко танцови стъпки покрай майка си. — Трябва да оставя това за по-късно.
	Лейди Ан преглътна от изненада.
	— Джъстин ще дойде всеки миг. Сега ще те оставя сама. — Понечи да си тръгне, но се спря, обърна се и прегърна дъщеря си. — Бъди щастлива, Арабела. Истински щастлива. Не се ядосвай, ако нещо не тръгне както трябва… — О, Господи, какво ли друго можеше да й каже? Как би могла да я предупреди? Ами ако Джъстин беше същият като съпруга й?
	— Татко никога не е правил грешки, когато е ставало дума за мен, мамо — съвсем тихо и нежно каза тя.
	Лейди Ан бързо вдигна глава към дъщеря си. Може би беше само във въображението й, но й се стори, че за миг долови тъжна увереност в гласа на дъщеря си. Не, не беше възможно. Поклати глава и рязко се обърна.
	— Надявам се, че си права, Арабела. Лека нощ, любов моя. Надявам се утре сутрин да видя усмивка на лицето ти.
	— Голяма усмивка, маман.
	След като майка й излезе, Арабела няколко пъти прекоси стаята напред-назад. Гореше от предусещане за нещо приятно. Обичаше изненадите, а тази нощ… Тя нетърпеливо обхвана раменете си. Погледна случайно към „Танца на смъртта“ и се изплези на картината, защото мразеше несигурността и се боеше от неизвестното. Очите й се преместиха към голямото легло. Тъкмо се чудеше с дяволита усмивка, дали случайно майка й не бе срещнала Джъстин и не му бе казала да си върви по пътя, когато вратата се отвори и в стаята влезе съпругът й. Изглеждаше великолепно в тъмносиния си брокатен халат. Видът му накара сърцето й да забие по-бързо. Краката му бяха боси. Едва ли под халата носеше нещо друго. Надяваше се да е така. Гореше от желание да свали дрехата от него. Искаше най-сетне да го види гол. Вече беше неин.
	Графът затвори вратата и превъртя ключа.
	— Радвам се, че не ме накара да чакам повече, Джъстин. Знаеш ли, никога преди не съм прекарвала нощта в тази спалня? Едва ли бих го сторила, ако бях сама. Но след като си тук, съмнявам се, че изобщо ще забележа тази проклета картина. Харесва ли ти косата ми? А нощницата ми? Мама ме накара да я облека.
	Говореше твърде много, знаеше го, но това едва ли имаше значение. Беше младоженка и бе нормално да е нервна. Беше толкова нервна, че дори направи реверанс на Джъстин.
	А той стоеше до вратата, без да помръдва. Просто я гледаше с ръце кръстосани пред гърдите си.
	— Косата ти е красива. Нощницата ти е хубава. Изобщо изглеждаш много девствена. Поласкан съм, но също тъй и малко изненадан.
	— Наистина се надявам да ти е приятно. А защо си изненадан? — Обзета от вълнение, не забеляза нищо странно в гласа му.
	Графът не помръдна и не отговори на въпроса й. Арабела с лека стъпка се приближи до него. Сложи ръце на раменете му, повдигна се и го целуна.
	Джъстин я сграбчи и я отблъсна назад. Арабела залитна, но успя да сграбчи облегалката на едно кресло и да се задържа на крака. Погледна го, зяпнала от изненада.
	— Джъстин? Какво има? Какво се е случило? Не искаш ли да ме целунеш?
	Искаше да я убие! Не, не можеше да го стори. Но щеше да я накара да страда. Щеше да я нарани така, както тя бе наранила самия него.
	— А сега свали нощницата си — каза той с глас по-студен от зимен скреж. — Сваляй я още сега, и то бързо.
	Сега го разбра. Мъжете са си мъже. Баща й й беше казал, че понякога мъжете се напиват в най-неподходящи моменти.
	— Джъстин, ако си се напил, бих предпочела да не… — Гласът й падна като камък, пуснат от висока скала.
	Беше забелязала напрегнати жили на шията му. Беше видяла яростта в сивите му очи. Ярост ли?
	_Към нея?_ Но какво ставаше? Та той трябваше да бъде така възбуден, както и тя самата. Беше я целувал с такова удоволствие, бе я притискал към себе си. Беше й казал, че иска да усеща гърдите й до тялото си. Ето сега имаше тази възможност. Това беше нейната, но и неговата първа брачна нощ. Какво го бе накарало да се разгневи?
	— Прави, както ти казвам, уличнице, или ще ти съдера дрехата!
	_Уличница! Той току-що я бе нарекъл уличница?_ Можа само да го погледне безмълвно.
	— Не разбирам — рече тя, като отстъпваше бавно, без да откъсва очи от него. Застана на разстояние от него зад едно голямо кресло и добави: — Моля те, кажи ми какво става? Защо ме нарече така? Как бих могла да съм уличница? Аз съм само на осемнайсет години и съм женена едва от пет часа. Девствена съм. Нещо повече, аз съм твоя жена.
	Без съмнение в очите му се четеше ярост. Джъстин не каза нищо. Тръгна бавно към нея. Арабела не разбираше какво става, но не беше глупава. Избяга му от другата страна на креслото. Скоро той я притисна в ъгъла между тоалетката и стената. Арабела протегна ръце пред себе си.
	— Джъстин, спри, моля те! Ако това е някаква игра, не разбирам правилата й. Не ми харесва тази игра. Баща ми никога не ми е казвал нищо подобно.
	Той се засмя — груб, дрезгав смях, който я изпълни със страх. Имаше нещо, което изобщо не беше наред. Той бе разгневен, но тя не знаеше защо.
	Изведнъж Джъстин я сграбчи за ръката, но тя се дръпна, успя да се освободи и хукна към вратата. Беше много бърза. Страхът й помагаше. О, Боже, вратата не можеше да се отвори! Дръпна я силно към себе си, после натисна навън, но без резултат. По дяволите, какво ставаше? Ключът! Съпругът й бе заключил вратата. Дланите й бяха мокри от пот. Сграбчи ключа и се опита да го превърти. Усети, че Джъстин стои зад нея й я наблюдава. Изведнъж сграбчи косата й и започна бавно и неумолимо да я навива около дланта си, докато тя не закрещя от болка и не се отпусна назад към гърдите му. Тогава той я завъртя с другата си ръка, за да застане с лице към него.
	Дълго, много дълго той само се взираше в лицето й. Накрая каза тихо:
	— Ще правиш каквото ти кажа, и то веднага щом ти кажа. Сигурен съм, че не искаш да знаеш какво ще ти сторя, ако не ми се подчиняваш.
	Арабела инстинктивно почувства, че с него не можеше да се спори, че той не е в състояние да приеме разумен довод. Не можеше да спори, но трябваше да опита да се спаси. Стисна зъби заради силната болка и вдигна рязко коляно нагоре. Удари само твърдото му бедро. Беше се оказал по-бърз от нея.
	Очите му бяха станали почти черни от гняв. Сега щеше да я удари. Арабела се напрегна в очакване на удара. Вместо това той пое дълбоко дъх и дръпна косата й така, че лицето й се озова до неговото. Погледна я право в очите — очи, които толкова много приличаха на неговите — и изрече едва чуто:
	— Предполагам, че уважаемият ти баща те е научил, че с този номер можеш да събориш всеки мъж. Щеше да стане по-зле за теб, ако беше успяла. Тогава много щях да се ядосам. Може би щеше да ми се прииска да извия скъпоценната ти шия.
	— Джъстин! — уплашено извика тя.
	Той рязко пусна косата й, хвана дантелата около шията й и разпра нощницата й с такава сила, че Арабела се преви. Острият звук на цепеща се коприна прониза тишината на стаята. Девойката недоумяващо погледна разкъсаната нощница. Преди да успее да помръдне, Джъстин я смъкна от раменете й. Копчетата на ръкавите й отхвръкнаха. Усети погледа му по тялото си. Първо се спря на гърдите й, а след това по-долу, под корема й. Най-накрая усещането за безпомощност я подтикна към действие. Тя сви ръка в юмрук и замахна с все сила към лицето му.
	Джъстин улови ръката й.
	— Значи искаш да се биеш с мен, мадам? — попита той с тих, спокоен глас. Предишния ден й бе говорил с такава неподправена възбуда, с глас нежен и същевременно така настойчив. А тя му бе отвърнала всеотдайно. Вчера! Но не сега. Да, гласът му беше спокоен, но със спокойствието на смъртта. Толкова спокоен, че можеше да убие човек. Неочаквано я сграбчи през кръста и я преметна на рамото си.
	Арабела заудря с юмруци по гърба му, но той беше едър и силен и тя нямаше никакъв шанс. Джъстин я хвърли назад и тя се озова по гръб върху леглото. Дъхът й секна. Болезнено пое глътка въздух и се опита да се измъкне. Сграбчи завивката и понечи да се претърколи към другата страна на леглото. Той стисна глезена й и я завъртя обратно по гръб. Арабела изпищя.
	— Проклета да си, лежи и не мърдай! Да, така е много по-добре. А сега да огледам по-добре придобивката си.
	Мили Боже, този мъж беше луд! Иначе какво друго обяснение би могло да се даде за поведението му? Баща й сигурно би разбрал, ако мъжът, когото бе избрал да й стане съпруг, е извратен или ненормален човек, търсещ удоволствие в женската болка. Не, със сигурност това беше невъзможно.
	— Престани, Джъстин! — извика му тя. — Това е лудост, чуваш ли? Защо се държиш така? Няма да го позволя. Пусни ме, проклет да си!
	Джъстин не каза нищо. Погледът му не се откъсваше от гърдите й. Тя чувстваше, че очите му я изучават, но изражението му беше отегчено. Единствено гневът все още гореше силно и непрестанно в погледа му. Изведнъж почувства как я обхваща страх, силен страх.


>	ТРИНАДЕСЕТА ГЛАВА

	— Спри, проклет да си!
	— Имаш език на кръчмарска слугиня. Трябваше да се досетя, че това значи нещо — че в теб има нещо подло — нещо, което другите не забелязват. Нещо подло, скрито дълбоко в теб.
	— Подло ли? Какво подло, по дяволите, има в мен? Знам, че имам сприхав нрав. И ти също. Нищо подло няма в мен. Да не си луд?
	— Млъкни! — изръмжа той, без дори да поглежда към лицето й.
	Ужасената Арабела отново се опита да се отскубне от него, но той бързо стисна глезените й.
	— Посмей да мръднеш още веднъж и ще те завържа за леглото — изрече с такъв глас, че сърцето й се вледени. — Платих скъпо за наследството си. В цената си включена и ти, при все че се съмнявам дали ще изпитам голямо удоволствие. А за теб такова със сигурност няма да има.
	Трябваше да опита още веднъж. Понечи отново да го докосне, но той я плесна през ръката.
	— Защо постъпваш така, Джъстин? Какво съм ги сторила? Защо ме наричаш порочна? Защо ме нарече уличница? Моля те, кажи ми какво има. Сигурна съм, че има някаква грешка.
	Джъстин, който продължаваше да гледа гърдите й, каза тихо, сякаш на себе си:
	— Знаех си, че си красива. Знаех си, че плътта ти е бяла като девствен сняг. Толкова пъти съм си представял как лежиш по гръб точно така — бяла, а невероятната ти черна коса е разпиляна на възглавницата. Знаех си, че тялото ти няма да ме разочаровали се оказах прав. Не искам да те желая, защото ми се гади от похотта ми, но ще те взема. Господ ще ми прости, но ще те взема още сега, веднага. Трябва да го сторя. Този ужасен брак трябва да бъде изконсумиран.
	Погледът му отново се върна на гърдите й. Мили Боже, не бе възможно това да се случва с нея.
	— Питаш ме защо те нарекох уличница — продължи той. — Питаш защо се държа така с теб? Искаш да знаеш защо не се отнасям като с моята сладка малка девствена съпруга? Отвращават ме проклетите ти лъжи. Отвращават ме преструвките ти на невинна. Проклета да си, Арабела, ти ми изневери! Взе това гадно, дребно, френско копеле за любовник и за това, кучко, ще си платиш скъпо! — Хвана едната й гърда. Арабела се изви и изпищя. Той я зашлеви през устата с опакото на ръката си. — Сигурен съм, че това докосване нито те е изненадало, нито те е стреснало. — Вдигна ръка. — Не, не мога повече да понасям да те гледам как се правиш на проститутка. Сигурен съм, че ако продължа да те докосвам и галя, ти ще започнеш да стенеш и да викаш, нали? Не, ще пристъпя направо по същество. Както казах, за мен удоволствието ще бъде малко, а за теб — никакво. Поне с мен няма да изпиташ никакво удоволствие, проклета да си!
	Рязко стана от леглото и развърза колана на халата си. С едно движение на раменете си го смъкна на земята. Стоеше гол пред нея и внимателно наблюдаваше лицето й. Устните му се бяха изкривили в презрителна гримаса.
	Арабела не можеше да откъсне очи от него. Никога преди не бе виждала гол мъж. За Бога, той беше красив! Целият беше само мускули. Нямаше грам тлъстина но тялото му. Усети се, че го гледа с интерес, и сепнато пое дъх. Та той я бе нарекъл проститутка! Бе я обвинил, че е любовница на французина! Това беше лудост, просто лудост. Беше й споменал, че не иска да я докосва. Погледът й се плъзна надолу по корема му, към гъстите черни косми над слабините му, към члена му — твърд и готов. О, да, много пъти бе виждала как се съвокупляват конете и знаеше какво значи това. Само че Джъстин беше прекалено голям за нея. Нямаше да я насили. О, Господи, мразеше своята слабост, страха си, но все пак каза:
	— Джъстин, моля те, какво смяташ да правиш? Ти си твърде голям за мен. Не мисля, че ще стане нещо. — Той я погледна с такова изражение, сякаш всеки миг щеше да се изплюе върху нея. — По дяволите, та аз съм девствена! Не съм имала никакъв любовник, още по-малко онова нещастно френско копеле! Кой ти каза тази лъжа? Жервез? Кажи ми, проклет да си, кой ти каза това? — Тя отчаяно стисна бедра и прикри гърдите си с ръце.
	— Господи, каква чудесна актриса си била! — Той се разсмя. Арабела не се сдържа и отново погледна тялото му. Това го накара да се разсмее с такъв грозен и дрезгав глас, който я ужаси. — Повярвай ми, тялото ти лесно ще ме приеме в себе си. И престани най-сетне с проклетите си лъжи. Искаш да знаеш кой ме е излъгал за теб? Ще ти кажа. Никой не ме е лъгал. Никой нищо не ми е казвал за теб. Видях те с очите си. Видях теб и онова копеле да излизате един след друг от плевнята. Очевидно беше какво сте правили вътре.
	Дишането му беше хрипливо и Арабела едва успяваше да разбере думите му.
	— Може би все пак трябва да ти доставя удоволствие — продължаваше той. — Боя се единствено от това, че ще започнеш да крещиш моето име. А това ще бъде истински удар за мен. Не, просто ще се постарая бързо да приключа с тази работа. Викай и пищи колкото ти харесва. За мен няма значение.
	Тя не можа да изрече и дума. Само го гледаше и клатеше отрицателно глава. Беше я видял с французина? Да излизат заедно от плевнята? Но това беше невъзможно.
	Джъстин се подпря над нея, разтвори краката й и се отпусна между тях. Тя мълчаливо се съпротивляваше. Драскаше лицето му, удряше го с колене в слабините. Той просто натисна с длан корема й и притисна краката й със своите. Арабела почувства ръката му да се плъзга между бедрата й и застина.
	В този миг той разбра, че не е в състояние да я насили. Стана, отиде до тоалетката, загреба крем от едно бурканче и се върна при нея. Арабела продължаваше да лежи по гръб. Гледаше го с невярващи очи, скована от страх.
	— Не мърдай — каза й той и за да бъде сигурен, отново притисна с длан корема й. Тя се опита да се отдръпне, после застина. Гледаше ужасена как намазания му с крем пръст се спуска надолу. След това почувства как този пръст се притиска в нея. Отново се замята, опита се да се измъкне изпод ръката му, но въпреки това пръстът му си пробиваше път в нея, все по-дълбоко и по-дълбоко. Боже, как мразеше този човек! Той й беше напълно чужд, а пръстът му — истинско наказание. Плевнята! Каква беше тази история с плевнята?
	— Джъстин, спри, умолявам те! Моля те, не ме наранявай! Това, което каза, не е вярно. Нищо не се е случвало в плевнята. Та аз едва понасям французина. Защо… — думите й неочаквано бяха прекъснати от писък. На мястото на пръста бе дошъл членът му, който продължаваше да навлиза дълбоко в нея. Джъстин спря за миг, сграбчи ръцете й и ги притисна над главата й. Почти нежно отмести полепналите по мокрото и лице коси.
	— Господи, Джъстин, не мога да повярвам, че правиш това с мен! — Той продължаваше да прониква в нея. Кремът облекчаваше пътя му. Въпреки това болката я разкъсваше. Арабела ридаеше. Изведнъж той спря, защото бе достигнал до химена й. Вдигна глава и я погледна изненадано и несигурно.
	— Джъстин — прошепна тя, — недей!
	Тялото й се извиваше от болка, а душата й беше опустошена от някакво усещане, което не познаваше или не разбираше.
	Джъстин изръмжа гърлено, пусна ръцете й, подхвана бедрата й и ги повдигна. После рязко натисна и разкъса девствената ципа.
	Всичко свърши бързо. Той пъшкаше силно над нея, после неочаквано спря. Джъстин продължаваше да стои с извита назад глава, а ръцете му трепереха от напрежение, за да го задържат над нея. Той беше в нея. Съпругът й я бе насилил, беше я наранил, защото бе повярвал, че е любовница на французина.
	В Арабела не бе останала нито капка кураж или желание за борба. Беше му казала, че не е прав, но той не й бе повярвал. Болката намаля малко, докато членът му излизаше бавно от нея. Тя неволно простена.
	Джъстин се зачуди дали ще успее да стане. Яростта му се бе стопила. Арабела го гледаше, без да откъсва очи от него. Изглеждаше сломена. Не, едва ли беше възможно. Нима бе очаквала да го заблуди? Сигурно, по дяволите. Та тя беше девствена! Не бе очаквал това. Той срещна очите й, видя болката в тях. Осъзна какво й бе сторил и за миг се разколеба.
	Тя беше девствена. Беше му казала, че не е любовница на конта.
	Но след това съвсем ясно си припомни как французинът излиза от плевнята с наперената походка на човек, който току-що е удържал победа. След него от плевнята бе излязла и тя — разрошена, с раздърпани дрехи и с вид на жена, която току-що са любили. Да, току-що са любили, и то с голяма наслада. Тази картина отново го порази. Арабела беше подла. Беше му изневерила, а сега искаше да го излъже. Понечи да се извърне, все още без да каже нито дума, но след това погледна към нея. Краката й продължаваха да стоят разтворени. Кръвта й и семето му се бяха смесили с белия крем и се бяха размазали по бедрата й и по чаршафите. В този момент Джъстин се мразеше. Никога в живота си не бе наранявал жена, никога. Държал се бе като животно. Но, не, не! Бе търсил само възмездие. Всъщност не бе я наранил много. Просто я бе взел като мъж, който иска да изконсумира брака си с една жена. Беше го направил бързо, наистина бързо. Освен това бе използвал крем. Не я беше изнасилил. Щеше да бъде възмезден, ако я беше изнасилил, но не го бе сторил. Просто беше направил каквото трябва. Арабела го бе излъгала.
	Грабна една кърпа и я подхвърли. Арабела не посегна да я хване и кърпата просто падна върху корема й.
	— Избърши се. Изцапана си.
	Тя не помръдна. Гледаше към него, но всъщност не го виждаше и не искаше да го вижда след това, което й бе сторил. Той я смяташе способна на подобна измама. Не виждаше смисъл в казаното от него, но го вярваше. Значи беше груб и жесток.
	— Не ме гледай така — горчиво изрече той. — Направих само това, което бе нужно, за да осигуря наследството си. Не съм те изнасилил. Използвах крем. — Прекара пръсти през косата си. — По дяволите, значи съм грешал за девствеността ти. Това наистина ми дойде изневиделица. Колко почтено от страна на проклетия конт да те остави недокосната за първата ти брачна нощ. Значи копелето е решило да ми остави честта да бъда първият ти любовник? Ти ли го убеди да не го прави? Ти ли му каза, че аз не съм чак толкова голям глупак? Или може би той самият не е искал аз да се досетя, че не съм първия ти мъж? Сигурно се е боял, че още в съшия миг ще го убия. — Сивите му очи се присвиха, а студеният му глас продължаваше да нарежда: — Искам да убия онова дребно копеле. Сериозно се замислям какво да правя с него. Разбира се, със сигурност има и други начини. Почти успя да ме измамиш, но сега разбирам. Има още толкова много други начини, нали? Той пада ли си по содомията? Да, най-вероятно. И, разбира се, ти си му доставила удоволствие с малката си, красива уста. Мъжете, особено французите, обичат това почти толкова, колкото й обикновения начин да проникнат в една жена.
	За какво говореше той? Какво означаваше тази дума „содомия“? Какво имаше предвид, като споменаваше устата й? Тя само поклати глава отрицателно. Беше й студено, много студено, а в душата й цареше пустота.
	Джъстин се засмя. Смехът му беше насочен сякаш повече към него самия, отколкото към нея.
	— Е, сега, след като мъжът ти взе девствеността ти, можеш да се отдаваш на любовника си по по-обичаен начин. Моите благодарности, скъпа Арабела, за тази пародия на брак.
	Тя се сви под гневните му думи. Въпреки това за нея те не бяха нищо повече от звуци без смисъл. Как бе могъл да повярва, че има любовник? Тя сама бе взела решението да се омъжи за него; с това решение се бе отдала само на него и на никой друг. Какъв смисъл имаха тогава думите му? Единственото истинско нещо беше болката, която разкъсваше тялото й. Чувстваше се странно вцепенена и по някакъв чудодеен начин отделена от тази извикваща състрадание жена, която лежеше там гола, с разтворени крака и слушаше обидите на мъжа, който я мразеше.
	За него мълчанието й беше признание. Още по-разгневен, той сграбчи халата си и го наметна.
	— Предателството ти ме кара да искам да убия и двама ви. Но теб не мога да те убия, нали? Ако го направя, ще загубя всичко. Ти ме накара да платя скъпо за наследството си — същото наследство, което искаш за себе си. Ще те помоля само, скъпа съпруго, в бъдеще да си по-дискретна в любовните си похождения. Този път оставих семето си в теб, но в бъдеще вече никога няма да го направя. Няма да имаш дете от мен. Ако забременееш, аз няма да призная детето. Ще заявя на целия свят, че носиш бебето на друг мъж. Ще им кажа, че си заченала от семето на друг — може би някой французин? Повярвай ми, ще го сторя.
	Джъстин се обърна и без да погледне повече към нея, отиде в съседната стая, като тихо затвори вратата зад себе си.
	Украсеният със златен обков месингов часовник върху полицата над камината отброяваше минутите с обичайния си ритъм. Алените въглени в огнището пукаха и съскаха с предсмъртния си блясък, едва успявайки да отблъснат студа в стаята. Ужасният скелет, прикован завинаги със засмяната си уста на паното, тихомълком се надсмиваше над неподвижната фигура на леглото.


	Лейди Ан наруши навиците си и успя да изненада госпожа Тъкър, като се появи на вратата на трапезарията в необичайно ранен за нея час. Наистина беше доста глупаво от нейна страна да стане толкова рано, защото едва ли можеше да се очаква младоженците да се появят преди обяд. Все пак тя се бе събудила с неясното усещане за нещо не съвсем редно. Въпреки уютната топлина на леглото си, която я приканваше да се сгуши под завивката, тя се надигна, позвъни на прислужницата си и се облече по-бързо, отколкото обикновено се справяше с това си задължение.
	— Добро утро, госпожо Тъкър — поздрави с усмивка лейди Ан. — Предполагам, че само аз съм дошла на закуска толкова рано.
	— О, не, милейди. Негова светлост е в трапезарията вече повече от половин час, макар че, да ви призная, не обръща Бог знае какво внимание на яйцата и задушените бъбреци, които му е приготвила готвачката.
	Лейди Ан почувства как я присвива стомаха. Това означаваше, че нещо наистина не беше наред. Но какво ли би могло да бъде то?
	— В такъв случай, госпожо Тъкър — рече, — готвачката няма нужда да приготвя повече бъбреци за мен.
	Вратата на трапезарията беше леко открехната. Лейди Ан пристъпи в стаята тихо, така че отначало графът не усети присъствието й. Блюдото му беше недокоснато. Беше се отпуснал на стола. Единият му крак беше преметнат небрежно през облегалката на стола. Беше подпрял брада на ръката си и се взираше с невиждащ поглед през прозореца към южната морава.
	Жената изправи рамене и се приближи към него.
	— Добро утро, Джъстин. Госпожа Тъкър ми каза, че не обръщате внимание на закуската си. Добре ли се чувствате тази сутрин?
	Джъстин бързо се обърна към нея и тя успя да забележи сурово стиснатите му устни, сенките под сивите му очи и бръчките покрай устата му. Изглеждаше някак отдалечен и напълно спокоен, но лейди Ан бе сигурна, че това е само привидно. Имаше нещо, което изобщо не беше наред.
	— Добро утро, Ан. Доста рано сте станали днес. Заповядайте да закусите с мен. Просто днес не съм гладен. Вчера прекалих с храната.
	Тя се настани на стола от дясната му страна. Отчаяно й се искаше да го разпита за причините за лошото му настроение, но не знаеше как да започне. Лейди Ан се зае да маже с масло една топла препечена филия.
	— Струва ми се странно, че вече сте ми зет — каза тя, без да го погледне. — Доктор Брениън ми напомни, че сега вече не мога да избягам от новата си титла — вдовстваща графиня Страфорд. Тази титла ме кара да се чувствам много стара.
	— Ще са ви нужни още поне двайсет години, преди да имате основание да се окичите с тази титла, Ан. А, между другото, възнамерявате ли да се омъжите за Пол Брениън?
	— Джъстин, ама че въпрос… — думите му наистина я изненадаха. Филията й се изплъзна от ръката й и падна на покривката. Ан преглътна мъчително. — Доста странен въпрос ми задавате рано сутрин.
	— Да, въпросът е много важен и освен това съм сигурен, че нямате никакво желание да ми отговорите. Простете ми, Ан. Често се случва подобни въпроси да поставят в доста трудно положение човека, към когото са отправени, нали?
	— Да — отвърна тя, — естествено, че сте прав. Много ловко се справихте. Едва ли някога съм получавала по-елегантен удар по носа.
	Джъстин стана и хвърли салфетката си до недокоснатата чиния с храна.
	— Извинете ме, Ан, но тази сутрин имам доста работа.
	Проследи го с поглед, докато той излизаше от трапезарията. Не му каза нищо повече. Какво ли можеше да му каже?
	Огледа многобройните блюда, които готвачката щастливо бе приготвила за младоженците. Мили Боже, какво ли се бе случило между тях? Снощи Арабела беше толкова щастлива и възбудена. В никакъв случай не беше някоя нервна булка.
	_Арабела!_ О, Господи, трябваше веднага да отиде при нея! Загрижеността й я накара почти да прелети по стъпалата до спалнята на графа — спалнята, която мразеше повече от всички други стаи в цялата къща.
	Вратата беше леко открехната, така че влезе направо, като почука леко.
	— А! — изненадано възкликна тя, като видя насред стаята да стои Грейс, прислужницата на Арабела, понесла останките от нощницата й.
	Грейс побърза да й се поклони, но не посмя да вдигне очи към лицето й.
	— Къде е дъщеря ми? — попита лейди Ан, като тръгна напред, без да откъсва очи от разкъсаната нощница.
	Прислужницата преглътна смутено. Лейди Арабела й беше дала строгата заповед да оправи стаята, преди да е дошъл някой друг. А ето че сега стоеше насред стаята с доказателството за грубостта на графа в ръце.
	— Нейна светлост е в стаята си, милейди.
	— Разбирам — бавно рече лейди Ан, като премести поглед от засъхналите петна кръв върху чаршафите към обагрената с кръв вода в легена и мръсната кърпа върху умивалника. Зави й се свят от лошо предчувствие. Нямаше нужда да задава повече въпроси на Грейс. Трябваше да защити Арабела. Изхвръкна от стаята така бързо, че Грейс не успя дори да й се поклони.
	Щом наближи стаята на дъщеря си, започна да забавя ход. В главата й се въртяха спомените за собствената й първа брачна нощ, изпълнена с болка и унижение. Тръсна глава, за да прогони лошите мисли. Не, едва ли с Арабела се е случило същото. Джъстин беше толкова по-различен от съпруга й.
	Въпреки това, когато почука на вратата на Арабела, дланите й бяха потни от напрежение. Не последва отговор. Всъщност не бе и очаквала. Почука отново. Дали Арабела щеше да откаже да я пусне вътре?
	— Влез — чу се отвътре тих глас.
	Лейди Ан не беше сигурна какво очаква да открие. Влезе в стаята и видя пред себе си дъщеря си същата, каквато я бе видяла предишната сутрин. Арабела спокойно стана да я посрещне. Беше облечена в черния си костюм за езда. Кадифената й шапка бе закрепена над прилежно подредените й къдрици, а от периферията на шапката се извиваше щраусово перо, което почти докосваше бузата й.
	— Добро утро, майко. Какво те е накарало да станеш толкова рано? Доктор Брениън ли очакваш?
	Говореше съвсем спокойно. Обичайната й надменност се долавяше по-силно от всякога и сякаш я предизвикваше на словесен дуел. Щеше да се почувства като последния глупак, ако не беше видяла Джъстин и не беше посетила спалнята на графа.
	— Както обикновено излизаш на езда?
	— Разбира се, майко. Има ли причина да не го правя? Знаеш, че обичам да яздя рано сутрин. Мога ли да ти помогна с нещо?
	_Ето, отново с това високомерие в гласа_ — помисли си лейди Ан. Нямаше да настоява повече, щом Арабела не желаеше да й се довери. Всъщност тя рядко бе споделяла нещо с нея. Единствено баща й бе споделял нейните мисли, мечти, дори нейните страхове, доколкото изобщо бе имала такива.
	— Не, скъпа. Твоя работа, щом си решила да яздиш. Не ми се спеше и минах да ти кажа добро утро. Това е всичко. Е, видях и Джъстин на закуска. Стори ми се, че не си е отпочинал добре. Изглеждаше малко напрегнат, дори отпаднал духом, макар да не виждам причина…
	Обзета от подозрения, Арабела повдигна въпросително едната си вежда.
	— Предлагам ти да попиташ самия Джъстин, щом толкова си заинтересувана от делата му. Ще ме извиниш ли… — Арабела придърпа нагоре ръкавиците си, наклони шапката си и се приближи до майка си. Целуна я леко по бузата. Изражението й се смекчи едва доловимо. След това се обърна и побърза да излезе от стаята.
	Лейди Ан проследи с поглед дъщеря си. Проклятие, какво ли бе станало?


	Арабела насочи Луцифер покрай развалините на стария манастир, а след това по черния път, който водеше към Сейнт Едмъндс. Очите й гледаха право напред, ръцете й стискаха здраво юздите на Луцифер, а брадичката й беше вдигната високо.
	Изведнъж мисълта за майка й я накара да се почувства виновна. Не се бе отнесла добре с нея. Как ли майка й бе разбрала, че нещо не е наред? А несъмнено тя бе усетила нещо. Истинска загадка! Значи Джъстин не изглеждал отпочинал, така ли? Освен това бил отпаднал духом? Да се продъни в ада дано! Заслужаваше жив да изгние. Заслужаваше да му се случи всичко лошо, за което можеше да се сети човек.
	Все пак как майка й се бе досетила, че между двамата нещо куца? О, Боже, да не би да е видяла бъркотията в графската спалня? Може би Грейс не бе успяла навреме да изгори нощницата й и чаршафите. Трябваше да я попита, щом се върнеше в имението.
	Удари леко Луцифер с юздите, за да го подкара в галоп. Искаше й се да може да избяга от грозните си спомени, от болката, от омразата на изминалата нощ. И от онзи ужасен крем, който я бе облекчил, но не бе помогнал на душата й. Той не се бе вслушал в думите й. Не й бе повярвал. Искаше й се да заплаче. Още в същия миг обаче си припомни пренебрежението, изписано върху лицето на баща й. Не можеше да плаче. Дългогодишният навик й помогна да изправи рамене. Трудно й беше, но успя. След това гордо вдигна глава.
	Господи, Джъстин се бе опитал да я унищожи. Пулсиращата болка между бедрата й беше горчивото доказателство за насилието му над тялото й. Нямаше обаче да покори ума и духа й.
	Думите му звучаха ясно в главата й, при все че бяха толкова абсурдни. Опита се да си спомни какви думи точно й бе казал. Не за да намери извинение за Джъстин, а за да може самата тя да ги осмисли. Той й бе заявил нещо абсурдно — че французинът й бил любовник. И беше споменал, че ги е видял пред плевнята. Това бяха глупости. Не можеше да проумее как Джъстин бе стигнал до това отвратително заключение. Някой сигурно го бе излъгал. Някой го бе убедил, че тя му е изневерила.
	Но, за Бога, кой би могъл да стори това, кой?
	Нямаше съмнение, че той бе повярвал на лъжата. Тогава защо все пак се бе оженил за нея? А, каква глупачка беше! Нали в противен случай щеше да изгуби по-голямата част от наследството си. Всъщност точно това бе казал и самият той. Беше го заявил съвсем ясно. Тя му беше изневерила, но той не можеше да я убие, защото така щеше да загуби всичко. Но сигурно обмисляше убийството на Жервез. Дали наистина щеше да убие французина, помисли си тя с безразличие. Установи, че това до голяма степен не я засяга, като се изключи фактът, че този мъж, разбира се, беше напълно невинен по обвинението, че е преспал с невестата на графа.
	Спря Луцифер с едно подръпване на юздите. Дишането на коня бе станало тежко. Огледа се и с изненада установи, че беше отминала римските развалини, без дори да ги забележи. Потупа шията на коня. Изведнъж си спомни една случайно чута фраза, която баща й веднъж бе казал на един от своите приятели: „Яздих слугинята, докато не й се прищя да ме хвърли.“ С ирония си помисли, че сега вече смисълът на грубата му забележка й беше напълно ясен.
	С нежелание обърна Луцифер и го подкара обратно към Ившам Аби. Сигурно бе яздила часове наред, защото слънцето се бе издигнало почти до зенита си.
	Колкото повече наближаваше неговия дом, толкова по-силно усещаше как обзелото я спокойствие започва да се руши. Джъстин сигурно беше там и я чакаше. Трябваше да се изправи лице в лице с него. Не само днес, но утре — цял един живот. За миг си помисли да настои пред него, че е невинна, да заяви, че иска да научи името на онзи, който му е казал тази проклета лъжа. Ясно си представи гнева му и дивашкото му наказание. В този миг мразеше себе си, задето се бе родила жена, което я правеше по-слаба. Мразеше силата му, която му даваше възможност да се наложи над нея физически.
	Арабела потрепери въпреки горещите слънчеви лъчи, които се сипеха по черния й костюм. Едва ли отново щеше да я насили. Не й ли бе казал, че повече няма да излива семето си в нея? Не й ли бе казал, че не желае дете от нея? Така отмъщението му щеше да бъде пълно и безмилостно. Сега вече нощният кошмар беше минало. Поне докато той държеше на думите си.
	Арабела насочи Луцифер към конюшнята, спря пред потния коняр и скочи на земята. Тръгна към парадния вход на Ившам Аби. Не можеше да потисне напълно страха и безпокойството си. Господи, ако не успееше да запази гордостта си, какво ли друго й оставаше? Той не трябваше да узнава, че я е наранил, че е убил илюзиите й. Нямаше да му позволи да го научи. Отново си спомни думите му, изречени така спокойно, но същевременно с толкова много ярост. Отново повтаряше наум тези думи. Имаше една от тях обаче, която не можеше да разбере. Странно, но й се стори жизненоважно да разбере значението на тази дума.
	Погледна към слънцето, предположи, че наближава време за обяд и се насочи към страничния вход. Единствената й идея бе да избегне ненужна среща с Джъстин. Притича до библиотеката, промуши се вътре и безшумно притвори вратата зад себе си. Арабела никога не се бе проявявала като прилежна ученичка. Работата с речник определено не беше сред силните й страни. По тази причина търсенето сред лавиците с книги й отне няколко минути. Винаги бе смятала, че не е нужно да учи думи, които баща й никога не използва. В този момент си помисли, че може би това беше грешка. Измъкна подвързания с кожа том от рафта, наплюнчи пръсти и започна да прелиства шумолящите страници.
	Показалецът й се плъзна надолу по колоната думи, докато стигна до търсената от нея.
	— Содом, содомия — прочете тя на глас. Нямаше нищо, което да й подскаже какво бе имал предвид Джъстин. — По дяволите! Какво ли искаше да каже? Какво?


>	ЧЕТИРИНАДЕСЕТА ГЛАВА

	Арабела неочаквано усети движение зад гърба си. Извъртя се рязко, като едва не изпусна речника, който беше толкова дебел и тежък, че сигурно щеше да й счупи крака. Озова се лице в лице с графа, който беше застанал небрежно, подпрял се с две ръце върху голямото писалище. Устата й пресъхна. Чувстваше се виновна, макар че нямаше причина за това. Дори беше чела на глас. Дали я беше чул? Несъмнено.
	— Е, скъпа моя съпруго, коя ли дума се е оказала от такъв интерес за теб, че те е накарала да я потърсиш в речника?
	Гласът му звучеше дори по-хладно от предишната нощ. Държанието му беше като на напълно чужд човек. Нещо повече, с всяко свое действие той изразяваше презрението си към нея. Дали отново щеше да й причини болка? Дали пак щеше да разкъса дрехите й? Тя тръсна глава. Очите й попаднаха на същата дума, на същата проклета дума. Понечи да затвори речника. Джъстин се оказа по-бърз и го издърпа от ръцете й.
	— Нима можем да имаме тайни един от друг? Не сме ли вече женени? Ако искаш да узнаеш значението на някоя дума, просто ме попитай.
	За миг й се прииска да го накара отново да я нарича мадам, но всичко се беше променило. Сега положението й беше много по-лошо. Предпочете да замълчи. Нямаше надежда за нея. Джъстин щеше да намери думата. Не беше направила нищо лошо. Проклета да бъде, ако продължава да се държи като виновна. Опита се да придаде на гласа си студенина поне колкото неговата и заяви:
	— Търсех една дума, която снощи изкрещя в лицето ми. Исках да разбера какво значи.
	— И каква дума съм изкрещял снощи в лицето ти?
	— Содомия.
	Черните му вежди се вдигнаха. Срам нямаше, проклетата уличница. Навираше изневярата си право в лицето му, пъхаше я право в носа му. Така да бъде. Джъстин се обърна бавно и остави речника на писалището. След това отново погледна към Арабела. Стоеше изправена, с изпънати рамене. Мислено я съблече гола — така както бе направил предишната нощ. Всичко отново излезе наяве пред очите му — порицанието, пренебрежението й, яростта му.
	— Горката Арабела! Французинът не ти ли обясни коя дума се използва за това, което правите? Казвали са ми, че е доста болезнено, когато един мъж прониква в една жена по този начин. Самият аз никога не съм опитвал. Но може би сега аз също ще пробвам. Беше ли внимателен с теб? Но ти си интелигентна жена. Чудя се защо ли не ти е казал как се нарича това, което прави с теб. Колко немарливо от негова страна!
	— Аз нямам любовник — изрече тя с най-спокойния глас, който някога изобщо бе чувала да излиза от устата й. — Той не ми е любовник. Нямам представа какво означава содомия. Или ми кажи какво значи, или се махай от пътя ми. Ще ти повторя още веднъж — този мъж не ми е любовник. Изобщо нямам никакъв любовник. Кажи ми или се отмести.
	И тя наистина се опита да го избута от пътя си. Той сграбчи ръцете й и насила ги притисна до тялото й.
	— Содомия? — рече той бавно, без да откъсва очи от нея. — Много добре! Ще ти обясня какво значи. Ще се досетиш бързо, а аз ще разбера това по очите ти. Когато те е обладал, ти си била на четири крака или по корем. По дяволите, престани да ме гледаш така. Обладал те е отзад. Това достатъчно ли ти е? Обладал те е така, както би го направил с момче, ако беше педераст.
	— Но това е невъзможно! Конете не го правят, а аз съм ги виждала, когато се съешават. Мили Боже, сигурно е ужасно! Не, това не е редно, нито за човек, нито за животно. Какво значи педераст? Какво искаше да кажеш?
	— Млъкни, по дяволите! Много добре, значи не се е възползвал от теб по този начин. Тогава остава устата ти. — Той я дръпна рязко към себе си и я целуна грубо. — Отвори си устата — рече, без да отделя устни от нейните. — Разтвори си устните, за да те вкуся. В устата ти ли се изпразни онова нещастно дребно копеле?
	Арабела не разтвори устни въпреки натиска му. Най-накрая Джъстин я пусна. Вдигна глава нагоре и леко докосна с пръсти устните й.
	— Да — тихо изрече, — накарал те е да го задоволиш с уста. Имаш красива уста — мека и податлива. Макар да отричаш, че си го направила, мога да си представя как се е чувствал, когато е галил с члена си тези твои устни.
	Арабела си представи мислено как дългият му, твърд член прониква в устата й. Не, това беше невъзможно. Прекара език по устните си. Джъстин се разсмя. Прииска й се да го убие. Значи той смяташе, че французинът е слагал члена си в устата й? И че след това се е изпразнил в устата и? Потръпна от отвращение.
	Усмихна му се и спокойно заяви:
	— Лъжеш! Никой не би сторил това, което описваш. Това е абсурдно, невероятно! За последен път ти казвам, че този мъж не ми е любовник. Ха! Виж се само! Та ти напълно си вярваш! Значи си се доверил на човека, който ти е разказал тази измислица. Кой беше той, Джъстин? Кажи ми, кой ти го разказа?
	Не тя, а той отстъпи крачка назад. Беше се заклел пред себе си, че повече няма да позволи на горчивия си гняв и разочарованието да го завладяват. Но тя го подбуждаше с това нейно спокойствие. Опитваше се да обърне играта в своя полза, да изкара него виновен. С усилие успя да наподоби усмивка. Искаше му се да я удуши. Не, по-добре да я хвърли върху килима, да вдигне нагоре полата й и да проникне дълбоко в тялото й. Пое дълбоко дъх.
	— Никой не ме е лъгал за теб, Арабела. Обвинявай само себе си за това, че знам истината. Видях те! Видях и него!
	— Видял си ме? Видял си французина? Какво значение има? За каква проклета истина говориш? Нищичко не разбирам от думите ти. За какво говориш, по дяволите? Проклет да си, не стой там като свещеник, който търси вещици! Кажи ми!
	— Може би другия път, като се видите в плевнята, ще му покажеш какво ново си научила? Можеш да му кажеш, че искаш да пробваш насладите на содомията. Само го предупреди да бъде внимателен. Кажи му да започне бавно, защото…
	Стори й се, че ще повърне. Замахна и го удари с юмрук по брадата. Главата му се отметна назад от силата на удара й.
	Тя повдигна полите си и хукна към вратата.
	— Ще си платиш за това, Арабела — извика той след нея, като разтриваше челюстта си.
	— Вече платих! — прошепна тя, като отвори вратата и се промуши навън.


	— Мисля, че ще си взема още една ореховка — усмихна се доктор Брениън на лейди Ан, докато слагаше нова курабийка в чинията си.
	— Елзбет, искаш ли още чай?
	— Не, благодаря ви, лейди Ан — отговори момичето, спря за миг блуждаещия си поглед на мащехата си.
	— Мисля, едва ли може да се приеме за странно, че графът и Арабела не се присъединиха към нас — додаде французинът, като разпери ръце в изразителен жест, а тъмните му очи блеснаха.
	Лейди Ан му отправи един свой особен поглед, който бе използвала само веднъж срещу сър Артър Бенингтън — местен барон, който веднъж се бе опитал да я целуне зад стълбището. Блясъкът в очите на Жервез изчезна бързо. Дори французите разбираха от такъв поглед. Тя кимна, вирна високо брадичката си и се обърна към доктор Брениън:
	— Пол, надявам се да се присъедините към нас за вечеря. Днес е четвъртък и готвачката ще приготви свинско печено за Арабела.
	— Свинско? Хмм, защо не — рече той. Погледна часовника над камината и бързо стана. — Трябва да побързам с пациентите си, ако искам да успея за вечерята. В шест часа?
	Лейди Ан кимна и го придружи до изхода. При голямата двойна външна врата Брениън спря, обърна се към нея и каза тихо:
	— Ан, нещо ви тревожи. А, сигурно е заради брака на дъщеря ви, нали? Още не сте свикнали с мисълта, че Арабела е вече омъжена дама.
	Тя не знаеше какво да прави. Вдигна поглед към лицето му — лице, което обичаше толкова много, че й се искаше да го докосва и целува. Трябваше да му каже истината. Поне за Арабела. Собствените й чувства можеха да почакат. Нямаше представа какви са неговите чувства към нея. О, да, той беше привързан към нея, това поне беше очевидно. Но дали имаше нещо повече…
	— За това няма никакъв проблем — отвърна му. — Имам чувството, че Арабела се е родила пораснала. Не ме затруднява да приема, че е станала омъжена дама? — Пое дълбоко дъх. — Има обаче нещо нередно между тях двамата. Нещо сериозно.
	Натъжените й сини очи накараха доктор Брениън да се намръщи.
	— Нищо не бих могъл да кажа, защото днес не съм ги виждал. Обещавам тази вечер да ги наблюдавам внимателно. Надявам се да грешиш, Ан. Искрено се надявам.
	— Аз също. Проблемът е, че съм права.
	Замисли се за миг, дали да не му каже за разкъсаната нощница. Не, не трябваше да отива толкова далеч. Тази подробност беше прекалено интимна.
	Господи, как само мразеше да я вижда разстроена! Вдигна ръката й и нежно докосна с устни дланта й. Усети как по ръката й премина лека тръпка. Пръстите й се впиха в неговите. Брениън забрави всичките си мисли освен страстта си към нея. Погледна гладно устните й, после вдигна глава към очите й. Отначало не повярва на онова, което видя там, при все че дори слепец не би сбъркал — толкова ясно бе изписаното в тях.
	— Ан, скъпа моя любов!
	В гласа му имаше такъв копнеж, толкова много обещания, че лейди Ан не забеляза приближаващия коняр.
	Докторът обаче го забеляза. Опита се да се усмихне, но му беше трудно, защото най-много от всичко искаше да я целува дотогава, докато двамата не останат без дъх. Отчаяно искаше да я докосне. Само това и нищо друго. Но нямаше тази възможност. Пое дълбоко дъх и преглътна една цветиста ругатня.
	— Тук не сме сами. Смятам да говоря с баща ти, Ан.
	Тя впи поглед в устните му и прошепна без колебание:
	— Кога?
	Той се засмя и пусна ръката й.
	— Не искам нищо повече от това да те имам само за себе си. Още в този миг. По дяволите! Пациентите ме чакат.
	— Тогава утре — рече тя.
	Брениън хвана подадената му сламка.
	— Ан, нали знаеш онова езеро с рибките, което е толкова красиво по това време на годината. Как мислиш, ще ти допадне ли една разходка край него утре следобед?
	Всъщност той си я представяше легнала по гръб сред нарцисите с разпилени покрай лицето й разкошни коси. Картината го накара да преглътне мъчително.
	— Мисля, че нищо не би ми харесало повече — отвърна тя, отново без капчица колебание.
	— Животът може би все пак е хубав — рече той, като погали леко бузата й и й се усмихна нежно. — Ще се видим на вечеря и ти обещавам да наблюдавам внимателно. А утре ще се срещнем в един часа, скъпа Ан. — Обърна се и слезе по стъпалата към коня, който го очакваше. Стъпките му бяха леки и уверени. Махна й и пришпори коня в лек галон по алея, покрита с чакъл.
	— Да, Пол, може би животът все пак е хубав.
	Беше толкова щастлива, че я обзе абсурдното желание да се затича след отдалечаващия се коняр и да го прегърне.
	Докато се върне в салона, бе успяла да угаси издайническите искри в очите си. Помисли си, че само Джъстин би забелязал някаква промяна в нея.
	С изненада откри, че в салона е останал само французинът. Усмихна му се, повдигайки въпросително вежди.
	— Ma petite cousine пожела да се оттегли в стаята си, за да се приготви за вечеря. Предполагам, че е изморена — той й се усмихна и сви рамене.
	— Разбирам — каза лейди Ан. Как й се искаше той също да бе отишъл да се приготвя за вечеря. А може би самата тя трябваше да се прибере направо в стаята си или да отиде в зимната градина. Искаше да остане сама, да прехвърли наум отново всичко казано от Пол, да се наслади на недоизказаното — просто да си го представи мислено и да се усмихва на това, което може би ще дойде, на това, което може би ще се случи.
	— Лейди Ан, радвам се, че най-сетне имам възможността да разговарям насаме с вас — неочаквано изрече с напрегнат глас французинът. — Виждате ли, chere madame, само вие можете да ми разкажете за леля ми Магдален.
	— За Магдален ли? Но, Жервез, аз не знам почти нищо за нея. Тя е умряла, преди да се запозная с покойния граф. Сигурна съм, че брат й — вашият баща — би могъл да ви разкаже много повече за…
	— За голямо нещастие той може да ми разкаже само за детството й във Франция — поклати глава той. — Дори за този период спомените му са доста объркани. За престоя й в Англия не знае нищо. Моля ви, разкажете ми каквото знаете за нея. Сигурен съм, че ще си спомните нещичко.
	— Добре, нека помисля за миг. — Господи, знаеше толкова малко за Магдален. Разрови спомените си, събирайки къс по къс информацията за първата жена на съпруга си. — Доколкото знам, графът срещнал леля ви по време на визитата си във френския кралски двор през 1788 година. Не знам как точно са протекли събитията, но скоро след това те се венчали в замъка Трекаси и не след дълго се завърнали в Англия. Елзбет, както знаете, се родила през 1789 година, тоест само година след сватбата им. — Тя спря и се усмихна на младия мъж. — А вие, Жервез, едва ли бихте могли да бъдете много по-възрастен от Елзбет. Предполагам, че сте роден горе-долу по същото време.
	Той сви рамене и я подкани да продължава.
	— Оттук насетне не съм сигурна за фактите. Доколкото знам, Магдален се завърнала във Франция малко след избухването на революцията. Не зная какво я е подтикнало да пътува в такова опасно време — поклати глава лейди Ан. — Сигурна съм, че вие знаете останалото. За нещастие скоро след връщането си в Ившам Аби Магдален се разболяла тежко и починала през 1790 година.
	— Нищо повече ли не знаете, мадам?
	— Не, съжалявам, Жервез.
	Хубаво беше, че искаше да узнае нещо повече за леля си, но разочарованието му от оскъдните й знания определено беше малко пресилено. За миг видя образа на Пол. Какво хубаво име!
	Младият мъж се отпусна назад в креслото и започна да потупва с пръсти.
	— Мисля, че бих могъл да добавя нещичко към вашите данни — изрече бавно той, без да откъсва поглед от лицето на лейди Ан. — Не желая да ви наранявам, лейди Ан, но, изглежда, че когато съпругът ви отишъл във Франция през 1787 година, неговото състояние — нали тази дума използвате в Англия? — та неговото състояние за съжаление имало нужда от подкрепа. Баща ми ми каза, че граф Дьо Трекаси предложил на съпруга ви огромна сума, за да се съгласи на този брак. Тази „помощ“ имала и втора част, която щяла да бъде изплатена при изпълнението на определени условия.
	Лейди Ан замълча за миг, мислейки си за собствената си огромна зестра и за не чак дотам добре прикритите мотиви на графа да се ожени бързо за нея. Спомни си за горчивото си разочарование, когато веднъж случайно бе чула годеникът си небрежно да подхвърля на свой приятел, че зестрата й не е чак толкова закръглена, колкото приносителката й, но все пак тя е дъщеря на маркиз, а това определено значи нещо. След което бе добавил, че се надява девствената й кръв да не е оцветена в просташко червено.
	Какви ли трябва да са били мотивите на граф Дьо Трекаси, за да предложи такава огромна зестра за Магдален? В края на краищата произходът на Магдален беше безупречен. Родословната линия на рода Трекаси можеше да бъде проследена чак до сливането им с Капетите. Излизаше, че зестрата й е била нещо като подкуп. Това беше наистина странно. Но защо?
	Французинът стана и изпъна жълтата си жилетка. Той наистина беше хубав млад мъж, а тези негови черни очи…
	— Простете ми, chere madame, че ви отнех толкова много време.
	Лейди Ан се отърси от спомените си и се усмихна.
	— Съжалявам, Жервез, че не можах да ви кажа нищо повече. Но разбирате ли — разпери изразително ръце, — Магдален и вашето семейство почти никога не са били споменавани в мое присъствие.
	Знаеше, че това не се бе дължало на неутешимата любов на покойния й съпруг към първата му жена. Не, достатъчно беше само да се види какво бе сторил с бедната Елзбет. Определено за горката Магдален не бе имало повече любов и грижи, отколкото за нея самата.
	— Напълно разбираемо. Кой ли мъж би започнал да говори за първата си жена в присъствието на втората? О, лейди Ан, пропуснах да ви кажа, че намирам за очарователни перлите, които носите. Като се има предвид, че сте графиня Страфорд, навярно се налага да пазите със стража кутията си със скъпоценности. Сигурно си заслужава.
	— Благодаря, Жервез — механично отвърна тя, без дори да чуе последните му думи, защото отново мислеше за Пол. Щеше да го види само след три часа. Три часа! Доста дълго време без него. — А, скъпоценностите на Страфордови! — добави след малко, като насочи вниманието си отново към Жервез. — Те са толкова нищожни, че, уверявам ви, принц-регентът не би ги дал дори на принцеса Керълайн, която, както разбрах, е изпаднала в немилост.
	— Мисля, че това е много любопитно — отвърна той. — Наистина много любопитно.
	— Щом казвате. Човек се чуди как е възможен такъв брак да се сключи между две страни, между които цари такава силна взаимна антипатия.
	— А? О, да, така е. Това е типично за кралските особи, chere madame. — Той се поклони, след което се насочи към стаята си.
	Лейди Ан оправи колите си и тръгна към вратата. Може би трябваше да облече розовата копринена рокля, обсипана с копринени розови пъпки? Едва ли щеше да направи нещо много лошо, ако нарушеше само веднъж еднообразието на черните си траурни дрехи. Докато се качваше по стълбите, си помисли, че деколтето на тази рокля е твърде предизвикателно, и се усмихна. Също като Арабела. Или по-точно, също както Арабела се усмихваше, преди да се омъжи за Джъстин.
	_О, Боже!_


>	ПЕТНАДЕСЕТА ГЛАВА

	Вечерята закъсняваше, понеже ковачът се бе опитал да подкове черния звероподобен жребец на скуайър Джеймисън и добичето го бе ритнало в рамото.
	— Горкият човечец — каза доктор Брениън, като поклати съчувствено глава, — толкова се бе ядосал, че му се искаше да убие онзи кон. Каза ми, че ако зависи от него, този кон повече няма да види подкова.
	Историята му определено не беше забавна, реши той, докато водеше лейди Ан към трапезарията. Въпреки това тя заслужаваше нещо повече от престорените усмивки, с които я даряваха графът и Арабела. Контът се смееше с онзи свой френски маниер, който Брениън изобщо не намираше за приятен. Елзбет се усмихваше скромно, както човек би сметнал за нормално за едно момиче като нея. Е, може би не чак толкова скромно.
	Влязоха в трапезарията. Елзбет отново привлече погледа на доктор Брениън. Само преди седмица той прибързано я бе описал на лейди Ан като неуверено малко момиче. Сега вече не беше съвсем сигурен в преценката си. У нея се забелязваше една нова самоувереност. Мълчанието й сега беше по-скоро признак на сигурност, отколкото на страх да застане пред останалите. Вероятно се дължеше на наследството на баща й. Най-сетне бе осъзнала, че самата тя има някаква стойност. Че бе означавала нищо за баща си — човек, когото тя без съмнение цял живот бе боготворила. Жалко, че именно силата на парите я бе накарала да достигне до това заключение.
	— Хайде, Арабела — рече лейди Ан, — заеми мястото на графинята. Сега ти си графиня Страфорд и това място по право е твое.
	За миг погледна майка си с неразбиране. Ръката й вече почиваше на облегалката на стола й. О, Господи, майка й беше права! Вече беше графиня Страфорд. Но това нямаше никакво значение. Не желаеше да прави нищо друго, което би я обвързало с графа повече, отколкото вече беше.
	— О, не, майко — поклати глава тя, — не искам да сядам на мястото ти. Цялата тази история е малко глупава. Предпочитам да седна на обичайното си място.
	Гласът на графа я накара да стисне облегалката на стола с такава сила, че кокалчетата на пръстите й побеляха.
	— Арабела, лейди Ан е напълно права. Единственото подходящо място за вас като графиня Страфорд е срещу мен. По този начин всеки път, когато вдигате глава, ще виждате съпруга си. Не ви ли ласкае тази мисъл?
	_Да, наистина! Та това беше направо чудесно! Сигурно с всеки поглед към него храната щеше да се забива като нож в стомаха й._ Понечи да му отговори и гласът й излезе тънък и писклив:
	— Татко наричаше това място „дъното на масата“. Хайде, стига вече сме се занимавали с глупости. Свинското ще заприлича на подметка, докато стигнем до него.
	— Ще седнете там, където подобава, мадам. Джайлс, би ли придружил нейна светлост до мястото й?
	Лакеят, който цели осемнайсет години не се бе противопоставял на волята на лейди Арабела, погледна умоляващо към лейди Ан.
	— Хайде, скъпа — тихо се намеси тя, — позволи на Джайлс да те настани на мястото ти. — По дяволите, изобщо не трябваше да го прави на въпрос. Само бе дала на Джъстин нови боеприпаси за битката срещу дъщеря й. Но защо ли той ги използваше? Лицето на Арабела беше пребледняло. Стоеше до старото си място, без да помръдне. Лейди Ан със затаен дъх чакаше да види как Арабела ще превърне трапезарията в бойно поле.
	Младата жена си представи как взема стола и го хвърля срещу съпруга си. А също и всички ножове по масата покрай нея. Нямаше как да го направи. Останалите щяха да забележат, че не всичко е наред между тях, ако продължаваше да се противи. Изруга тихо. Само Джайлс я чу. За миг й се стори, че горкият лакей ще припадне, щом я чу да казва, че ще седне на шибания стол. След това изрази подобие на усмивка.
	Първото ястие беше супа от костенурка. Хранеха се в пълно мълчание.
	— Запознахте ли се вече със стария Хемзуърт, Джъстин? — попита доктор Брениън между блюдата.
	Устните на графа се изкривиха в лека усмивка.
	— Той е един стар сприхав скъперник, но също и арендатор, който се грижи добре за земята. Даде ми дълъг списък от подобрения, които би желал да види в имението. Освен това ми заяви, че му се струвам твърде млад, за да нося ботушите на стария граф, но той ще се опита да ме задържи в правилния коловоз. Дори ме снабди с разписанието на часовете, които може да отдели за мен.
	— Постоянно правеше същите номера на татко — неволно изрече Арабела. — Винаги му казваше какво да прави и какво не. Татко само скърцаше със зъби. Никога обаче не е изпускал нервите си пред Хемзуърт.
	— И какъв беше изходът от споровете им? — попита графът, като вдигна очи към нейните от другия край на дългата маса.
	— Баща ми изобщо не го слушаше, така че Хемзуърт вечно се мъчеше да ме подкупи.
	Джъстин си представи похотливия старец и вулгарните му забележки, които постоянно бе отправял към една младичка прислужница, и пръстите му стиснаха вилицата.
	— О, така ли? И с какво се опитваше да те подкупи? — Гласът му прозвуча толкова дрезгаво, че Елзбет смутено вдигна очи към лицето на графа. Дори французинът остави вилицата си и погледна към него.
	Арабела почувства как едно немирно дяволче се размърдва в нея. Защо не? Усмихна се многозначително и повдигна изразително вежди.
	— Колко странен въпрос ми задавате, милорд. Когато бях на пет години, той се опитваше да ме подкупи с ябълки от овощната си градина. Разбира се, когато станах по-голяма, старият Хемзуърт стана по-изобретателен. Мисля, че някои от нещата, които ми е предлагал, би трябвало да ме накарат да се изчервя. Всъщност по онова време той не беше чак толкова стар.
	Джъстин не се забави да възнагради Арабела за тази тъй необичайна история с гневно изчервяване на лицето си. А тя спокойно продължи с вечерята си. Установи, че свинското печено все още не беше станало на подметка, но имаше горе-долу такъв вкус в устата й. През останалото време от вечерята Арабела смътно долавяше, че майка й и доктор Брениън разговарят предимно с Елзбет и конта.
	— Арабела? — произнасянето на името й я накара да вдигне глава. — Когато решиш, че дамите могат да се оттеглят от масата, трябва просто да станеш — тихо добави майка й.
	Само с каква власт разполагаше, а дори не бе помисляла за нея. Веднага избута назад стола си и стана.
	— Господа, моля да ни извините, но ще ви оставим да се забавлявате сами.
	Колко просто беше! Беше свободна. Погледна графа право в очите, после се обърна и излезе от трапезарията. Лейди Ан и Елзбет я последваха почти тичешком.
	— Какво й става на Арабела? — прошепна Елзбет, докато отиваха към Кадифената стая. — Ами на негова светлост? Само с какъв студен глас й говореше! Дори ми се стори, че изглежда разгневен, но навярно съм сгрешила. Та те са още младоженци. Не е възможно да съм права.
	— Понякога, мила моя — отвърна най-накрая лейди Ан, — женените хора, особено наскоро след сватбата, не винаги се разбират добре. Това са кавги на двама влюбени, нищо повече. Не се безпокой за тях. Този период отминава бързо.
	Ех, де да можеше сама да си повярва! Милата Елзбет, колко невинна беше! Изглежда, че девойката бе приела простичкото й обяснение, а вниманието й вече се бе насочило към нещо друго, може би към предстоящия сезон в Лондон. Все пак лейди Ан беше доста озадачена, защото бяха минали няколко дни, откакто Елзбет за последен път бе споменала за десетте хиляди лири или за пътуването. Да, тук също имаше нещо нередно.
	Лейди Ан погледна към Арабела, която неспокойно се разхождаше напред-назад пред дългия френски прозорец.
	— Посвири ни, Елзбет — обърна се тя към заварената си дъщеря. — Може би някоя от онези френски балади, щастливите, които карат човек да се смее. Не от онези, от които ми се доплаква.
	Девойката се съгласи с готовност, настани се пред пианото и скоро стаята се огласи от сърцераздирателни акорди. Все пак беше избрала тъжните балади.
	Лейди Ан се приближи до дъщеря си и сложи ръка на рамото й.
	— Защо каза тази лъжа за бедния Хемзуърт? Знаеш много добре, че баща ти не те пускаше да припариш до къщата му. Спомням си дори, че те бе заплашил да те лиши от езда за една седмица, ако не му се подчиниш. И ти го послуша.
	Арабела се чувстваше ужасно отпаднала. Беше готова да се разплаче. Опита се да изглежда весела, но не успя. Затова само сви рамене и отвърна:
	— Това беше само една шега, мамо, нищо повече.
	— Шега, която разгневи Джъстин. Нарочно го каза, нали? Искаше да го ядосаш. Защо правиш такива неща, мила?
	— Защото графът очакваше точно това. Не, по-скоро той желаеше да чуе нещо подобно. Аз само осъществих желанието му.
	— Арабела, за какво говориш? Как можеш да твърдиш, че той е искал да чуе точно такава история като онази, която съчини? Не си права. Той е твой съпруг, а не някой ревнив любовник, когото да дразниш.
	Младата жена вдигна красивите си сиви очи към майка си. Беше готова да се предаде. Със сигурност щеше да го стори, ако гледаше във всезнаещите бащини очи, а не в невинните сини очи на майка си. Овладя се, сви рамене и рече:
	— Моля те, майко, не вземай случилото се на сериозно. Вярвам, досетила си се, че между мен и графа има едно малко недоразумение.
	Преди лейди Ан да успее дори да отвори уста, Арабела се завъртя и се отдалечи.
	— Ще подредя билетите за лотарията на масата — подхвърли през рамо.
	За голямо нейно облекчение графът и доктор Брениън не се присъединиха към играта на лотария. Все пак, докато печелеше и губеше, установи, че играта не е в състояния да съживи духа й. Графът смяташе французина за неин любовник и това я караше да търси скрит смисъл във всяка своя дума към него. Напразно се опитваше да не мисли за госта. На всичкото отгоре всеки път, щом тъмните му очи се спираха на нея, тя се изчервяваше. Ако самата тя не беше сигурна в невинността си, тогава как другите щяха да разберат, че не е виновна? Значи така сама щеше да се признае за уличница.
	Вчерашните приятелски думи и погледи днес изглеждаха двусмислени. Чувстваше се спокойна колкото горящ пън в огнище.
	Когато Крупър влезе с подноса с чай, Арабела вече беше готова да рухне. Наля чая, без да чака майка й да я подканя. За щастие не разля нито капчица. Веднага щом напълни последната чаша, побърза да стане от креслото си.
	— Денят беше дълъг. Пожелавам на всички ви лека нощ.
	Кимна неопределено, като отбягваше очите на графа и се насочи към вратата.
	— Изчакайте ме, скъпа — спря я той. — Аз също мисля да си лягам.
	Арабела едва се сдържа да не хукне навън. Джъстин бе успял да я хване натясно. Щеше да бъде гласно заявяване на проблемите им, ако му възразеше. Изчака напрегнато, докато графът пожелаваше лека нощ на всички с обичайната си вежливост. Знаеше, че нарочно се бави.
	Докато гледаше как графът се отдалечава с Арабела, която бе прегърнал през кръста, доктор Брениън реши за себе си, че не одобрява разиграващия се театър. Надяваше се Ан да не го накара да говори с Джъстин. Не знаеше какво би могъл да му каже, нито пък какво той ще му отговори. Всъщност Джъстин може би беше коравосърдечен като покойния граф. А дали не беше също тъй жесток? Наистина имаше неразбирателство между младоженците, но защо? Какво ли се бе случило между тях?
	По време на разговора им доктор Брениън спомена на графа, че Жервез, изглежда, има добър подход към дамите. Той му отвърна: „Може би за него самия е най-добре да се опитва да бъде всичко за всички.“ След това добави нещо съвсем неясно, може би по-скоро на себе си, отколкото на събеседника си: „Скоро ще узнаем дали нашият млад френски роднина носи душата на гълъб или отровата на усойница, или просто следва безпринципните си инстинкти, наследени заедно с френската си кръв. Видяхте го още при пристигането му, Пол.“
	Всъщност тогава доктор Брениън не бе видял нищо особено. Просто инстинктивно не бе харесал младия мъж. Така че се задоволи да отвърне: „Защо просто не му кажете да си върви, след като не го харесвате?“
	След известно мълчание графът отвърна: „Не мога, просто не мога. Освен това ми се струва, че по-скоро бих го убил, отколкото да му позволя да напусне Ившам Аби. Много би ми харесало да го убия.“
	„Мили Боже — рече си доктор Брениън — какво ли ставаше тук?“


	Арабела мълчеше, докато се изкачваха по стълбите. Опита се да се освободи от ръката му, но не успя.
	— Пусни ме — процеди през зъби. — Искам да отида в своята спалня.
	Той само я стисна по-здраво през кръста.
	— Ти, разбира се, искаше да кажеш нашата спалня. Точно там те водя, мила моя.
	— Не, по дяволите, не — дръпна се рязко и успя да се отскубне. Обърна се и побягна бързо по коридора към стаята си. Когато стигна до нея, видя, че вратата й зее широко отворена. Арабела замръзна. Обзе я чувство за нереалност. Всичките й мебели бяха покрити с призрачни бели чаршафи. Любимите й картини бяха изчезнали, а личните й вещи не се виждаха никъде. Сякаш никога не бе прекарвала дори секунда в нея. Сякаш никога дори не бе съществувала. Панически се втурна към гардероба и дръпна дръжката от слонова кост. Всичките й рокли, наметала, бонета ги нямаше. Дори пантофките й, които стояха там, подредени в многоцветен ред, бяха изчезнали. Обърна се бавно и видя графа, който бе застанал на прага.
	— Какво си направил? Къде са дрехите ми, картините ми? Къде са четките ми за коса? Отговаряй, проклет да си!
	Той отвърна делово:
	— Реших, че стаята ти не е достатъчно голяма за двама ни. Затова наредих на слугите да пренесат вещите ти в графската спалня. Ако пък призраците на Ившам Аби се завърнат, ще трябва да свикваме с тях.
	Арабела пъхна ръка в джоба на роклята си и стисна малкия си пистолет. Докато се приготвяше за вечеря, го бе видяла в кутията с бижута. Чудно, че не се бе сетила за него досега. Каква ирония — подаръкът на баща й щеше да я защитава от човека, когото той така внимателно й бе избрал. Да, наистина — каква ирония! Събрала кураж, тя попита:
	— Смяташ да ме изнасилиш и тази нощ ли?
	— Не беше изнасилване. — Повдигна рамене Джъстин. — Използвах крем, за да те облекча. Не е моя вината, че ми се противеше. Но, както ти кажеш. Довечера няма да използвам крем. Не виждам защо да не ти се порадвам през нощта, след като любовникът ти те е имал цял ден. Освен това още не си ми омръзнала. Забрави ли, че ти казах, че гърдите ти са хубави? Вчера не успях да те разгледам добре. Тази вечер смятам да изследвам тялото ти. Сигурен съм, че ще ти бъде приятно да усетиш върху себе си мъжко внимание.
	Думите му я накараха да се свие, защото все още ясно си спомняше как я бе гледал предишната нощ. Той си мислеше, че може да прави всичко с нея, че може да я накара да му се подчинява за всичко. Мислеше я за уличница. Мислеше си, че му е изневерила. Е, грешеше. Освен това тя имаше пистолет. Никога вече нямаше да му позволи да я насили.
	Усмихна му се и с удоволствие го видя как изненадано повдига вежди.
	— Нищо повече няма да ти позволя да ми сториш. Не ти ли се струва странно, че баща ми не те е преценил както трябва, преди да ти даде такова голямо наследство, за което човек може само да мечтае? — Гласът й беше студен и уверен. — Мислиш си, че аз трябва да защитавам невинността си пред тебе. Ще ти кажа още веднъж, милорд, но се боя, че си глух за истината: Аз нямам любовник.
	— Вярно е, че баща ти е сгрешил, но уверявам те, грешката му не е в преценката му за мене. Цяло щастие е, че не е сред нас, за да види колко порочна е дъщеря му. Стига, Арабела, омръзнаха ми тези глупости. Казах ти какво трябва да правиш. Ще ми се подчиняваш. Наистина нямаш друг избор.
	Отново изпита желание да я удуши. Въпреки подигравателните й забележки по повод на развратния Хемзуърт, Джъстин нямаше намерение да се отнесе с нея както предишната нощ. Напротив, той искаше да я принуди да изпита удоволствие от неговите ласки. Искаше да я подтикне към страстта, да я накара сама да му се отдаде.
	Само на него.
	Макар да не желаеше да го признае пред себе си, искаше да я спечели и да я накара да забрави графа. Искаше да я накара да го моли да я вземе обратно.
	Какво ли бе сторил, за да я подтикне да му изневери? Непрекъснато си задаваш този въпрос.
	Нетърпеливо я повика с пръст и Арабела мълчаливо го последва.
	Щом стигнаха до графската спалня, Джъстин отстъпи и изчака тя да влезе първа в стаята. Преди още да се е обърнала към него, чу превъртането на ключа.
	— Аз ще заместя прислужницата ти, Арабела. Искам да те видя гола. Искам да те гледам до насита. Искам да хвана в ръце гърдите ти. Искам да се насладя на твоята женственост. Ела, дай да те разкопчея.
	— Не — отвърна тя, изправила рамене. — Няма да ти дам да ме докоснеш, Джъстин.
	Ноздрите му се разшириха от гняв, точно както си бе представяла. Не беше свикнал да му отказват. Само миг по-късно на устните му се появи ленива, самодоволна усмивка. Очите му заблестяха от предизвикателството, което тя му бе подхвърлила.
	— Както вече казах, ще бъде така, както ти желаеш — изрече. — Значи искаш роклята си на парчета? Защото отказа ти означава точно това. Но помисли само, мила моя, след седмица или две няма да имаш какво да облечеш. Не, това не означава, че възнамерявам да те държа гола и през деня. — Тръгна уверено към нея.
	Арабела избяга от другата страна на голямото легло, защото знаеше, че с думи не може да го разубеди. Очите й измериха разстоянието до него, а пръстите й стиснаха здраво пистолета.
	— Обичаш игрите! Толкова по-добре, че се оттеглихме рано за лягане. — Той тръгна към нея с влудяващо бавни крачки покрай леглото. Арабела не можеше да отстъпва повече. Гърбът й опираше в дългите кадифени завеси.
	— Не се приближавай повече! — каза, като измъкна пистолета и го насочи срещу гърдите му.
	Джъстин й се усмихна мрачно и направи още една стъпка.
	— За Бога, откъде измъкна това? Остави оръжието настрана, Арабела. Не искам да се нараниш.
	— Запази удоволствията само за себе си. А сега ме изслушай. Аз съм наистина добре обучена. Познаваше баща ми. Мислиш ли, че не ме е научил да стрелям още от най-ранна възраст? Освен това не ми се иска да те убивам. Но ако направиш само още една стъпка, ще те прострелям в ръката, Джъстин. Оставям те да избереш — лявата или дясната?
	Той я погледна със смесица от любопитство, гняв, разочарование и възхищение. По дяволите, наистина вярваше, че ще го направи! Междувременно се опита да прецени какви са шансовете му да я обезоръжи. Не направи нито крачка повече към нея. Наистина можеше лесно да си представи, че покойният граф я бе тренирал добре. Може би от петгодишна възраст. От това разстояние тя с лекота щеше да го улучи. Забеляза, че го гледа със студено безпристрастие, а ръката й дори не трепва. Самият той се чувстваше така преди битка.
	Беше загубил. Мразеше пораженията.
	— Това беше само една кратка атака, Арабела. Знаеш, че нямаш шансове. Наслади се на мимолетната си победа, защото тя ще бъде последната ти. — Той се обърна рязко и без да погледне назад, отиде в съседната стая и затръшна вратата след себе си.
	Тя премести пистолета в другата си ръка и избърса потната си длан в полите на роклята си. Като си представи колко нощи я очакват в подобни схватки, изпита горчиво разочарование. Господи, нима през остатъка от дните си трябваше да гледа съпруга си през мерника на пистолета? Поклати глава. Чувстваше се прекалено изтощена, за да размишлява над плановете си за бъдещето.
	Не смееше да спи в леглото. Отпусна се в едно голямо, тапицирано кресло близо до огнището и подви крака под себе си. После уморено отпусна глава на ръцете си. Искаше й се да се разплаче, но знаеше, че няма да го направи. Плачът не решаваше проблемите. Колко пъти баща й го беше повтарял? Помнеше как го бе заявявал всеки път, когато майка й бе плакала. Съгласна беше с него. Заспа с пистолета в ръка.


	На следващата сутрин се събуди рано. Краката й се бяха схванали от неудобната поза. Беше завита с одеяло. Осъзна, че пистолетът вече не е в ръката й, и скочи изплашено. Сърцето й се разтуптя. Джъстин бе влизал в стаята, докато е спяла. Значи е могъл да направи каквото си поиска с нея. Въпреки това само я бе завил и бе взел пистолета от ръката й. Арабела стана бавно и се протегна.
	Не можеше да го разбере.
	Поне най-накрая имаше някакъв план.


>	ШЕСТНАДЕСЕТА ГЛАВА

	— Колко много лилии са нацъфтели!
	— Законите на природата го изискват. Трябва да има по една лилия за всяка жаба.
	Лейди Ан спря и му се усмихна.
	— Струва ми се, че просто се опитвам да ти отвлека вниманието.
	Тя пое дълбоко дъх. Имаше толкова много неща, които искаше да му каже. Искаше й се да говори, да говори, докато излее до дъно душата си.
	Доктор Брениън обхвана лицето й в длани.
	— Достатъчно ми е само да те погледна, за да забравя за всичко друго. Нали не искаш точно сега да ми обясниш колко големи са стъблата на тръстиката?
	Ан целуна ръката му. Кожата му беше топла. Почувства го как трепна от целувката й. Беше го накарала да потрепери? Целуна отново ръката на Пол и вдигна глава.
	— Да, наистина. Тръстиките са доста дълги, но не чак толкова, че да можем да ги наречем неприятно дълги.
	— Напълно съм съгласен. Ще постеля сакото си, така че да се настаниш удобно сред тези толкова високи зелени тръстики.
	Но тя не помръдна. Искаше й се да остане така през остатъка от живота си и да го гледа. Обичаше лицето му — слабо и гладко. Обичаше гънките от двете страни на устата му — професионални бръчки, както веднъж се бе пошегувала с него. Очите му имаха бледозелен цвят като дъбови листа, заблестели под силното следобедно слънце. Осъзна, че й се иска нещо повече от целувка, нещо повече от прегръдка дори. Не беше напълно сигурно, но си помисли, че ще й хареса да я целуне по шията, може би дори още по-надолу — по гърдите. Примигна, изненадана от самата себе си. По гърдите ли? Очевидно не беше същата жена, каквато бе само допреди десет минути. Не, сега беше жена, която изискваше. За пръв път в живота си искаше да почувства как я докосва мъж.
	Доктор Брениън я хвана за ръка и я отведе до отсрещната страна на езерото. Намери подходящо място, сложи сакото си върху еластичния килим от мъх и трева и й се поклони.
	— Позволете ми да ви настаня, Ан. Искам да се чувствате удобно.
	Тя се отпусна изящно на сакото му и изпъна воланите на роклята си над глезените си. След това размисли и я придърпа нагоре към прасците си. Искаше той да види глезените й.
	— Тези чорапи са нови — рече. — Харесват ли ти?
	Доктор Брениън преглътна мъчително. Гледаше към краката й, към глезените й.
	— Може би трябваше да взема една кошница за пикник — добави тя, тъй като той продължаваше да стои неподвижен с поглед вперен в краката й. Това я ласкаеше. Помисли си дали да не повдигне роклята си по-нагоре, но не посмя.
	— Мисля, че след осемнайсет години и нещо отгоре не бих искал между нас да стои някакво печено пиле — отвърна той, като примигна сепнато. — Чорапите ти са чудесни.
	— О, а аз мислех, че гледаш към земята.
	— Не, не гледах към земята — разсмя се той. — Нали знаеш, че тръстиката не представлява никакъв интерес за мен.
	Настани се до нея. Ан почувства как я облива топла вълна. С несигурни пръсти развърза шапката си и я свали от главата си.
	Доктор Брениън взе шапката и внимателно я остави настрана. Бавно вдигна ръка и прекара пръсти по гладката й буза, а после по правия й нос. Накрая спря върху розовите й устни.
	— Глезените ти са хубави, косата ти е чудесна, но ти имаш такава огромна красота, че ме караш да се чудя дали те заслужавам.
	— Дали ме заслужаваш? За Бога, Пол, точно обратното е. Не аз, а ти си съвършен. Още не съм видяла глезените ти, но ми се иска да заровя пръсти в косата ти и просто да те гледам. Ще ми позволиш ли да те гледам през следващите петдесет години?
	Думите й бяха изключително приятни, нещо, което не бе очаквал.
	— Предложение ли ми правиш? — Нежно постави ръка на тила й, притисна гъстите руси къдрици и я притегли към себе си. Помисли си, че Ан се държи като младо момиче, което ще се целува за пръв път. Имаше достатъчно здрав разум и търпение, за да осъзнае, че засега тя само го поставя на изпитание, макар в думите й наистина да се криеше предложение. Надяваше се то да е за брак. Ан гледаше устните му, без да му отговори. Пол я целуна нежно. Почувства как тя трепетно му отвръща. Сложи ръце на раменете й и леко я притисна по гръб. Тя в миг отвори очи и в тях той прочете несигурност, а може би дори страх. По-скоро страх. Прекалено бързаше. Веднага я пусна и се подпря на лакът до нея. Знаеше, че графът не се бе отнасял добре с нея. Въпреки това в нея още живееше една крехка невинност, която дори грубостите на графа не бяха успели да изличат. Може би някой ден, след като се оженеха, тя щеше да сподели с него преживяното.
	— Предложение ли искаше да ми направиш, Ан? Бракът определено е единственото възможно решение, ако искаш да ме имаш постоянно пред очите си. Той е единственият начин да избегнем клюките на съседите.
	Ан му се усмихна дяволито, забравила за страховете си, и отвърна:
	— Наистина, Пол, мисля, че трябва да го направим. Самата аз бих се помислила за разпътна жена, ако целуна един мъж, без да съм венчана за него.
	— В такъв случай ще те целуна отново, за да затвърдя решението ти.
	Тя още се смееше, когато я целуна. Езикът му влезе в устата й. Незабавно я прониза един забравен страх, който я накара неочаквано за Пол да стисне зъби. В този миг той сякаш беше графът, който се мъчеше да я нарани, да я накара насила да отвори устните си. Как само бе мразила влажния му, търсещ език. Не че много често си бе губил времето да я целува. Просто искаше да я вижда по гръб, гола и безмълвна, разтворена за него и очакваща.
	Доктор Брениън се отдръпна.
	— Аз не съм проклетият граф — изрече без капчица нежност в очите си. — Погледни ме, Ан. Аз не съм мъжът, който те е наранявал и унижавал. — Цялото й тяло започна да се тресе. Пол взе ръката й и целуна пръстите й. — Никога няма да ти причиня болка. Никога няма да те унижа. Никога няма да те накарам да се чувстваш незначителна. И ти го знаеш. Познаваш ме добре. Знаеш, че бих те защитил дори с цената на живота си.
	— Знам, Пол, знам, че е така. Няма повече да правя така.
	— Дори да се случи, за мен е без значение. Скоро ще го забравиш напълно. Вярваш ли ми?
	— Как само го мразех! Мразех го толкова силно, колкото Арабела го обичаше.
	Искаше му се да узнае какво й бе сторил онзи негодник, но нямаше да бъде честно да я разпитва точно в този момент. Щеше сама да му каже, ако искаше. Трябваше да не забравя, че копелето е мъртво, а той — жив. Спомените й за него щяха да избледнеят и да изчезнат. След това тя щеше да бъде негова завинаги.
	— Вярваш ли ми, Ан? — тихо попита той.
	Тя докосна с пръсти устните му.
	— Вярвам ти повече, отколкото се боях от него — простичко изрече.
	Пол я прегърна и нежно я притисна към себе си. Сложи ръка на кръста й и почувства как тя се сгушва в прегръдката му. Усещаше натиска на заоблените й гърди и на бедрата й. Ан обхвана шията му с ръце и зарови лице в гърдите му. Самият факт, че тя беше така близо до него, го караше да се чувства преизпълнен с щастие.
	Надяваше се тя да не почувства члена му, който се притискаше към корема й. Това беше един от редките случаи в живота му, когато бе благодарен за множеството дрехи, които жените носят. Искаше му се да погали бедрата й, да покрие с целувки всяка нежна извивка по тялото й, но се застави да остане неподвижен.


	Събудиха го нежни целувки. Беше заспал. Не можеше да повярва.
	— По дяволите! — възкликна той, като повдигна лицето й и я целуна по устата. — От колко време се възползваш от безпомощното ми състояние? Тя се отдръпна, после се усмихна. А след това, напълно неочаквано за него, се претърколи отгоре му. Сложи ръце на раменете му и покри лицето му с пламенни целувки. Косата й се бе разпуснала и падаше като плътна завеса. Уханието й го подлуди. Не искаше да я плаши, но не можа да задържи стенанието си, дълбоко и дрезгаво.
	Ан изобщо не изглеждаше изплашена. Дори сякаш доби още по-голяма увереност. Най-голямото му желание беше още в същия миг да проникне в нея, но прояви достатъчно разум да не избързва. В края на краищата беше лекар, а не някое невежо хлапе. Така че се задоволи само да изпъшка, а бедрата му се повдигнаха нагоре.
	— Ан, ако го направим, би се изпълнило най-голямото ми желание. Осемнайсет години са прекалено дълъг период на чакане, за да те имам.
	Тя вдигна глава и го погледна право в очите.
	— Осемнайсет години са абсурдно дълъг период — отвърна. — Ненужно дълъг. Ако изчакаш дори само още една минута, отново ще се събуди интересът ми към водните растения.
	Тя се засмя, скочи на крака и припряно започна да разкопчава роклята си без колебание или страх. Единствено красивото й лице се бе зачервило от вълнение при мисълта за предстоящото. Двамата не преставаха да се усмихват един на друг, когато секунди по-късно се озоваха върху сакото му голи, притиснати един към друг. И когато той най-сетне проникна в нея, тя го прие с тих стон. Той прие стенанията й в устата си, отдавайки й се напълно.
	Мислеше, че е заспала, когато тя изведнъж се обади:
	— Пол, за пръв път изпитах удоволствие. Никога не съм могла дори да си представя, че е възможно. Винаги ли с нас ще бъде така?
	— Обещавам да си прережа вените, ако не е така.
	— Не знаех…
	Той я целуна по ухото.
	— Знам, че не си знаела. Но сега вече го научи. Останалото трябва да забравиш. Сега сме само ти и аз. Ще ти доставям удоволствие, докато не преминем в отвъдното.
	— А аз доставих ли ти удоволствие?
	Питаше така несигурно, може би дори изплашено. Пол я целуна но върха на носа.
	— Ако ми дадеш още малко, ще ми трябва лекар — прозя се той.
	Тя го ухапа леко по рамото и отново го целуна.
	— Това удоволствие… не, не ме възбуждай отново… е толкова необичайно. Знаех, че нещо се случи, но нямах представа, че ще ме разтърси цялата и ще накара косата ми да се изправи.
	— Има толкова много начини, за да получиш удоволствие, Ан — погали косата й той.
	Тя се претърколи върху него, подпря се на лакът и леко захапа долната му устна.
	— Колко много?
	— Ще ме довършиш още преди края на тази година — простена той. — Стига толкова, Ан. Страхувам се да не те нараня. А сега хайде да сменим темата. Повече никакви разговори за удоволствия. Искам само да ти кажа нещо. Нещо, което е изключително важно за мен. Обичам те. Само теб. Винаги съм обичал само теб.
	Наистина я обичаше. Само нея.
	— И аз те обичам — прошепна тя, притисната до рамото му. Чувстваше се така чудно и странно, че й се искаше да не губи това усещане до края на живота си. Въздъхна и целуна Пол по устата.
	— Хайде, кажи нещо друго, Ан. Моля те.
	— Какво мислиш да правим с Арабела и Джъстин? — попита тя, като се смръщи леко.
	— Ама че рязък скок! Очаквах по-плавен, по-бавен преход от насладата към житейските проблеми. Та аз съм само един беден човек, чиято жена току-що се е възползвала от тялото му за свое удоволствие. Вече ме изстиска докрай. Само черупката е останала от мен. Освен това не обръщаш внимание, че ръцете ми все още са върху красивото ти дупе. — Ан се размърда и Пол изпъшка. — Престани или никога няма да бъда в състояние да кажа нещо смислено. Хайде, смени темата. Обещавам, че повече няма да протестирам. Поне десет минути. Беше започнала да ми казваш за безпокойството си за Бела и графа.
	Знаеше, че ако не се откъснеха един от друг, нямаше да успее дълго време да задържи вниманието си върху нещо странично. Не му се искаше да го прави, но стана и започна да се облича. Ан го последва. След малко вече й помагаше да закопчае роклята си. Наведе се и я целуна. Кожата й беше влажна от пот и имаше чудесен вкус.
	— Знаеш ли, Ан — додаде той замислено, — мисля, че проблемите им са свързани по някакъв начин с французина.
	— С Жервез? — озадачено го погледна тя. — Но откъде накъде? Не мога да си представя как Жервез би могъл да има нещо общо с техните проблеми.
	— Достатъчно ми бе да видя как го гледа Джъстин. Очевидно е, че той го мрази и презира. Бих се обзаложил, че ще го предизвика на дуел, ако това не беше противозаконно. Джъстин има достатъчно разум, за да е наясно, че ще му се наложи да напусне страната, ако го убие. А ако го предизвика на дуел, той най-вероятно ще го убие. Обаче усещам, че точно това иска. Тази мисъл го гложди постоянно. Освен това не вярва нито дума на младия човек. Мисля дори, че е започнал проучване за него в Лондон. Но все още едва ли е получил отговор. Опитах се да си обясня откъде идва тази ненавист и стигнах до извода, че единственото възможно обяснение е, че Джъстин ревнува Бела от него.
	— Ревнува Бела? — повтори бавно тя, докато прибираше непокорните си къдрици. — Значи ревнува Бела от него? И затова го мрази? Как Джъстин би могъл да я ревнува от друг мъж? Той е красив, учтив и е пер. — Въздъхна. — Може би си прав, но ми се струва малко вероятно. Та Арабела почти не забелязва, че Жервез съществува. Готова съм да се закълна в това. Мисля дори, че се отнася с пренебрежение към него. Може би заради френската му кръв? Не съм сигурна, но е възможно. В края на краищата в толкова много неща тя се стараеше да копира баща си, а той никога не е имал високо мнение за чужденците. — Замълча за миг, после добави: — Знаеш ли, Пол, Джъстин я е наранил лошо през първата брачна нощ.
	— Е, тя все пак е била девствена.
	— Не, беше много по-лошо. — Тя му разказа за разкъсаната нощница и за кръвта по леглото. — На другия ден говорих с Джъстин и мога да ти кажа, че той беше не само нещастен, но и разгневен. Успяваше да се сдържа благодарение на желязната си воля. Но защо? Не пожела да ми каже. Що се отнася до Арабела, тя се опита да се държи така, сякаш нищо не се е случило. Но ти сам видя, че не всичко е наред.
	— Нямах представа — каза той. Подаде й ръка и я поведе покрай езерото. — Мислех си, че нашата самоуверена Бела с лекота ще съблазни младоженеца. А що се отнася до Джъстин, не мога да повярвам, че е неопитен дотолкова, че да я изплаши. Значи има нещо друго. По дяволите, трудно ми е да говоря за това, Ан. Смяташ ли, че я е насилил?
	— Да, точно това мисля. Тя се страхува от него. За пръв път виждам дъщеря ми да се бои от нещо! Наблюдавах я внимателно. Тя не желае никой да разбере за страха й, но това е самата истина. Трябва да направим нещо, Пол. Знам, че просто мога да кажа на Жервез да си върви. Ако си замине, може би Джъстин ще изживее по-лесно ревността си.
	— Не, Ан, това не трябва да бъде твое решение. Щом Джъстин по някаква причина смята, че Арабела предпочита Жервез пред него, тогава негово трябва да бъде решението какво да се прави. Щом не е убил младия човек и щом не му е заповядал да напусне Ившам Аби, значи има нещо друго наум. Джъстин е потаен. Доколкото знам, той е известен сред военните с умните си стратегически ходове. Бих му се доверил. Освен това на практика нямаме друг избор.
	— Знаеш ли, сега започвам да се чудя защо ме разпитваше така надълго и нашироко за Магдален.
	— Боже. Жервез е искал да узнае нещо за Магдален? Защо? Какво те е питал?
	— Искаше да му разкажа за живота й в Англия. Аз, разбира се, не знам почти нищо за нея. Тя е починала много преди аз да вляза в семейството. После Жервез продължи да ми разказва, обръщам ти внимание, една доста необичайна история за някакво съглашение между графа и баща й относно размера на зестрата й. Наистина не знам защо той ми разказа всичко това, особено като се има предвид, че Магдален е умряла доста бързо след завръщането си от Франция — само две години, след като се е омъжила за графа. — Тя спря изведнъж и на устните й се изписа усмивка. — Пол, колко съм глупава! Та нали ти си присъствал при смъртта й. Жервез трябва да разговаря с теб, ако иска да научи нещо повече за леля си.
	Доктор Брениън извърна глава. Когато най-сетне заговори, гласът му беше необикновено суров:
	— Да, бях там, когато Магдален почина. Що се отнася до зестрата й, не знам нищичко относно семейните уговорки на графа. Чудя се обаче защо все пак нашето малко френско петле ти е разказало цялата тази история? Не ти ли обясни какво е предизвикало любопитството му?
	— Не.
	Междувременно бяха излезли сред оформените на правилни геометрични фигури цветни лехи на парка пред къщата.
	— Той разпитва ли те за нещо друго?
	— За нищо важно. А, най-смешното е, че ме попита за семейните бижута на Страфордови. Мислеше си, че като съм графиня, сигурно скъпоценностите ми са достатъчни за кралски откуп. Аз му казах, че случаят изобщо не е такъв.
	— Хмм… — беше всичко, което отвърна доктор Брениън, докато се изкачваха по стълбището на Ившам Аби. Той хвана ръката й и я стисна леко. После се взря в красивите й очи. — Чуй ме, Ан. Сега си моя. Ще те обичам до сетния си ден, а след това ще продължа да те обичам с душата си. Нека да не чакаме още осем месеца. Омъжи се за мен, Ан. Омъжи се час по-скоро.
	Тя не откъсваше поглед от устата му.
	— Час по-скоро — повтори той с несигурен глас. — Нали знаеш, хората лесно познават, когато една жена е любена. Очите ти блестят, а усмивката ти е сияйна.
	— Утре прекалено късно ли е?
	Той се разсмя и я прегърна, без да го е грижа дори ако ги гледаха всички слуги на Ившам Аби.
	— Нека изчакаме само докато се уреди тази история между Джъстин и Арабела. Тогава нищо друго, освен нас самите няма да занимава мислите ни.
	— Още сега ще говоря с Джъстин. — Той я целуна по носа.
	— Не, нека го обмислим още малко. Остави ме да поговоря с Арабела.
	— Добре, но побързай. Може би ще успеем да разрешим проблемите им преди петък, а?
	— Ще опитам всичко, което е по силите ми, Ан.
	— Обещаваш ли? — Плъзна длани по гърдите му. Той ги сграбчи и ги стисна здраво.
	— Нищо против ли няма да имаш да бъдеш омъжена за един обикновен лекар?
	Този въпрос беше напълно сериозен. Отговори му спокойно, но със сияещо лице:
	— Винаги съм смятала, че си изключително интелигентен. Никога не съм смятала, че си обикновен. Въпросът ти беше глупав.
	Доктор Брениън отметна глава назад и се разсмя.
	— Щях да се омъжа за теб, дори ако беше прост фермер — добави тя с тих глас толкова сериозно, че той почувства как нещо свива гърлото му. — За мен това е без значение. Този дом е на Арабела, а не мой. Никога не е бил мой. Моят дом е при теб, Пол. Искам само да бъда с теб. Завинаги.
	— Радвам се, че животът ни събра — каза той. После я целуна и леко докосна с пръсти устните й, преди да си тръгне.


>	СЕДЕМНАДЕСЕТА ГЛАВА

	_„Защо не чувствам нищо? Моля те. Господи, нека да почувствам нещо? Това ли е твоето наказание за греха ми? О, моля те, позволи ми да усетя любовта му към мен? Само веднъж.“_
	Устните му гладно покриваха с целувки малките й гърди. Тя зарови пръсти в късата му черна къдрава коса и го притисна към себе си. Помислил жеста й за породен от желанието й, той засмука силно гърдата й. Беше млад и прекалено самоуверен.
	Болката я накара да скръцне със зъби. Искаше й се да изкрещи. Обхвана главата му с длани и повдигна лицето му от гърдите си към устните си. Блясъкът в хубавите му тъмни очи издаваше желанието му да я има. Той беше нетърпелив. Тя не беше като другите жени. Беше бавна. Навярно не беше жена за него. О, Господи, трябваше да направи нещо! Боеше се той да не отгатне, че ласките, целувките, докосването на ръцете му не й носят удоволствие. Напротив, карат я да се вледенява. Тя инстинктивно простена и се изви към него. Усети възбудата му и за миг изпита непреодолимо желание да го отхвърли от себе си, да го помоли да не я обладава. Това беше най-лошото от всичко. Сдържа дъха си, засрамена от собствените си неестествени мисли, и търпеливо пожертва устата си на търсещия му език. Трябваше да помни, че той я обича и че не иска да го губи или да го кара да изпитва отвращение към нея.
	Опита се да се отпусне, да вдъхне сладкия аромат на сеното, но усещаше единствено неговата миризма — мириса на мъж, мириса на възбудата му. „Ти си щастливка, ти си избраницата. Той не желае Арабела или някоя друга жена. Като отдаващ тялото му, ти му доказваш любовта си, доказваш собствената си цена за него.“
	Той изведнъж се отдръпна назад, коленичи, хвана коленете й и ги разтвори. Пръстите му започнаха да я галят и тя стисна здраво очи. Чу го как ръмжи разочаровано и червеният воал на срама забули мислите й. Почувства как пръстите му я трият, как проникват в нея. Тялото й потрепери, щом той натисна по-дълбоко и я разтвори. Нещастно си помисли как ли щеше да понесе отново онзи дебел прът в себе си.
	Неспособен да се сдържа повече, той се надигна и грубо проникна в нея. Времето сякаш за миг спря. Семето му навлажни малкия, стегнат проход и той навлезе още по-дълбоко в нея. Изпита моментния екстаз на животинската победа, на доказателството за мъжествеността си, на превъзходството си на мъжкар над тази женска. Малките й ръце стиснаха раменете му, а той отново си помисли, че я е завладял така, както един мъж трябва да притежава една жена, че я притежава напълно и че страстта му я е дарила с удовлетворението на жената.
	Повдигна се на лакти, целуна леко влажните й устни и се претърколи на една страна. Миризмата му изпълни ноздрите й. Тя си помисли за миг, че ще се задуши. Чувстваше се натежала, сякаш излята от олово. Потта, оставена от тялото му, блестеше навсякъде по нея и хладният въздух я боцкаше с хиляди игли.
	— Обожавам те, ma petite cousine — каза той, защото знаеше, че като неин завоевател това е едно от задълженията му. Беше неин любовник, беше мъж, когото тя обожаваше, значи трябваше да й даде тези обвързващи думи, които му струваха толкова малко. Суетността му определено се ласкаеше от това, че беше успял да прелъсти срамежливата си братовчедка. Все пак, за да затвърди напълно завоеванието си, бе решил, че трябва да притежава и тялото й. Девствеността й само бе увеличила удоволствието му.
	— И аз теб, Жервез — прошепна Елзбет, макар тялото й още да беше сковано от оказаното над него насилие, а главата й бе замъглена от болка и унижение. Помисли си отново колко благословена сред всички жени бе тя. Нали я обичаше един толкова красив мъж, с хубави бели зъби, а тъмните му очи с формата на бадем приличаха толкова много на нейните. Жервез беше много по-красив от графа, който я плашеше със самия си ръст, особено след като вече знаеше какво мъжете искат от жените. Възвишените й мисли отново отстъпиха на заден план. Само да можеше поне за миг да изпита удоволствие, да почувства щастието на страстта! А може би само мъжете сумтяха и пъшкаха, и викаха, когато ги обземеше страстта? Опита се да отклони мислите си от подобни себични желания. Трябваше да търси в себе си причината за това, че нещо липсваше. Трябваше да вярва, че за нея е напълно достатъчно, че го има и че той намира удоволствие в тялото й.
	— Знаеш ли, Елзбет — додаде той след малко, — разговарях с лейди Ан за майка ти. Тя знае доста по-малко за нейния живот в Англия, отколкото предполагах.
	Младата жена се загъна с наметалото му и се обърна настрани, с лице към него.
	— Какво имаш предвид?
	Защо ли Жервез повдигаше въпроса за отдавна починалата й майка? Защо не искаше да говори за тяхното бъдеще?
	Той я потупа леко по бузата и плъзна ръка надолу по гърдата й. Прибързваше. Не трябваше веднага да започва с тази тема. Жените са странни малки създания. Нуждаят се от постоянни уверения. Той сви рамене с престорено безразличие и се отвърна:
	— О, нищо, нищо особено.
	Елзбет се усмихна успокоена, доволна, че вниманието му отново е насочено към нея.
	Но нямаше как. Не можеше да изостави тази тема. Нямаше много време. Усещаше, че графът иска да му види гърба. Не, проклетият граф по-скоро искаше да го убие. Как ли бе разбрал за връзката му с Елзбет? Защо нищо не му казваше? И какво ли изобщо му влизаше в работата? Но беше факт: Жервез виждаше гнева му, сдържаната ярост в очите му.
	Налагаше се да бърза.
	— Може би не трябваше да използвам тази дума — обстоятелства. Научих някои доста интересни случки за живота на майка ти. Не се ли интересуваш от майка си, Елзбет? — попита той с лек упрек в гласа си. А тя, подобно на добре обучено куче, веднага застана нащрек.
	— Разбира се. Просто тя е умряла толкова отдавна, когато аз съм била още бебе. Нямам никакъв спомен за нея. Що се отнася до живота й, с удоволствие бих научила повече подробности.
	— Тогава може би някой път ще ти ги разкажа — как лесно само можеше да насочва мислите й. Беше му лесно да открие в нея несигурното малко дете, готово на всичко, за да се хареса. Елзбет беше здраво привързана към него, беше сигурен в това. Не знаеше обаче дали верността й към лейди Ан и Арабела няма да се окаже непреодолима пречка да извърши онова, което искаше от нея.
	Придаде си отегчен вид. Засега беше достатъчно, че бе посял семената на любопитството. Загледа се в тялото й, без да каже нищо повече. От опит знаеше, че всяка жена в подобна ситуация би си помислила, че мъжът преценява тялото й, така че й остава само да се моли да я сметне за красива. Не можеше да знае, че Елзбет междувременно отчаяно търси тема за разговор, която да го отвлече от тялото й, така че той да не пожелае отново да я люби.
	— Жервез, това е чудесно, че искаш да узнаеш повече за майка ми. Знаеш ли, прислужницата ми Жозет е била кърмачка на майка ми. Тя се е грижила за нея като бебе, а след като майка се омъжила за татко, я придружила тук, в Ившам Аби. Навярно тя знае всичко за нея.
	Той се бе втренчил в белия й корем. Господи, какъв глупак само беше! Жозет, разбира се! Значи сега вече можеше да не разчита само на Елзбет. Дали Жозет щеше да прояви верността си към фамилията Дьо Трекаси? Изпита увереност. Реши да възнагради Елзбет, загдето му бе дала тази информация. Раздуха позагасналите въглени на страстта си и пъхна ръце между бедрата й. Смъкна наметалото си от гърба й и я привлече властно към себе си. За миг му се стори, че тя се опитва да го отблъсне, но след това Елзбет простена тихо до гърдите му. Устните й бяха меки и влажни, а ръцете й с готовност го прегърнаха.
	— Да, о, да! — изстена той, като целуваше шията й.


	Елзбет погледна малкия позлатен часовник на масичката до месинговата вана, въздъхна доволно и се отпусна още по-дълбоко в топлата, ароматна вода. Чувстваше се извънредно доволна. Стоя дълго в топлата вода, докато грубата, смущаваща страна на мъжката любов не бе напълно забравена. Безкрайно беше удоволствието да си представя Жервез в романтичния образ на обаятелен, галантен любовник — мъжа, когото обожаваше, и което беше още по-важно, който обожаваше нея повече от всички останали жени на света. Включително Арабела. За него сестра й дори не съществуваше. Това сигурно значеше нещо.
	— Хайде, агънце, става късно. Нали не искаш да закъснееш за вечеря?
	Елзбет спокойно вдигна глава, без да забележи необичайната острота в гласа на прислужницата. Погледът й срещна старческите очи на Жозет.
	— Хайде, господарке — повтори прислужницата, като разгърна една голяма хавлия.
	— Да, добре — отвърна тихо Елзбет и стана, като протегна ръце за хавлията.
	— Ама наистина, момичето ми, ти си дама, а не някоя гризетка, че да се разхождаш гола. — Побърза да загърне господарката си в хавлията, като се стараеше да не гледа към нея.
	Елзбет погледна старата вярна прислужница и се усмихна.
	— Хайде, Жозет, не ми се карай. Толкова съм щастлива! Най-сетне чувствам, че живея, Жозет! Най-сетне узнах това, което трябваше да зная!
	Старицата само изсумтя. Нахлузи ризата на Елзбет през главата й, а после започна да завързва с изкривените си от артрита пръсти дантелените връзки. Болката в пръстите й я накара да се тросне сърдито:
	— Това, че сега сте богата млада дама с десет хиляди лири състояние, не значи, че можете да търчите нагоре-надолу като някоя слугиня и да крещите с пълно гърло.
	— Аз не крещя. Е, добре, ще ти кажа, защото знам, че ме следиш като орел с острите си очи и скоро така или иначе ще разбереш. — Тя се завъртя, после сграбчи загрубелите ръце на Жозет и я придърпа към себе си. — Аз съм влюбена!
	Старицата за момент изпита странно объркване. Не, не Магдален беше влюбена. Значи Елзбет? Ама това беше невъзможно. Тя отстъпи назад и изненадано ахна:
	— О, не, миличка! Не трябва да се влюбваш в графа. Та той е женен за Арабела! — Опита се да си спомни по-добре. — Той нали се ожени за Арабела?
	Елзбет се разсмя закачливо и притисна към себе си прегърбените рамене на старата жена.
	— Да, Жозет, графът се ожени за Арабела. Но не е графът, не е.
	— Че в кого си се влюбила тогава? — попита Жозет, мъчейки се да открие кого обича Елзбет. Успя само да се обърка още повече. Искаше й се нежното, усмихнато момиче пред нея да не прилича толкова на Магдален.
	— Братовчед ми. Контът. Жервез. Не е ли хубав и изобщо чудесен?
	— Контът — промърмори Жозет.
	— Скъпа Жозет, не е ли великолепно? Аз съм най-щастливата жена. Той ме обича, а сега, след като вече съм независима, мога да се омъжа за него. Баща ми все пак ме е обичал, Жозет. Обичал ме е!
	Старата жена изведнъж се стегна в ръцете й. Отблъсна я назад и прекара ръка по челото си.
	— Жозет, какво има? — изплашено попита Елзбет.
	Лицето на старицата се сви, сякаш някаква незнайна сила се бе пробудила в нея и си пробиваше път навън. Отметна глава назад и извика:
	— Не, за Бога, не!
	Елзбет изплашена отскочи назад и се загледа ужасена в старата жена. Реши, че сигурно вярната прислужница накрая се е побъркала. Изпълни я състрадание.
	— Жозет, Жозет, кажи ми какво има! Трябва да ми кажеш какво не е наред!
	Ужасеният вик на Жозет я накара да залитне още крачка назад.
	— Не, не можеш да се омъжиш за него, Магдален! В никакъв случай! Това противоречи на всичко свято!
	— Жозет, аз не съм Магдален. Хайде, погледни ме. Виждаш ли, аз съм Елзбет, нейната дъщеря.
	Тя се взря в младата си господарка и безмълвно започна да клати глава. Няколко кичура посивели коси се измъкнаха изпод бонето й.
	— Това е! Най-сетне дойде Божието възмездие! — започна да нарежда с напевен глас. — Всичко вече е свършено. Край! Трябваше да се досетя, че краят идва, но не можах.
	Не можа повече да издържи, обърна се и се потътри навън от спалнята.
	— Почакай, Жозет — прошепна Елзбет. Всъщност не желаеше старицата да се върне. Не, не още. Цялата настръхна, а стомахът й се сви на топка. Тъжно поклати глава. Жозет явно бе започнала да се побърква.
	_„Но защо, Жозет, защо си мърмореше за Бог и Неговото възмездие? Знам, че ме мислеше за Магдален, но защо все пак трябваше да казваш такива неща за майка ми?“_
	Забрави тревожните въпроси в мига, в който лейди Ан й каза, че очакват лейди Талгарт и госпожица Сюзан Талгарт на вечеря. Елзбет се ядоса, че заради странното си настроение Жозет не бе направила прическата й, Когато гостенките пристигнаха в тоалети от атлаз и бледолилав тюл, Елзбет вече ги чакаше, облечена в черната си рокля. Завистта се бе събрала на буца в гърлото й. Винаги се чувстваше отвратително и не знаеше какво да каже в присъствието на засмяната и сластолюбива Сюзан. Погледна към лейди Ан и Арабела и реши, че всички жени от семейство Девърил изглеждат зле в черните си дрехи.
	Докато отиваха към трапезарията, Жервез прошепна в ухото й:
	— Колко уязвима и деликатна изглеждаш, ma petite, а не като оная облечена в бяло и розово английска крава. Да ти кажа, тя направо ме отблъсква.
	Думите му повдигнаха духа й. Прииска й се да му извика, че го обича. Чу смеха на графа, обърна се и видя тъмнокосата му глава приведена над златистите къдри на госпожица Талгарт. Очите й се насочиха към Арабела. Със смущение откри, че природената й сестра се усмихва на двойката. Защо се усмихваше? Защо не беше разгневена на Сюзан Талгарт? Елзбет си помисли, че би убила всяка жена, която би си позволила да флиртува с любимия й но начина, по който Сюзан го правеше с графа.
	Нищо не разбираше.


>	ОСЕМНАДЕСЕТА ГЛАВА

	_„Чудесно, Сюзан, прекрасно_ — мислеше си Арабела. — _Не бих могла да си измисля друго по-приятно развлечение. Татко наистина изобщо не беше прав за теб, Сюзан. Ти си истинска глупава, празноглава кокошка. Бих се обзаложила, че само да те бе видял сега, щеше да се надпреварва с Джъстин да привлече вниманието ти.“_
	— Чудя се, Ан, какво да правя с моето малко момиче? — каза лейди Талгарт, като поклати уморено покритата си с пясъчни на цвят къдри глава, при все че гордостта и пискливия й глас говореше съвсем друго. — Постоянно се усмихва, постоянно изглежда щастлива. Толкова е красива, нали? Тези нейни невероятно трапчинки на бузите, тези нейни сини като лятно небе очи — просто нищо не може да се сравни с тях. Получи две предложения за женитба само за един сезон в Лондон, Ан. И знаеш ли какво направи малката ми дъщеря? Остави и двамата джентълмени да вехнат по нея. — Тя се наведе напред и впи пронизващия си поглед в Арабела. — Арабела, сигурна съм, че познаваш виконт Грейборн. Такъв хубав млад мъж, да го кажем направо. Ами че баща му е граф на Сенбридж и е доста богат. Не че това има значение, защото двамата с баща й искаме само нашата малка дъщеря да бъде щастлива. Ами къщите им — казаха ми, че бащата на лорд Грейборн притежава пет големи имения, разпръснати из цялата страна. Скъпата ми дъщеря ще може да живее, където й е приятно. Не е ли това цяло щастие?
	Арабела премигна, хвърли един поглед към Сюзан и отвърна:
	— Лейди Талгарт, нали не говорите за онзи нескопосан млад мъж, който дори няма брадичка?
	Сюзан се разсмя с пълно гърло, което предизвика усмивките на присъстващите.
	— Виждаш ли, мамо, Арабела е напълно съгласна с мен. Забрави да добавиш, Арабела, че на двайсет и пет години той вече има шкембе. Знам от много сигурен източник, че единствената причина, поради която лорд Грейборн става преди обяд, е, за да не изпусне закуската. Казвали са ми, че обожава бъбреци. Само това е достатъчно да ме накара да избягам във Франция само по фуста.
	— Сюзан! Е, надявам се да не мислиш наистина така. Подобно решение наистина се взима трудно, мила моя. Помисли си само за всички разкошни рокли и бижута, които ще имаш. Само си представи всичките тези къщи, разпръснати из цялата страна. Пет къщи, Сюзан!
	— Но аз вече имам всички хубави рокли, които изобщо бих искала да имам, мамо. Що се отнася до бижутата… — сви рамене тя. — Мисля, че едва ли бих се съгласила да се държа добре с лорд Грейборн, само за да ми надене диамантена примка около шията. — Усмихна се на Арабела, после извъртя кокетно очи към графа, нацупи розовите си устни и добави с цялата порочност на родена актриса: — По-скоро бих предпочела джентълмен с по-богат опит. Да речем джентълмен с военна кариера… като вас, милорд. Джентълмен, който е решителен, но все пак такъв, който знае как да се отнася с една дама. Колко ли сигурна и добре защитена се чувстваш, Бела!
	— Аз съм само две години по-стар от горкия лорд Грейборн — отвърна с усмивка графът, без да вдига очи от чашата си с вино. Сюзан Талгарт определено търсеше свадите.
	Съпругата му само стисна столчето на чашата си. Забеляза, че очите на графа се присвиха леко. Насили се да се усмихне и каза на Сюзан:
	— Мисля, че наистина е разумно първо да се гледат такива неща като закрилата, която един мъж може да предложи. Мисля обаче, че е доста трудно да се предскажат действията на друг човек.
	— Хубави думи, каквото и да значат — рече гостенката. — Но не се съмнявам, че отново си защитила позицията ми. — Извърна се към графа. — Бела винаги се съгласява с мен. Само няколко пъти не се е съгласявала, но тогава аз започвах да говоря, докато накрая тя припадаше в краката ми и само успяваше да кимне утвърдително с глава.
	— Започвам да изпитвам известно съжаление към бъдещия ви съпруг — додаде графът.
	— Скъпа госпожице Талгарт — намеси се французинът, — сигурен съм, че едва ли опитът, който споменахте, има чак такова голямо значение. Искам да ви кажа, уважаема мадмоазел, че французите се раждаме с тази дарба.
	— По мое мнение, все тая — прекъсна ги лейди Талгарт, като смути всички. — Сигурна съм, че нито Арабела, нито ти, Сюзан, можете да обвините лорд Хартланд, че има шкембе или че няма брадичка. От най-сигурно място знам, че той не става преди два следобед. Така че, сами виждате, нищо не можете да му кажете по този въпрос.
	Дъщеря й се запъна за голяма изненада на Арабела.
	— Сигурно сте права, мадам — побърза да добави младата жена. — Що се отнася до опита… Ами той е почти петдесетгодишен. Вече е погребал две жени, да не говорим за издръжките на няколкото му претенциозни деца. Да, лорд Хартланд наистина ми се струва безукорен. Предполагам, че търси майка на четирите си малки деца, а също и икономка. Не вярвам да очаква да получи и кобила за разплод. Но знаете ли — добави с напълно сериозно изражение, — чух, че не става преди два следобед заради подаграта си. Баща ти, Сюзан, нямаше ли също подагра?
	На лейди Талгарт й се прииска да зашлеви Арабела.
	Джъстин едва сдържа смеха си. Господи, наистина беше добра! Е, поне понякога. С него се държеше… Не желаеше да мисли за това. Така нищо нямаше да спечели.
	— Знаете ли дали принцът е отишъл в Брайтън? — попита високо лейди Ан.
	— Колко странно ми се струва Арабела да седи на твоето място, Ан — рече лейди Талгарт.
	— Мисля, че определено има зрял вид — вмъкна Сюзан и се разсмя, като видя как Арабела се задави.
	— Бях започнала да говоря за принца и Брайтън… — продължи с още по-силен глас лейди Ан.
	Сюзан се обърна към нея и каза:
	— О, да, татко много се оплаква от подаграта си. Мама го убеждава, че трябва непременно да посетя леля си Серафин. Нейната къща гледа направо към Морската алея, така че човек може да види практически всеки, който влиза или излиза от кралския дом.
	Интересно — додаде Арабела, — дали лорд Хартланд и виконт Грейборн планират също да отидат в Брайтън?
	— Мога само да се моля, че бъбреците за закуска ще спрат единия, а другият ще бъде възпрян от многото си деца и брендито — отвърна девойката. — Освен това там ще плува много риба. Риба, която още не се е закачила на въдицата. Поне така се надявам.
	— Аз, разбира се, ще придружа Сюзан при леля й — заяви лейди Талгарт, без да обръща внимание на дъщеря си, с която смяташе да уреди сметките си по-късно.
	Джъстин почука по чашата си с вилицата, за да привлече вниманието на всички.
	— Нека пием за посещението ви в Брайтън, лейди Талгарт, както и за джентълмена, който ще има щастието да откъсне такава хубава роза.
	Арабела пресуши чашата си. Изненадана бе колко бързо Сюзан се бе научила да се справя с мъжете. Сигурна беше, че хубавата роза е готова да използва по най-ефикасен начин бодлите си стига някой да й препречи пътя. Лейди Ан се изкашля и погледна към дъщеря си.
	Арабела стана.
	— Господа, бихте ли ни извинили, но дамите ще се оттеглим в Кадифената стая.
	Джъстин също стана и рече с приятен глас:
	— Тази вечер мисля да се присъединим към дамите, ако те нямат нищо против.
	Лейди Талгарт се обърна към лейди Ан и изрече в ухото й с глас, явно предназначен да достигне дори до ушите на Крупър:
	— Все пак струва ми се странно Арабела да седи на вашето място, скъпа моя Ан.
	Младата жена се престори, че не е чула, и се обърна назад едва когато Сюзан я дръпна за ръкава.
	— Божичко, много бързо вървиш! Хайде, Бела, не обръщай внимание на мама. Тя просто завижда, че ти успя да сключиш такава изгодна сделка, а аз още нямам дори неофициален кандидат.
	— Говориш така, сякаш наистина си загрижена — отвърна тя и подръпна с любов една къдрица от косата й. — Каза го така, сякаш съм хванала някоя рядка болест, морбили, например.
	— Не си права. Аз наистина мисля, че съпругът ти е много хубав. В никакъв случай не бих го сравнила с морбили. А щом ти успя да хванеш граф, значи аз без съмнение ще стана херцогиня. Може би този чуден херцог ще има седем къщи, разпръснати из цяла Англия. Освен това ще ми сложи поне три диамантени примки на шията.
	Арабела погледна към засмяното й лице и установи, че самата тя също се усмихва.
	— От теб ще излезе идеална херцогиня, Сюз. Надявам се само да си намериш някой млад херцог.
	— Е, старите херцози би трябвало да имат синове, нали? Едва ли са ги разграбили всичките. Знаеш ли, мама ще бъде много доволна, ако се омъжа за онзи дебел виконт без брада. При всичките пари, които похарчиха за дрехи за мен само за един сезон. Ами че татко беше пребледнял като смъртник, след като резултатът от хвърлените пари бяха едно посещение на джентълмен, който не можеше да играе вист, и друга една визита на джентълмен, който постоянно говореше за любовницата си. — Тя замълча и се обърна. — Да, мамо, не ме гледай толкова шокирано. Не, никой не ми го е казвал. Просто аз стоях… ъъъ… пред библиотеката на татко и чух какво си говорехте. — Сюзан седна изящно до Арабела и подреди гънките на лилавата си рокля. — Олеле. Елзбет ще свири! Надявам се, че мама няма да поиска от мен да последвам примера й. Сестра ти е толкова талантлива. Направо е потискащо. Сигурна съм, че не се преструва. Не е възможно човек да се преструва толкова дълго.
	— Знам. Тя сякаш влага цялата си страст в музиката. Ако можеше да говори така добре, както свири, сигурна съм, че от нея би излязъл чудесен оратор.
	След като изслушаха третата прелюдия на Бах, девойката започна да проявява нетърпение. Наведе русата си глава към приятелката си и прошепна:
	— Колко си щастлива, Арабела! Графът е толкова красив. Направо дяволски красив! Ако не бях добре възпитана млада дама, отдавна щях да съм те попитала какво се случи през първата брачна нощ. Е, как беше?
	— Ще забравя какво си ме питала — отвърна тя, спомняйки си болката и унижението. — Знай само, че първата брачна нощ не е… не, забрави това. Стига си приказвала. Нека послушаме Елзбет.
	— Ама че си! Все разваляш удоволствието на другите.
	Елзбет приключи изпълнението си и получи обичайните горещи аплодисменти, след което Сюзан представи на майка си убедителното извинение, че пръстът й е така възпален, че дори един-единствен удар по клавишите на пианото би предизвикал ужасна болка. Преминаха към играта на вист. Арабела се озова партньор с Жервез срещу графа и Сюзан.
	Скоро откри, че уменията на французина са почти равни на нейните. Започна да играе решително и с вещина — както баща й я бе учил. Неусетно се оказа въвлечена в битка срещу съпруга си и напълно забрави за другите. Когато лейди Ан прекрати играта, за да пият чай, Арабела и Жервез печелеха убедително. Сюзан, която играеше с не по-малка жар, просто се разсмя весело и хвърли колодата върху масата.
	— Вие сте като Жана д’Арк. Справяте се с всички противници, застанали на пътя ви — заяви с възхищение контът. Потупа ръката на Арабела й целуна китката й.
	Графът присви очи. Наистина изглеждаше готов да извърши убийство. Младата жена издърпа ръката си и отговори:
	— Говорите безсмислици. Не обичам ласкателствата. Просто ни дойдоха хубави карти, нищо повече. Сюзан е тази, която може да убие човек заради провалена игра на карти.
	— Не, убивам само понякога. Контът е прав, Бела. Ти си същински дракон. Помниш ли, когато бяхме деца и се учехме да играем на карти? Винаги се мъчеше да ми набиеш стратегията на играта в главата.
	— Имате прекалено красива глава, за да я пълните с глупави игри, госпожице Талгарт — заяви графът, като й помогна да стане и й подаде ръка.
	— Негова светлост намира красивата госпожица Талгарт за изключително забавна, нали, братовчедке?
	Тя вдигна сивите си очи към прекалено хубавото лице на Жервез и отговори:
	— Смея да кажа, мосю, че аз също я намирам за много забавна. Тя умее да води разговор и развеселява всяка една компания.
	Гостенките най-сетне си тръгнаха. Арабела побърза да се извини, че иска да си ляга, и, без да погледне към графа, тръгна бързо нагоре но стълбите. Заключи вратата на графската спалня и въздъхна с облекчение, но миг по-късно ахна изненадана, когато вратата на съседната стая бавно се отвори. Остана като закована по средата на стаята, докато графът бавно се приближаваше към нея.
	Джъстин проследи погледа й до нощното шкафче, досети се, че пистолетът е скрит в чекмеджето, и се спря. Арабела сви ръце в юмруци, а лицето й пребледня. За миг си представи една друга картина — Арабела, облечена в красива нощница, усмихната и без капка страх. От първата им брачна нощ сякаш бе изминала цяла вечност.
	— Тази вечер оръжието няма да ти трябва, Арабела — изрече той с равен глас. — Просто дойдох да ти пожелая лека нощ. Беше великолепна домакиня. Мисля, че вечерта мина успешно.
	— Благодаря. Съгласна съм с теб — отвърна тя. Остана неподвижна, докато той не излезе от стаята и не затвори вратата зад себе си.


	Дъждът биеше по стъклата и се стелеше като пелена над редиците розови храсти. Арабела въздъхна раздразнено заради принудителното бездействие и продължи да търси по рафтовете на библиотеката нещо подходящо за четене през следобедните часове. Колко странно бе, именно тя, любимата дъщеря на граф Страфорд, да се промъква плахо из къщата и да отбягва останалите й обитатели. Дори доктор Брениън, който щеше да дойде по-късно следобед, се бе присъединил към числото на тези, чиито проницателни погледи я караха да се чувства натрапник в собствения си дом.
	— О, по дяволите, ама че глупава работа!
	Грабна първата попаднала й книга. Чак когато отиде в графската спалня, разбра, че е взела томче с пиеси на френския писател Мирабо. Тъй като френският й беше също тъй плачевен като свиренето й на пиано, четенето се оказа приятно като треска, забита в пръста. След известно време книгата падна в скута й и главата й клюмна.
	Не беше сигурна какво я събуди. Може би страха й, че графът ще влезе в стаята и ще я открие? Нещо все пак я бе накарало да застане нащрек.
	Погледна към осветената част на стаята и с известно смущение видя прегърбената фигура на Жозет, прислужницата на Елзбет. Старицата се насочи към „Танцът на смъртта“, бързо я огледа и започна да опипва с възлестите си ръце издълбаните в дървото фигури.
	Арабела стана от креслото си, излезе от сянката и попита:
	— Жозет, какво правиш тук?
	Старицата отскочи от резбата и бързешком отпусна ръце до тялото си. Гледаше вцепенена от ужас към младата графиня, а гърлото й беше така пресъхнало от страх, че от устата й излязоха само няколко нечленоразделни звука.
	— Хайде, Жозет, кажи ми какво толкова интересно има в „Танцът на смъртта“? Трябваше само да ме попиташ, ако си искала да го разгледаш. А това определено не е оправдание да се промъкваш по този начин — намръщи се младата жена. Самата тя изведнъж се почувства объркана от смутеното и виновно изражение на старата жена.
	— Простете ми, милейди — успя най-накрая да прошепне Жозет. — Аз само исках… исках да…
	— Какво искаше? — подкани я Арабела, като наклони глава настрани.
	Божичко, старицата изглеждаше така, сякаш страшният ухилен скелет от резбата всеки миг ще протегне ръце и ще я стисне за гърлото. Ама че странна история!
	Старата жена зачупи ръце пред съсухрените си гърди.
	— О, милейди, нямах друг избор. Принудиха ме да го направя. Да, принудиха ме! — Млъкна и извърна очи нагоре. А след това, преди да успее да й зададе друг въпрос, побягна като луда от стаята.
	Арабела не се опита да я спре. Погледна към затворената врата, чудейки се какво ли, по дяволите, бе искала да каже старицата. След това отиде при „Танцът на смъртта“ и продължително се вгледа в гротескните фигури. Прекара леко пръсти по повърхността на резбата. Както винаги скелетът крещеше безмълвните си заповеди на демоничните си слуги. Резбата изглеждаше така, както винаги. Арабела остана още миг пред паното, след това сви рамене, обърна се и се върна в тъмния си ъгъл.


>	ДЕВЕТНАДЕСЕТА ГЛАВА

	Арабела тихо се промъкна в съседната стая. Халатът й беше небрежно пристегнат в кръста, а черната й коса падаше свободно над гърба й. Безшумно се доближи до леглото на графа.
	— Джъстин, Джъстин, събуди се! — настойчиво го разтърси за рамото тя.
	Той отвори очи и се надигна.
	— Какво? А, Арабела! — в миг се разсъни. Чертите й едва се различаваха в сумрачната светлина на зората.
	Тя си пое дълбоко дъх.
	— Жозет, прислужницата на Елзбет! Мъртва е! Току-що я открих при стълбището: Мисля, че си е счупила врата.
	— Мили Боже! — Джъстин отметна завивката си, без дори да се замисли, че е гол, и нетърпеливо я подкани: — Хайде, по-бързо ми подай халата.
	Арабела му подаде брокатения халат и погледът й неволно се насочи към тялото му. Наистина имаше хубаво тяло: едро, мускулесто, гърдите, слабините му бяха покрити с черни косми. Тя отстъпи назад, засрамена от себе си. Дали той бе забелязал, че го гледа?
	Графът не обърна никакво внимание на паниката й. Облече се и тръгна към вратата, като подхвърли безцеремонно през рамо:
	— Хайде, не стой там, а ела с мен, Бела. В края на краищата сама дойде при мен, нали?
	— При теб, разбира се. При кого другиго бих могла да отида? — Това беше самата истина. Наложи й се да побърза, за да се изравни с него. — Не можах да заспя и бях тръгнала към библиотеката да си налея глътка бренди.
	— Слава Богу, че слугите още спят и не са разбрали какво се е случило.
	Щом наближиха стълбището, тя изостана. Джъстин се приведе над сгърченото тяло на старицата. Миг по-късно се изправи и кимна.
	— Права си. Вратът й е счупен. Освен това е почти напълно вкочанена. Мъртва е от доста време. — Замълча, погледна нагоре към стълбите, после обратно към безформеното тяло. Смръщи вежди и остана така замислен.
	— Какво мислиш, Джъстин? — попита го Арабела.
	— Всъщност в момента не съм напълно сигурен какво точно мисля — бавно отвърна той. След това добави: — Нека първо се заемем с най-важните неща. Донеси ми едно одеяло да я завием. Ще отнеса тялото в задния салон. След това ще изпратя да извикат доктор Брениън.


	Доктор Брениън пристигна след час със загрижено изражение на лицето, тъй като слугата не бе успял да му каже нищо конкретно.
	След огледа на тялото той с благодарност прие да изпие чаша горещо кафе в Кадифената стая.
	— Има няколко счупени кости, но както правилно сте предположили, смъртта е настъпила вследствие на счупване на врата по време на падането й по стълбите. Наистина жалко — въздъхна той. — Трудно е да си представи човек, че я няма. Та тя е в Англия от повече от двайсет години! Знаете, била е прислужница на Магдален. Освен това се грижеше за Елзбет още от раждането й. Смъртта й сигурно доста ще разстрои девойката. Събудихте ли майка си? — обърна се той към Арабела. — Предлагам Ан да съобщи на сестра ви. Аз ще остана и ще й дам успокоително, ако се наложи. Ех, горката Елзбет!


	Лейди Ан остана с момичето през по-голямата част от деня. Появи се само за малко за обяд.
	— Нямах представа, че братовчедка ми толкова ще се разстрои от смъртта на една слугиня — заяви Жервез, докато си взимаше от печената шунка.
	— Жозет беше като майка за Елзбет — побърза да поясни лейди Ан. — Цял живот са били близки. Щях да се изненадам, ако не се бе натъжила. Но мисля, че бедното дете е вече малко по-добре.
	Арабела погледна към французина, учудена от безсърдечието му. А той, сякаш почувствал всеобщото неодобрение на всички на масата, разпери извинително ръце и додаде:
	— Лейди Ан, моля ви да ми простите неуместните думи. Сигурно се дължи на факта, че англичаните взимат подобни неща присърце, за разлика от французите. Права сте, разбира се. Напълно разбирам чувствата на братовчедка си. Наистина нелепа случайност.
	Графът стана рязко и хвърли салфетката до чинията си.
	— Пол, бихте ли ме придружили до библиотеката? Необходими са някои последни приготовления. Майсторът на ковчези ще дойде всеки момент.
	След това кимна на двете жени и излезе от трапезарията.


	Майсторът на ковчези си тръгна късно следобед. Тялото на Жозет беше натоварено на катафалката му. Арабела необяснимо защо изпита желание да види заминаването й. Графът също излезе пред големите врати на парадния вход и мълчаливо застана до нея.
	— Господи, как мразя смъртта! — изрече тя с дрезгав глас. — Виж само — посочи катафалката, която отнасяше тялото на Жозет, — прилича на предвестник на смъртта с тези черни пердета на прозорците и черните пера на конете. Виж и мен. Цялата съм облечена в цвета на смъртта — горчиво добави. — Самата аз съм едно доказателство, че смъртта е непобедима. Всички ние сме едно нищо. О, Господи, защо трябва да губим от живота си хората, които обичаме?!
	Графът погледна внимателно бледото й, напрегнато лице и тихо каза:
	— Въпросът ти е една от основните теми на философите. Но дори техните отговори са само предположения, повечето от които напълно абсурдни. За нещастие страданието винаги остава за живите, защото онези, които сме обичали, са вече отвъд всяка болка. Мисълта, че съществуваме само миг във вечния живот на природата, е мъчителна. Ето че сега аз започнах да говоря глупости. Бела, защо не подариш всичките си черни рокли на кюрето? В края на краищата любовта и спомените към баща ти са в теб и не зависят от някаква рокля. Нужно ли е да следваш глупавите ограничения на обществото?
	— Знаеш ли — бавно отвърна тя, — татко винаги е мразил черното. — Обърна се с намерение да отиде в стаята си, но в същия момент си спомни за странното посещение на Жозет в графската спалня предния ден, Спря и пак се извърна към съпруга си: — Джъстин, сетих се нещо. Може би не е нищо особено и е без значение, но вчера следобед Жозет беше при „Танцът на смъртта“. Бях задрямала в голямото кресло в ъгъла и тя не ме видя. Когато й се обадих, изглеждаше ужасно изплашена. Питах я какво прави там, но тя не можа да ми отговори нищо смислено. Опитах се по-настойчиво да разбера нещо, но тя хукна да бяга така, сякаш я беше подгонил самият дявол.
	— Какво точно ти каза?
	— Успя да смутолеви нещо неясно, че е била принудена да влезе в стаята. Както ти казах, нищо не можах да й разбера. Поведението й ми се стори доста странно. Навярно умът й е бил толкова объркан, че си е помислила, че Магдален е още жива и е в графската спалня. — Замълча и поклати глава.
	— Има ли още нещо?
	— Чудех се защо ли Жозет се е разхождала посред нощ без свещ в ръка?
	Джъстин неочаквано си припомни една знойна нощ в Португалия. Той заедно с още неколцина войници дебнеха в горичката край едно селце. Внезапно долови някаква опасност. Накара другарите си да се хвърлят по корем на земята тъкмо в момента, в който над главите им затрещяха изстрели. Сега почувства опасността по същия начин — разбира се, не под формата на промъкващи се главорези, но все пак някаква опасност. Реши, че е по-добре да не споделя с Арабела предчувствията си. Отвърна й шеговито, без да се замисля:
	— Може би Жозет е била тръгнала на среща с таен любовник. Затова свещта е щяла да я намери сама.
	Арабела се отдръпна, сякаш я бяха ударили. Вина и срам изпълниха очите й. И горчивина. Убеждението му, че му е изневерила, отново издигна стена между тях.
	— Арабела, почакай. Не исках да кажа… По дяволите! — извика той, ядосан на самия себе си, но тя вече си бе отишла.


	— Представяш ли си, Бела, нашият безбрад виконт случайно, повтарям ти, случайно бил наблизо до татко, докато пътувал за Брайтън. Мама веднага започнала да се суети покрай него. Татко обаче, благословени да са думите му, се отнесъл доста безцеремонно с него. Разбира се, единствената причина за поведението му е била подаграта му, но във всеки случай мама била направо бясна. Как само му се кара, че бил провалил шансовете ми да ми сложат оковите.
	Сюзан Талгарт подръпна юздите на кобилата си и я потупа по шията.
	— А когато му казах, че щом Арабела Девърил си е намерила граф, значи аз със сигурност ще хвана херцог, татко започна да се смее толкова силно, че стана морав.
	Арабела погледна замислено към приятелката си.
	— Знаеш ли, Сюз, шегата наистина е страхотна, но не мисля, че е разумно да…
	— Господи, Бела, какво ти става? Толкова си се променила, откакто се омъжи. Станала си твърде тиха. Аз се старая да те развличам, а ти сякаш гледаш през мен. За какво говориш? Какво, по дяволите, не е разумно?
	— Всъщност не мисля, че съм се променила. Само дето… не, това не ти влиза в работата. Ще ти кажа какво не е разумно. А то е възпитаването на момичетата в глупавата вяра, че някакъв си специален мъж ще стане техен съпруг. Ето това е истинска глупост.
	— Внимавай какво говориш, Бела. Това са думи на една разочарована жена. Мама наистина се опита да ме възпита по този начин, но ти ме познаваш. Щом един мъж е глупак, значи си е такъв. Знаеш ли, понякога си мисля, че не аз, а ти си по-голяма романтичка от двете ни. Струва ми се, че си се надявала да срещнеш голямата любов, нали? — Мълчанието на приятелката й я накара да избухне в смях. Тя шляпна с юздите лъскавата кафява шия на кобилата си Блубел и подвикна през рамо: — Почти стигнахме Сейнт Едмъндс. Накарай Луцифер да се размърда. Толкова е красиво тук! Хайде да разгледаме развалините.
	Не отидоха да гледат развалините. Сюзан се настани грациозно на тревиста могилка в сянката на един голям бряст, потупа мястото до себе си и продължи мисълта си:
	— Не, аз никога не бих повярвала в голямата любов. Напротив, струва ми се абсурдно съществуването на подобно нещо, особено след като години наред съм наблюдавала родителите си. Всъщност — смръщи се леко тя — любовта навярно е само за обикновените хора, защото не съм забелязвала такова чувство сред семействата от нашата класа. Предполагам, че все пак е приятно да я има. Мислиш ли, че това е възможно?
	— Нямах представа, че си такава циничка, Сюз — отвърна приятелката й. — Може би наистина си права, защото момичетата като нас се женят за онзи, за когото им кажат. Точно както направих аз — подчиних се на заповедта на баща си, макар той вече да беше мъртъв.
	Приглади гънките на синия си костюм за езда. Колко приятно й беше да прибере всичките онези черни рокли!
	Сюзан проследи движението й и поклати глава.
	— Харесва ми роклята ти. Аз също не обичам черното. Майка ми ще припадне, щом те види, но няма да й обръщаш внимание. А сега кажи ми пак, циничка ли съм? Не, не съм, Бела, просто съм реалистка. Моят херцог несъмнено ще е прехвърлил четиридесетте, ще е склонен към напълняване и често ще играе комар в Карлтън Хаус. Но в замяна на това ще бъда ваше височество, ще имам безчет слуги, които да изпълняват всеки мой каприз, и ще се наслаждавам на всичко, което е предвидено за наслада. Като например превъзходни блюда с омари и шампанско.
	— Значи ти наистина не вярваш, че можеш да обикнеш човека, за когото ще се омъжиш? — попита Арабела с такъв нещастен вид, сякаш думите й присядаха в гърлото.
	— Ти ли задаваш този въпрос, Арабела? А, ето че забравих хубавия ти мъж. Той е красив, спор няма. Освен това е очарователен и… хмм… властен, но в смисъл, че иска да те защитава. Може би си допадате един на друг. Това би било хубаво. Смятам, че имаш късмет да се омъжиш за такъв човек. Той има брадичка и няма подагра. Освен това е умен. В Лондон не видях много като него. Всъщност предполагам, че баща ти специално го е подбрал за теб. Ако изборът беше оставен на теб, ти определено можеше да попаднеш на много по-лош кандидат. А доколкото те познавам, ако горкият човечец не можеше да язди като шампион, ти щеше направо да го сравниш със земята.
	— Да, идеята беше на баща ми. По-скоро заповедта му — отвърна Арабела, загледана в развалините. — Аз нямах право на избор. Виждаш ли, не можех да напусна Ившам Аби.
	— Колко странно! — отбеляза след малко Сюзан. — Когато бяхме деца, не можех да си те представя като омъжена дама. Ти винаги се държеше така самоуверено. Спокойно можеше да минеш за мъж, ако не беше толкова красива. Баща ми все ми повтаряше да не ти се оставям да ме караш да правим пакости. Казваше, че е трябвало да се родиш момче, защото баща ти само поощрявал лудориите ти. Все се чудеше защо не е лейди Ан тази, която се грижи за теб. Но всеки път, когато сумтеше и се оплакваше от теб, в очите му виждах възхищението му.
	— Спомням си доста случаи, когато точно ти си ме вкарвала в беля — възрази Арабела. — Що се отнася до мнението ти, че нямало да се омъжа, намирам го за доста странно. Че какво друго би могла да направи една жена? Да бъда като онази глупачка Станхоуп или като леля ми Гренхилд? Не, ние сме предопределени за брак. А що се отнася до самоувереността и силата ми… — замълча, подбирайки внимателно думите си — може би сега за мен щеше да бъде по-добре, ако бях по-отстъпчива и податлива.
	— А, стигнахме пак до твоя съпруг. Смятам, че двамата със съпруга ти се борите за надмощие на волите, Бела. За мен е очевидно, че въпреки целия ти кураж и предишните ти думи ти просто не следваш елементарната женска мъдрост.
	— Женската мъдрост ли? Все едно че говориш за стара циганка, която вари любовна отвара. За какво говориш, по дяволите?
	Закачливите искрици в очите на Сюзан изчезнаха и тя изведнъж стана сериозна.
	— Ще ти кажа, Бела. Ти имаш силен характер, но това просто не е женски характер. Не, не ме прекъсвай тъкмо когато наближавам същината. Никога не съм те виждала да се отказваш от нещо, дори да ти е неприятно. Винаги си била пряма, честна и вярна, а тези черти са все добродетели, които би трябвало да има един джентълмен. И ето тук ти е проблемът. Господата си мислят, че си играем игрички дори когато сме напълно честни. А когато случаят ни принуди да не бъдем напълно честни, те не могат да направят разлика. Защо в такъв случай да ги разочароваме, мила моя приятелко?
	— Много неща изприказва, Сюзан, и не съм сигурна, че напълно разбрах какво искаш да ми кажеш. Аз съм честна, както повечето жени, макар за мъжете това да няма значение. Това ли искаше да кажеш?
	— Горе-долу.
	Арабела въздъхна, откъсна стръкче трева и започна да го дъвче.
	— Поканих те да пояздиш с мен, за да ме развеселиш. Навярно знаеш, че Елзбет е много потисната, откакто почина Жозет, прислужницата й. Очаквах малко съчувствие от теб. А ти критикуваш характера ми.
	Приятелката й също въздъхна и стисна устни.
	— Виждам, че цялата ми мъдрост ще иде нахалост. Ще ти кажа истината, Бела. Мисля, че си същата отвеяна романтичка като Елзбет.
	Арабела я погледна изненадано.
	— Хайде, Сюз, обясни ми какво искаше да кажеш. Смяташ, че Елзбет е романтичка? Ама че абсурд! Тя е невинна като дете, въпреки ме е на двайсет и една години. Сигурна съм, че дори насън не се сеща за тези неща.
	— Горката Арабела! Елзбет просто се преструва, макар изобщо да не е така добра като теб. Не си ли забелязала как поглъща всяка дума на конта? Готова съм да се закълна, че е доста хлътнала по младия французин. Той не й ли е братовчед?
	— Да, братовчед й е. Майката на Елзбет му е леля. Но наистина, Сюз…
	Сюзан протегна ръце.
	— О, Бела, как може да си толкова сляпа? Скъпата ти сестра изобщо не е невинно дете. Казвам ти, че е хвърлила око на братовчед си. Снощи случайно я погледнах, докато той играеше вист с теб. Знаеш ли само каква омраза имаше в очите й, Бела! Омраза и ревност от теб, и всичко това само защото той се държеше като французин.
	_„Елзбет и Жервез? Не е възможно. Но почакай Арабела, спомни си нещо. Не се ли е случвало често и двамата да отсъстват по цял ден? Не ти ли се стори на самата теб, че Елзбет е станала по-уверена, по-сигурна в себе си? И разговаря някак напълно свободно с Жервез.“_
	— О, Господи! — възкликна тя и скочи на крака. _„Джъстин смята, че французинът е мой любовник. Не можах да го разбера. Не му дадох никакъв отговор. Възможно ли е наистина Елзбет, моята срамежлива, несигурна Елзбет да е любовница на братовчед си?“_
	Сюзан се изправи до Арабела. Тя гледаше със стъклен поглед, което й действаше доста изнервящо. Девойката сграбчи ръката й и я разтърси.
	— Бела, какво ти стана? Може би греша. Нали ме познаваш, все говоря и не винаги мисля, преди да кажа нещо.
	Арабела погледна приятелката си и каза бавно:
	— Не, мисля, че наистина си права. Била съм сляпа за това, което става край мен. Платих скъпо за слепотата си. А също и Джъстин. Но как ли е разбрал? Защо е сметнал, че съм аз? Беше толкова сигурен, сякаш наистина ме е видял, но това не е възможно, нали? — добави и стисна силно камшика. — Трябва веднага да се върна в Ившам Аби, Сюзан. Трябва да обмисля някои неща. О, Господи, толкова много има за казване и толкова много за научаване! Чуй ме, Сюз. Моля те, запази казаното в тайна. Благодаря ти, че го сподели с мен. Благодаря ти от все сърце!
	Арабела се метна на гърба на Луцифер и го пришпори, преди приятелката й да успее да се опомни.


>	ДВАДЕСЕТА ГЛАВА

	Графът гледаше замислено писмото от приятеля си от военното министерство лорд Мортън. Джек определено бе провел успешна операция въпреки строгия контрол на французите над континента. Прочете отново няколкото реда, след това накъса писмото на парчета и го хвърли върху цепениците в камината. Запали една кибритена клечка и я поднесе към хартията, която в миг лумна в оранжеви пламъци.
	Тъкмо смяташе да излиза от библиотеката, когато се появи лейди Ан.
	— Скъпи Джъстин, толкова се радвам, че успях да ви видя, преди да сте излязъл, защото искам да поговоря с вас.
	Разстроеното лице на лейди Ан накара графът да застане нащрек.
	— Всъщност смятах да тръгвам за Талгарт Хол, но мога да ви отделя няколко минути — каза той. — Заповядайте, седнете.
	Жената седна и потупа мястото до себе си.
	— Нямам намерение да засягам неудобни въпроси, така че можете да се успокоите. Джъстин, става дума за Елзбет.
	— За Елзбет? Всички решения, свързани с бъдещето й, са безспорно във ваша власт, Ан — побърза да отвърне Джъстин, след което кръстоса крака и нетърпеливо я зачака да продължи.
	Тя почувства, че повече не може да продължава с преструвките.
	— Много добре. Елзбет е моя грижа и честно казано, не ме интересува какво мислите за нея. — Пое дълбоко дъх. — Знам, че нямате особено високо мнение за Жервез дьо Трекаси. Аз също, както и доктор Брениън. Просто не му вярвам, това е. Не ме интересува поведението му. Има обаче нещо нередно. Той не е такъв, за какъвто се представя. Не одобрявам свободното му държание с Елзбет и Арабела. Знам, че дъщеря ми направо го мрази. Но най-много ме учудва това, че той все още е тук. Защо просто не го помолите да напусне Ившам Аби. Не е нужно да го убивате, както доктор Брениън смута, че искате да направите.
	Джъстин я изгледа продължително, а после каза нещо, което я накара да примигне:
	— Какво ви кара да мислите, че Арабела го мрази? Мразя е силна дума, Ан.
	_След всичко казано явно продължаваше да мисли само за Арабела._
	— Знам, че е така, защото виждам, че той не само я отвращава, но я и плаши. Мисля, че тя се страхува да не би той да ви наговори лъжи за нея. Случило ли се е нещо подобно?
	— Не.
	— Но би могъл да го направи. Поне Арабела мисли така. Не знам обаче какво ли Арабела си мисли, че той може да ви каже.
	— Тя ли ви каза това?
	— Всъщност не. Но аз съм нейна майка. Разбирам я много добре. Струва ми се странно, но Елзбет го харесва много. Вече няколко пъти, когато той говори, тя застава на негова страна. Не ви ли се струва странно?
	— Че Елзбет защитава братовчед си? Може би не е чак толкова странно. Те са първи братовчеди. Тя е едно впечатлително младо момиче и…
	— Може би, но не забравяйте, че е три години по-голяма от Арабела.
	— Така е, но тя е в пълно неведение за много страни на живота. Може би за нея той е нещо като герой?
	— Защо го мразите, Джъстин?
	Младият мъж стана и отиде до бюфета. Наля си малко бренди и го изпи на един дъх.
	— Оставете този въпрос, Ан — рече. — Просто забравете за него. Няма да ме разберете, а и става дума за нещо, за което не мога да разговарям с вас.
	— О, напротив. Разбирам ви напълно и одобрявам дискретността ви, но искам да ви кажа, че грешите. По някакъв начин сте стигнали до извода, че Арабела и французинът са любовници.
	Знаеше си, че ще стигнат до този въпрос. Явно Арабела се бе разплакала на рамото на майка си и я бе пратила да се намеси. Трябваше да го предположи.
	— Дъщеря ви ли сподели това с вас, Ан? — попита я остро. — А каза ли ви, че до такава степен не е искала да се омъжи за мен, че го е взела за любовник още преди сватбата ни? Призна ли ви, че нашето не е брак, а пародия? Тя ли ви помоли да използвате въздействието си върху мен?
	— Чуйте ме внимателно, Джъстин. Арабела ме отбягва толкова, колкото и вас. Тя е нещастна. Освен това знам, че през първата брачна нощ сте я наранили. На сутринта видях разкъсаната нощница и кръвта по чаршафите. Тя не ми е казвала, не е помолила да се намеся! Да не сте си изгубили ума? Арабела да моли някого!
	— Съжалявам. Наистина молбите не са в характера й, но в замяна на това в него има много други неща. Сигурно сте сляпа за тях само защото ви е дъщеря.
	— За какво съжалявате? Съжалявате, защото научих, че сте наранили дъщеря ми?
	— Просто съжалявам, че всичко се случи по този начин. — Исусе, искаше му се да се махне.
	— Чуйте ме, глупак такъв! Мога да бъда всичко друго, но не и сляпа, когато става въпрос за дъщеря ми. Какво искате да кажете с това, че в характера й имало много други неща? Кажете ми, Джъстин.
	— Много добре. Тя заслужава всичко, което е получила, Ан. Моля ви, оставете тази тема. Между нас с Арабела вече се случиха много неща, но почти нищо от това, което наистина е нужно. Не можете да направите нищо. Достатъчно е да се каже, че тя му е любовница. А що се отнася до Жервез дьо Трекаси, ами, ще видим. Не искам да го оставя да си иде просто така. Пол е напълно прав. Бих го убил с удоволствие. Не просто да го застрелям, а ей така, с голи ръце. Но не, ще го оставя да постои още. Винаги съм смятал, че ако видите змия наоколо, по-добре е да я държите под око, а не да я оставите да се изплъзне, само за да се върне и да ви ухапе в гръб.
	— Значи с голи ръце?
	— Да, бих предпочел този метод, но не мога. Поне все още не мога.
	— Защо? И не го сравнявайте повече с някакви проклети пълзящи змии!
	— Добре, Ан, ще ви кажа направо. Трябва да знам какъв е и що е, преди да пристъпя към действие. Вие сте напълно права. Той не е това, за което се представя. Няма да прибързвам само заради гнева си към Арабела. Да, Ан, много бих искал да убия мъжа, който прелъсти жена ми. Осмелявам се да кажа, че Пол Брениън би убил всеки мъж, който посмее да ви прелъсти.
	— Тя не е любовница на Жервез — поклати глава лейди Ан. — Почакайте! Нима искате да кажете, че тя не е била девствена през първата нощ?
	— Да поговорим за Елзбет, казвате? — кисело изрече той. — Трябваше да се досетя какво имате предвид.
	— Да, трябваше.
	— Свършихте ли?
	— Ни най-малко. Е? Арабела беше ли девствена през първата брачна нощ?
	— Беше — въздъхна той.
	— Тогава какви ми ги приказвате? Защо се правите на идиот? Мисля, че трябва просто да ви застрелям! — скочи на крака лейди Ан. Джъстин дори си помисли за миг, че наистина ще го нападне, но тя спря до него и сложи ръка на рамото му. — И после? — подкани го. — Била е девствена. Казала ви е, че той не й е любовник. Е?
	— Ан, вие сте била омъжена. Знаете, че има много начини да бъде задоволен един мъж.
	Тя го изгледа с такъв вид, сякаш всеки миг щеше да повърне.
	— О, не, сигурна съм, че Арабела не би го направила. Та това е ужасно. Не, не с уста, не.
	— Мисля, че разговорът ни губи благоприличие, Ан. Не желая повече да разговарям по тази тема. Задоволете се с това, което вече ви казах: Арабела е любовница на французина още преди сватбата ни. Сигурен съм в това, чувате ли ме? Не съм лъжец. Не съм си го съчинил. Не е нито догадка, нито предположение. Дали тя все още се среща с него? Не знам. Разбира се, тя го отрича. Отрича всичко. Какво бихте очаквали да направи?
	— Арабела не е лъгала никога в живота си.
	— О, Ан, колко слабо познавате дъщеря си!
	Тя го зашлеви с всичка сила. Главата му се отметна назад от силния удар. Пръстите й се отбелязаха на бузата му. Джъстин не каза нищо.
	— Грешите. Грешите за всичко — рече тя с вирната брадичка и изпънат като дъска гръб.
	Джъстин докосна с пръсти бузата си. Още тръпнеше. Ан беше по-силна, отколкото изглеждаше. Какво да прави с Арабела? Новият му дом се бе превърнал в бойно поле. А сега лейди Ан, неговата тиха, очарователна тъща, му бе ударила шамар. Нима само той единствен вярваше, че Арабела е виновна? Господи, дали личните му работи се разнасяха от слугите из цялата къща?
	Изведнъж вратата на библиотеката се отвори широко и Арабела се втурна вътре. Видя Джъстин и майка си и замръзна на прага, а по лицето й се изписа пълно недоумение. После протегна ръце напред, сякаш искаше да се предпази.
	— О, мислех, че сте сам, милорд. Но не сте. Не сте сам. И защо ли да сте? Как си, майко?
	— Добре съм, Арабела. Приятна ли беше ездата със Сюзан? Не, не е нужно да отговаряш на глупави въпроси. Чакай, скъпа, не бързай да си вървиш. Аз тъкмо си тръгвах. Джъстин, моля ви, обмислете онова, което ви казах. Може би ще го обсъдим отново по-късно — добави тя, като си помисли, че току-що бе станала свидетел на нещо неочаквано — дъщеря й бе поискала да остане насаме със съпруга си.
	Изведнъж Арабела сграбчи ръката на майка си и я стисна здраво. Графът я гледаше със заплашително изражение. Това й подсказа, че бе възможно наблюдението на Сюзан за отношенията между Елзбет и французина да я направи дори още по-виновна в очите му. След като тя самата не бе забелязала близостта между двамата, едва ли можеше да разчита, че Джъстин бе видял нещо подобно. Прииска й се да избяга от стаята. Още от сега можеше ясно да прочете в очите му недоверие и порицание. Отдръпна се и застана по-близо до вратата, зад гърба на майка си.
	— Няма значение. Съжалявам, че ви обезпокоих, милорд, майко. Наистина нищо особено не исках да кажа. Нищо важно. Мисля, че сега е по-добре да вървя и стаята си. Да, най-добре да вървя там.
	— Почакай, Арабела — извика графът в мига, в който тя се обърна да си върви. Лейди Ан усещаше, че Арабела я използва като физическа преграда между себе си и съпруга си. Видя как дъщеря й се напрегна, щом графът приближи до нея. Джъстин извади от джоба на жилетката си един ключ и й го подаде.
	— Този ключ ще ти потрябва, ако искаш да отидеш в графската спалня.
	Лейди Ан реши, че е изчакала достатъчно дълго. Дланта й все още тръпнеше от удара по бузата на зет й.
	— Аз тъкмо си тръгвах, мило дете. Изобщо не си ни прекъснала. Освен това, Джъстин, защо изобщо си решил да заключваш графската спалня?
	— Открих няколко хлабави дъски от дюшемето — сви рамене той. — Не ми се иска някой слуга да се нарани на тях. Затова реших да заключвам стаята, докато подът не бъде поправен. Ето ти ключа, Арабела.
	Тя грабна ключа от протегнатата му ръка и изхвръкна от стаята.
	— На много въпроси трябва да отговаряте — додаде лейди Ан, като впи поглед в лицето му. — Голяма каша сте забъркали, Джъстин.
	— Може би е така, но не споделям мнението ви. А сега бихте ли ме извинили, но наистина трябва да посетя лорд Талгарт. Ще помисля над това, което ми казахте.
	— Съмнявам се. Вие сте мъж, а моят опит показва, че веднъж повярвали в нещо, мъжете умират, преди дори да са си помислили, че може би грешат. О, Господи, как мразя повечето от вас! — Тя се обърна, но само след миг отново се завъртя към него и го посочи с пръст. — Арабела не се е страхувала никога в живота си. След свадата ви тя се превърна в тихо, свито, дори изплашено момиче. Откакто сте се оженили, нито веднъж не се е опитвала да ме накара да правя нещо за нея и повярвайте ми, това не й е в кръвта. О, да, проклети същества, за толкова много неща трябва да отговаряте! Проклет да сте!
	Този път тя наистина напусна стаята. Джъстин не помръдна в продължение на няколко минути. Това ли беше нежната, простодушна лейди Ан? Беше се превърнала в тигрица.
	Отиде в Талгарт Хол и остана там през деня.


>	ДВАДЕСЕТ И ПЪРВА ГЛАВА

	Елзбет обожаваше миризмата на прясно скосено сено. Уханието му изпълваше плевнята. Тя пое дълбоко дъх и се усмихна. Бързо отиде при яслата в далечния по-тъмен край на плевнята. Изминала бе поне една седмица, откакто за последен път се бе измъкнала тайно от Ившам Аби, за да се срещне с него. Толкова дълго време! Не беше й говорил за мъжките си нужди от смъртта на Жозеф. Правеше му чест, че така благородно я бе оставил на скръбта й. Съчувствието му към нейната скръб след трагичното падане на старата слугиня го бе направило още по-скъп за нея.
	Разстла наметалото си върху сламата, приглади внимателно гънките и се замисли. През последните няколко дни бе почувствала, че в главата му се въртят разни мисли. Елзбет смръщи вежди. Спомни си, макар и с нежелание, как той се бе поколебал дали да приеме предложението й да се срещнат същия следобед в плевнята. Кратката пауза, преди да даде съгласието си, я накара да си представи лицето на Сюзан Талгарт. Как само я мразеше Знаеше, че тя желае братовчед й. Коя жена не би го пожелала? О, да, Елзбет остро усещаше какво мислят другите, щом ставаше въпрос за него. Да, Сюзан, оная мръсна кучка, го искаше. Но той не би тръгнал след нея, нали? Разбира се, че не би тръгнал, макар тя да беше така привлекателна и красива с русата си коса. Не, Жервез не би й изневерил.
	Седмицата, през която не бе лягала с него, бе достатъчна да подхрани романтичната й вяра, че физическото им единение е едно изтънчено доказателство на любовта му към нея. Дори се бе молила дано най-сетне да почувства удоволствие от докосването на ръцете му, да изстене истински, когато устните му се докоснат до тялото й.
	Чакането в мрачната ясла я правеше все по-нервна. Най-вероятно го бавеха някакви важни дела. Беше почти готова да излезе да го потърси, когато го видя да се промъква тихо при нея.
	— О, любов моя, започнах да се притеснявам! — протегна тя ръце към него и покри с целувки шията, раменете и гърдите му. — Проблем ли има? Забави ли те някой? Не е била Сюзан Талгарт, нали? Тя се опитва да те хване в мрежите си, нали? Кажи ми, че не съм права.
	Той я целуна по главата, а след това внимателно я накара да седне отново на наметалото.
	— Какво искаш да кажеш за Сюзан? Ma petite, ако тя се опита да ме съблазни, ще й се изсмея в лицето. Ще й кажа, че не харесвам английските момичета с розови бузи и тъпи физиономии.
	Той се отпусна грациозно до нея, погледна миловидното й лице. Тя го гледаше опиянено с бадемовите си очи, които така приличаха на очите на майка й.
	— Не, скъпа Елзбет — добави той, като я погали леко по гладката буза, — просто разговарях с лейди Ан. Нямаше да бъде учтиво да я изоставя насред разговора.
	Елзбет го прегърна с две ръце през шията. Чувстваше се виновна заради съмненията си. Но, ето, той беше тук, при нея. Нея беше избрал. Усети лека целувка по косата си и зачака да я притегли в обятията си. Но той не я дръпна към себе си както друг път. Тя продължи да чака. Нищо! Отдръпна се леко назад. Очите й потъмняха тревожно. Не бе възможно да не я желае след цяла една седмица! Дали все пак Сюзан Талгарт не беше в Ившам Аби? Дали Жервез не я бе излъгал? Не, дори за миг не можеше да си го помисли. Не искаше също така да си помисля за облекчението, което чувстваше от факта, че не се опитваше да я съблече.
	— Какво има, любов моя? — прошепна тя до шията му. — Какво те е разстроило?
	Жервез въздъхна и се отпусна на лакът.
	— Много си проницателна, Елзбет. Забелязваш много неща. — Видя какво удоволствие й доставиха думите му. Елзбет беше готова да направи всичко, което й кажеше. Поне така се надяваше самият той. Внимателно обмисли следващите си думи: — Знаеш, че с графа не се разбираме много. Антипатията му към мен расте от ден на ден. Мисля, че би ме убил, стига да му се удаде възможност. Знаеш ли, чудя се защо все още не ми е заповядал да си вървя. Много странно. Не мога да го разбера Не разбирам също откъде идва омразата му към мене. Нито лошо не съм му сторил.
	— Да те убие? О, не! — не можа да се сдържи Елзбет. — Това би било прекалено. Освен това ти няма да го позволиш. Ти си силен и смел. И умен. Джъстин е нищо в сравнение с тебе. Ти не би оставил на никого да ги стори нещо лошо. Мразя го. Какво ще правим?
	Беше повярвала на всяка дума, която й беше казал. Ама че страстна жена! Жервез се замисли. Страстта в думите й беше истинска, съвсем истинска. И същата страст щеше да се изяви във всичко. Усмихна й се. Сега вече можеше да бъде сигурен в нея.
	— Той те мрази, защото е ревнив, Жервез — вкопчи се тя в ръкава му. Сигурна съм. Той вижда в теб всичко онова, което самият той не може да бъде. Това го кара да те ненавижда. О, Боже, какво ще правим?
	Братовчед й се усмихна нежно, макар и леко горчиво напълно доволен от реакцията й и каза тихо:
	— Елзбет, винаги си така съпричастна към околните. Може би си права за графа. Може би нещо в него го кара да се чувства непълноценен в мое присъствие. Няма значение. Ившам Аби му принадлежи. Аз съм само едни гост. По всяко време мога да стана нежелан. Той си придаде болезнено изражение и стисна малките й ръце в своите. — Във всеки случай преди малко ми нареди да напусна Ившам Аби до края на седмицата. Остава ни малко време, любов моя.
	Всъщност графът не му беше заповядвал нищо, но думите му водеха към същия извод. Преди Жервез да дойде в плевнята, Джъстин го повика в библиотеката, затвори вратата и след като го изгледа продължително, му каза:
	— В края на седмицата ще пожелаете да напуснете Ившам Аби.
	Нищо повече, само това. А след това отново впи в него смъртоносния мраз на очите си. Той за миг изпита такъв страх, че не можа дума да обели.
	— Е? Нищо ли няма да кажете? Нито дума? Нищо ли не искате да ми кажете?
	Жервез се задоволи само да повдигне рамене.
	— Много неща във вас ме дразнят. Въпреки това ви позволих да останете… по ред причини. Но сигурен съм, скоро всичко ще се разреши. Помнете, в края на седмицата. А сега си вървете.
	И това беше всичко, което графът му бе казал. Французинът напусна библиотеката, огледа се, за да се убеди, че е сам, и се облегна на стената. Упрекна се, задето не бе казал на графа, че е страхливец, че е хулиган, който не заслужава дори да обуе ботушите му. Не, нищо такова не му беше казал.
	— Да — отново каза той на Елзбет, — остава ни съвсем малко заедно. Трябва да си замина до края на седмицата.
	Елзбет сепнато се надигна.
	— О, не, не може да бъде. Жервез, не мога да ти позволя да ме изоставиш. Едва те намерих и не искам да те изгубя. Моля те, не си отивай — очите й се напълниха със сълзи. Тя преглътна, опитвайки се да се овладее, но не успя. Сълзите рукнаха по бузите й. — Не е честно. Арабела има всичко, наистина всичко… макар че не изглежда да му се радва много. Дори лейди Ан е вече господарка сама на себе си и може да направи каквото пожелае. Само аз съм като просяк цял живот — никой не ме приема, никой не ме иска. Не мога повече. Моля те, не ме оставяй пак сама!
	Той внимателно избърса сълзите от лицето й.
	— Трябва да бъдем смели, Елзбет. Казах ти вече, тук сме на негова територия. Решенията му определят действията на всички около него, независимо от мотивите му. По този въпрос нямам никакъв избор.
	— Не му ли каза, че не желаеш да си тръгнеш? Не му ли каза, че се обичаме и че не желаем да бъдем разделени?
	— Казах му — излъга братовчед й, — но той не ми обърна внимание. Както вече ти казах, той ме мрази.
	Елзбет се изправи на колене. Беше изгубила Жозет, а сега щеше да изгуби и Жервез.
	— Сетих се — заяви тя с надежда в гласа си. — Ще говоря с графа. Може би ще ме послуша. Откакто е дошъл тук, е много любезен с мен. Всъщност с мен се държи по-любезно, отколкото с Арабела, а тя му е жена. Не, по-добре да говоря с лейди Ан, защото знам, че ме обича. Ще й кажа, че сме влюбени един в друг и че искаме да се венчаем час по-скоро. Ще й кажа, че ще умра от мъка, ако те принудят да ме изоставиш.
	За миг Жервез бе обхванат от паника при мисълта, че Елзбет би могла да говори с графа или с лейди Ан. Тази глупачка можеше да развали всичко само с един разговор. Трябваше да я убеди да не го прави. Нуждаеше се от пълен контрол над нея.
	— Изслушай ме, Елзбет. Споменах ти вече, че казах на графа за взаимните ни чувства. Няма съмнение, че той ще го съобщи на лейди Ан. Но нима не виждаш? Това е без значение. Той не желае да бъдеш с мен и ще убеди лейди Ан да го подкрепи. О, малка моя, не мога да ти позволя да се унижаваш по такъв начин. — Сграбчи слабите й рамене и я разтърси. — Не, не е този начинът. Чуй ме, Елзбет, ще направим нещо друго. Когато свърши траурът, ще отидеш с лейди Ан в Лондон. Там ще се срещнем и ще избягаме заедно. Ще бъде съвсем лесно. Ще те отведа в Брюксел.
	Думите му в миг отмиха нещастното й изражение. Очите й блеснаха развълнувано.
	— О, моя прескъпа любов, какъв хубав план! Знаех си, че можеш всичко. Колко романтично ще бъде! Няма да се безпокоим за нищо с моите десет хиляди лири. Ти си толкова умен. Жервез. Ще ги вложиш умело и ще ни направиш богати.
	Беше напълно доволен. Сега поне нямаше защо да се безпокои за Елзбет.
	— Но, Жервез, лейди Ан ще отпътува за Лондон най-рано след шест месеца — разтревожи се тя. — Трябва ли да бъдем разделени толкова дълго? Не, не мога да го понеса. Кажи ми, че има друг начин.
	— Прекарали сме години, без да се познаваме. Какво са шест месеца? Ще видиш, малка братовчедке, как бързо лети времето.
	Елзбет почувства, че Жервез става все по-нетърпелив.
	— Предполагам, че си прав, но въпреки това ще ми липсваш ужасно — побърза да каже.
	— И ти на мен — кимна доволен той.
	После понечи да стане. За негова изненада тя го сграбчи за ръцете и извика:
	— Моля те, остани с мен. Отдавна не си бил с мен, още опреди Жозет да умре. Остани при мен, моля те. Искам те, уверявам те, наистина те искам!
	Жервез беше направо зашеметен. Мисълта да прави любов с нея… не, това беше невъзможно! Почувства, че стомахът му се свива на топка. Но не можеше да й каже. Опита се да я успокои, да намери нежни думи, които да й каже.
	— Елзбет, изслушай ме. Не мисля, че е разумно повече да се срещаме по този начин. Графът вече знае за нас, след като аз самият му казах. Това може да го озлоби още повече. Може дори да ми заповяда да си вървя преди края на седмицата. Не искам се разделям с теб толкова бързо. Затова трябва да бъдем предпазливи. Повече никакви срещи тук, Елзбет. Не, не плачи. Знаеш, че ми доставя изключително удоволствие да бъда с теб, но ще бъде фатално за нашите планове, ако ни разкрият или дори само заподозрат. Сигурен съм, че го осъзнаваш. Трябва да мислим за бъдещето си.
	— Само един последен път, Жервез. Прегърни ме и ме люби. За последен път.
	Настойчивостта в гласа й, страстта, която блестеше в тъмните й очи, предизвикаха само отвращение в него. Не, не към нея, а към самия него. Въпреки това не можеше да я остави да се усъмни. Наложи си да не се отдръпне. Прегърна я, наклони се към нея и притисна устни към нейните.
	Елзбет, която бе решила на всяка цена да запечата в паметта си последните си мигове с него, забрави всички страхове и усети как докосването му възпламенява в нея изтънчената тръпка на желанието.
	Жервез се чувстваше вцепенен и лишен от чувства. Усети, че Елзбет разтваря устните си, и не можа да издържи повече. Отблъсна я и бързо стана.
	— Елзбет, за Бога, не мога. Не, не се обиждай. Не е заради това, че не те искам — опита се да я успокои той. — Не мога, малка братовчедке. Обещах на Арабела да изляза на езда с нея. Сама разбираш, че ако закъснея, тя може да заподозре нещо. Трябва да бъдем смели, Елзбет. Скоро всичко това ще бъде минало. Обещавам ти. Трябва да ми вярваш. Ще можеш ли?
	— Но, Жервез… да, вярвам ти.
	Нямаше да отстъпи, щом веднъж беше решил нещо. Познаваше го достатъчно добре. Онези чудни чувства, които беше изпитала, си бяха отишли безвъзвратно. Почуди се дали наистина ги бе изпитала или си ги бе въобразила в болката си.
	Жервез я целуна бързо, но страстно по бузата, след което излезе от яслата. Елзбет усети в нежния му жест силна тъга. Все пак успя да сдържи сълзите си, докато той излезе.


	Лейди Ан сви крака си и позволи на коняря да я повдигне към седлото.
	— Благодаря, Тим — каза му, докато наместваше полата си за езда. — Не е нужно да ме придружаваш. Отивам до дома на доктор Брениън. Тюлип знае пътя.
	Тим почтително отстъпи назад, за да направи път. Лейди Ан леко удари кобилата си с юздите и Тюлип се впусна по алеята, пръхтейки признателно.
	— Същата си като мен, Тюлип — рече лейди Ан. — Стоиш си в уютния яхър и поглеждаш с очи като жълтици всеки, който се осмели да наруши спокойствието ти.
	Не беше яздила от месеци. Знаеше, че на другата сутрин ще има мускулна треска. В момента обаче това не беше важно. Чувстваше се така безпомощна и объркана. Гневът й към Джъстин се бе превърнал в отчаяние. Ившам Аби беше една огромна, студена и пуста гробница. Не можеше миг повече да прекара в нея. Джъстин беше изчезнал някъде. Арабела вероятно бе излязла на езда, търсейки най-отдалеченото от съпруга си място. Що се отнася до Елзбет и французина, тя не бе виждала нито единия, нито другия.
	Насочи Тюлип към спретнатата грегорианска къща на Пол в края на малкото селце Страфорд на Берд. Хрумна й, че е възможно Пол да не си е у дома. В края на краищата той не можеше да каже на някой болен, че не желае да се погрижи за него.
	Не бяха отделяли много време един за друг от смъртта на Жозет. Днес бе почувствала, че трябва да го види, просто да погледне в големите му кафяви очи. Тогава разочарованието и отчаянието й в миг щяха да изчезнат.
	— А сега, Тюлип, малко почивка за старите ти кокали — рече тя, като насочи кобилата по тесния път, ограден от двете страни с тисове. — Почини си, макар да не виждам как изобщо би могла да бъдеш изморена.
	— Добър ден, милейди — посрещна я един едър младеж с жълта като пясък коса на възраст може би почти колкото Арабела. Познаваше го още от малко момче.
	— Радвам се да те видя отново, Уил — отвърна тя на младежа, който закуцука напред да поеме юздите на коня й. Беше си счупил крака още като дете. — Изглеждаш наистина добре. Доктор Брениън в къщи ли е?
	— Да, милейди. Таман се върна от Долуъртови. Старият проклетник си е строшил ръката.
	— Добре, че е тук — отвърна тя. — Дай, моля те, малко сено на Тюлип, но не прекалявай. Тази нейна лакомия ще й изяде главата.
	Спусна се грациозно на земята и бързо изкачи трите стъпала към къщата. Почука, но за нейна изненада не й отвори госпожа Мълдун, сприхавата ирландка, която се грижеше за къщата на доктор Брениън.
	— Ан! Каква изненада! Мили Боже, момичето ми, какво правиш тук?
	Доктор Брениън стоеше на прага с разкопчана на врата риза. Ръкавите му бяха навити над лактите, а лицето му светеше от неподправено удоволствие.
	Лейди Ан се приближи до него, без да каже нито дума и го целуна. Отдръпна се и усети погледа му върху устата си.
	— Исках да те изненадам, Пол — рече тя най-накрая. Господи, говореше му така, сякаш му натякваше за нещо.
	— Колко съм невъзпитан! Заповядай, Ан — усмихна й се той, все още вперил очи в устните й. Искаше му се да я грабне и да я внесе вътре. Искаше му се да целуне хубавата й уста, да прекара език по устните й. — Съжалявам, но госпожа Мълдун не е тук. Ще ти направя чай, ако искаш. Сестрата на госпожа Мълдун е болна от заушка. Каква беда, нали?
	— Наистина голяма беда — отвърна лейди Ан, разтревожена почти колкото Тюлип, кобилата си, която навярно хрупаше с удоволствие овеса си. Последва Пол в салона — уютна, пълна със светлина стая, която много й допадна. Нямаше нищо общо с необятната празна гробница, наречена Ившам Аби.
	— Шапката ти за езда е много хубава — каза той. — Мога ли да я сваля?
	Всъщност искаше да я целуне и не желаеше да се озове омотан в купчина черно кадифе.
	Ан кимна и вдигна лице към него. Пол не я целуна, но беше съвсем близо до лицето й. Развърза тънката панделка и свали шапката от главата й.
	— А сега седни ето тук, до мен и ми разкажи какви нови беди те водят насам — въздъхна той. Нещо трябва да се бе случило, сигурен беше. Целувките можеха да почакат. — Е, готов съм. Не си дошла само за да ме изненадаш, нали?


>	ДВАДЕСЕТ И ВТОРА ГЛАВА

	Тя го възнагради с възхитителна усмивка.
	— Не, просто дойдох да те видя. Освен това… ами, имах един доста шумен спор с Джъстин относно Арабела. Нямах намерение да започвам, но се случи. А след това самата тя влезе при нас. Пол, тя е ужасена от него, просто ужасена. Що се отнася до графа, един Господ знае какво мисли. Но ти беше прав за всичко. Той е убеден, че тя му е изневерила с Жервез. Попитах го какво точно го е накарало да мисли така, но не пожела да ми каже. Обаче смятам, че го познавам достатъчно добре. Щом той си е въобразил нещо толкова абсурдно, значи има причина — въздъхна тя. — Добре щеше да бъде, ако я беше споделил с мен.
	— Чудя се дали вече е заповядал на онзи младеж да се маха от Ившам Аби. Трябва да го направи. След това може би неразбирателствата между него и Арабела ще се изгладят.
	— Мразя Ившам Аби! Сега ми се струва дори още по-студено и пусто от преди. Дори когато в него има хора, пак изглежда пусто. Господи, винаги съм мразила това място.
	— Тогава ще живееш тук, при мен.
	Лейди Ан се сепна, после избухна в смях.
	— Наистина ли ще ми позволиш да живея тук с теб? Нали няма да решиш да отидем някъде, където би сметнал, че е достатъчно величествено за мен?
	— Не, ще живееш тук, при мен, а госпожа Мълдун ще ни хока двамата и ще те обича така, както може да обича една майка. Не като мен, защото аз ще бъда твой съпруг и любовник. Знам, че тази къща ще ти хареса, Ан. Знам също, че ще ми кажеш, ако нещо не ти е приятно.
	Тя стана от канапето и отиде при него. Отпусна се в скута му и го прегърна през шията.
	— Да — прошепна на ухото му. — Ще ти кажа, ако нещо не ми хареса. В момента обаче не се сещам за нищо такова.
	А после го целуна. Лейди Ан, тази изключително порядъчна, изключително красива жена, която бе обикнал още преди деветнайсет години. Господ беше добър.
	Когато най-сетне Ан вдигна глава, дишането й беше учестено, а гърдите й бяха натежали. Пол се чувстваше толкова щастлив, че направо щеше да се пръсне.
	— Ан, предполагам, че не искаш чай.
	— Бях забравила за него. Ако ми покажеш къде е кухнята, ще се постарая да го приготвя сама. Разбира се, ако предпочиташ досадния чай.
	— Пред какво да го предпочитам?
	— Пред мен — каза тя и отново се отпусна в скута му.
	Не искаше да се любят в салона. Не, искаше я в леглото си, където щяха да спят всяка нощ до края на дните си. Желаеше я отчаяно.
	— Ела с мен, Ан.
	— Къде? В кухнята ли?
	— Не, в спалнята.
	Тя погали бузата му с меката си длан.
	— Мисля, че с теб съм готова да отида дори в Талгарт Хол.
	— Това е истинска любов — рече той и стана, без да я изпуска от ръце.
	Ан се разсмя. Това беше най-прекрасният звук, който Пол някога бе чувал.


	След един доста наситен със събития час тя прошепна до ухото му:
	— Аз съм една разпътна жена. Ако не се ожениш за мен, ще трябва да се хвърля в кладенеца. Нали знаеш, при всички тези угризения на съвестта и чувството на вина за греховете ми…
	Той я целуна, после сериозно я попита:
	— Подготвена ли си за злобните клюки на съседите?
	— Всичките могат да вървят по дяволите — рече тя, а той така се сепна, че накрая все пак се разсмя.
	— Ами Арабела?
	— Не се притеснявам за нея, Пол, поне що се отнася до нас двамата. Предполагам, че се е досетила. Дори Джъстин го знае. Тя е много привързана към теб. Защо би трябвало да има нещо против, че скъпата й майка най-сетне е открила щастието си?
	Искаше му се да й каже, че е напълно възможно да го намрази. Но това също не беше сигурно. Всичко беше странно и непривично. Нищо не беше както трябва да бъде. Освен тях двамата, мислено добави той и целуна Ан по носа. Не, ето това беше също нещо непривично.
	Помогна й да се облече. Намери това за много приятно. Двамата излязоха заедно от къщата.


	Лейди Ан пристигна в Ившам Аби доста късно, така че едва й остана време да се преоблече за вечеря.
	— След малко ще дойда при теб. Пол — прошепна тя. После се обърна към иконома: — Крупър, кажи на готвачката, че доктор Брениън ще остане с нас за вечеря.
	— Да, милейди — кимна той. Не беше сляп. Господарката му изглеждаше по-красива от всякога и това се дължеше изцяло на доктор Брениън.
	Крупър подаде на госта чаша шери и го погледна изпитателно. Макар докторът да не беше аристократ, той си оставаше изискан джентълмен. Тръгна по покритите с каменни плочи стълби към кухнята и се замисли. За пръв път виждаше лейди Ан толкова сияеща. Вярно, че беше съвсем наскоро след смъртта на негова светлост, но имаше ли значение? Лейди Арабела беше задомена за новия граф, а животът беше твърде кратък, за да се занимават с подобни подробности. Крупър приглади рядката си сива коса и се зачуди дали лейди Ан и доктор Брениън ще останат да живеят в Ившам Аби, след като се оженят.


	Ако лейди Ан не беше така извънмерно щастлива, тя със сигурност щеше да почувства скритото напрежение на масата. В края на вечерята Пол сгъна салфетката си.
	Той покашля се и се изправи.
	— Джъстин, — заяви той с ясен глас. — бих искал да направя едно съобщение, преди дамите да са се оттеглили.
	Графът вдигна глава, погледна лейди Ан и се усмихна. Кимна утвърдително на доктор Брениън. Арабела ги погледна нехайно. Единственото й желание беше час по-скоро да напусне трапезарията и да бъде по-далеч от Джъстин.
	Доктор Брениън отново се изкашля.
	— Лейди Ан ми оказа честта да приеме предложението ми за брак. Ще се венчаем при първа възможност, но, разбира се, ще живеем тихо, докато не измине едната година траур.
	Графът стана бързо и вдигна чаша.
	— Поздравления. Пол! Не е голяма изненада, но все пак събитието е радостно. Предлагам да вдигнем тост за доктор Брениън и лейди Ан. Нека им пожелаем дълъг живот и щастие.
	Арабела седеше като вкаменена. Не била голяма изненада ли? Майка й и доктор Брениън? Не, не беше възможно, просто не беше възможно. Та баща й току-що беше умрял. Тялото му още гниеше в някакво разрушено село в Португалия, а майка й кроеше планове да се омъжи за друг човек. Не можеше да понесе тази мисъл.
	Гневът се надигна в гърдите й. Погледна майка си от другата страна на масата и с едва сдържана ярост забеляза блясъка в очите й и розовите петна на бузите й. Майка й беше една проститутка.
	— Арабела! Тостът, скъпа.
	Тя обърна глава към графа. Нейният съпруг. Мъжът, който я мразеше. Мъжът, който щеше да я наказва през остатъка от живота й за нещо, което не беше извършила. Долови заповедта в гласа му. За Бога, та той одобряваше този брак! Погледна към Елзбет и Жервез. Видя ги като едно същество. Тъмните очи и коса на Елзбет се сливаха в едно подобие на чертите на Жервез, сякаш нарисувани с четката на един и същ художник. Сякаш я гледаха с един чифт бадемови очи, с едни и съши мисли, от едно и също тяло. Не, не беше възможно. Жервез и Елзбет? Че кой друг? Сюзан определено имаше право. Бяха любовници.
	Реакцията им на съобщението на доктор Брениън беше само лека изненада и нищо повече. Само тя ли единствена не се беше досетила?
	— Арабела, дете мое, добре ли си? — дочу нежния загрижен глас на майка си. А нямаше ли и една нотка на молба? Дали не търсеше одобрение от дъщеря си? Дали не търсеше прошка за изневярата си? Колко изненадан от мълчанието й изглеждаше доктор Брениън! А дали наистина беше изненадан? Той със сигурност знаеше колко много й липсва баща й, колко го бе обичала. Значи той също я бе предал. Двамата я бяха предали. Нея и баща й. Дали не бяха любовници от години? Дали само не бяха чакали баща й да тръгне нанякъде, за да се вмъкнат в леглото му?
	— Арабела!
	Отново графът! Този път в гласа му имаше укор. Но той я укоряваше още от сватбата им. Как би могла да очаква от него да види истината, да разбере какво бяха направили майка й и доктор Брениън?
	Арабела бавно се изправи и стисна ръба на масата с такава сила, че пръстите й побеляха. Чувстваше се смазана от тежестта на собственото си неведение, смазана от предателството им. Толкова много измени и изневери, помисли си тя. Само тя беше невинна. Но не и те.
	Гласът й прозвуча като падащ есенен лист, а гърбът й не беше по-прав от този на смазано животно.
	— Да, майко, добре съм. Тост ли споменахте, милорд? Съжалявам, но… виждате ли, нямам какво да кажа. — Замаяна видя как графът гневно скача от стола си. Обърна се и се втурна навън.
	Джъстин хвърли салфетката си върху масата.
	— Пол, Ан, не й обръщайте внимание. Ако обичате, кафето ви очаква в Кадифената стая. Моля да ме извините, но се налага да поговоря с жена си.
	Лицето на лейди Ан беше пребледняло. Устните й се бяха събрали в една тънка черта. Видя яростта в очите на графа. О, Господи, трябваше да защити Арабела от гнева му! Тя стана с мъка от стола си и протегна ръка към графа.
	— Джъстин, почакайте. Не е нужно да се безпокоите, за нея беше голям удар. Сигурно знаете колко много обичаше баща си. Не, моля ви…
	Но той вече беше излязъл от трапезарията.
	Доктор Брениън застана до нея и стисна ръката й.
	— Точно от това се боях — каза тихо, така че да чуе само тя. — Знаеш, че Арабела не е особено щастлива. Предполагам, че е търсила опора в спомените за баща си, за да преодолее трудностите с Джъстин. Моля те, Ан, не позволявай на думите й да те наранят, защото тя не целеше това. В нея има толкова много гняв и болка. Хайде, нека отидем в Кадифената стая и да се опитаме да се държим естествено, поне заради Елзбет. Що се отнася до французина, за него ще бъде най-добре, ако си тръгне още в този миг, но едва ли ще го стори. Хайде, ела, любима.
	— Колко съм глупава! Трябваше да се досетя каква ще бъде реакцията на Арабела — тъжно рече лейди Ан. — Предполагам, че не съм се замислила достатъчно. Много съм искала да получа своето щастие.
	Жервез беше толкова изненадан от избухването на Арабела, че се задоволи само да кимне мълчаливо. После хвана Елзбет под ръка и двамата тръгнаха след лейди Ан и доктор Брениън. Тъкмо минаваха покрай слугите с каменни лица, които бяха чули всичко, когато братовчедка му неочаквано се освободи от ръката му и спря.
	— О, Жервез, какво ще правим сега? — почти през сълзи попита тя.
	Не можеше да я остави да плаче пред лейди Ан и доктор Брениън. Хвана ръцете й и ги стисна почти до болка.
	— Чуй ме, Елзбет! Както вече ти казах, тези подробности са без значение. Ще измисля някакъв план. Не се безпокой. Хайде, стегни се. Не плачи. Не прави сцени като сестра си. Ти си възпитана и любезна и можеш да се владееш.
	— Да, Жервез, да, ще се опитам — подсмъркна тя и избърса очи с ръка. — А поведението на Арабела наистина беше ужасно. Защо постъпи така? Баща ни не беше любвеобилен човек. А мен направо мразеше. Е, добре, обичаше Арабела, но все пак как можа да се държи така ужасно с майка си?


	Джъстин излезе в големия вестибюл и се насочи направо към стълбището. Взимаше стъпалата по две-три наведнъж и беше вече стигнал до площадката на стълбището, когато Крупър осъзна накъде е тръгнал. Махна с ръка към графа, който беше с гръб към него. Отговор не последва, така че той само поклати глава и се върна на поста си край парадния вход. Просто не можеше да извика след негова светлост. Подобно нещо никога не беше правено, поне в Ившам Аби.
	Гневът на графа беше очевиден дори за Грейс, прислужницата на Арабела, която предвидливо отскочи от пътя му в мига, в който видя лицето му. По дяволите, как бе посмяла да нанесе на майка си такъв удар? Нямаше ли очи, за да види чувствата на лейди Ан, които тя не криеше? Щеше да я удуши, само да я откриеше.
	Опита се да отвори вратата на спалнята. Беше заключена, както и предполагаше. Това само усили гнева му. Втурна се към съседната стая. Слугата му Грубс залитна назад от изненада.
	— Какво има, милорд? Какво се е случило?
	Джъстин дори не го погледна и само миг по-късно стоеше насред графската спалня. Понечи да извика името й, но видя, че стаята е пуста.
	— Проклятие! — изруга той тихо, завъртя се и тръгна обратно по стълбите. — Крупър, виждал ли си нейна светлост?
	— Да, милорд — отвърна той.
	— Е? Къде е тя, по дяволите?
	— Нейна светлост излезе от къщата, милорд. Много бързо, бих казал.
	— По дяволите, човече, защо не ми каза преди малко?
	— Простете волността ми, милорд, но ваша светлост беше вече почти горе, когато забелязах присъствието ви.
	— Ама че глупости — почти изкрещя графът и изтича покрай иконома.
	Дори не му хрумна мисълта просто да я остави да се върне, когато пожелае. Мислено изброи любимите й места — развалините на стария манастир, езерото с рибките, може би гробницата на Девърилови. По някаква причина той реши, че тя едва ли е отишла на някое от обичайните места. Арабела се опитваше да избяга — от Ившам Аби, от майка си, но преди всичко да избяга от самия него.
	_Луцифер!_ Готов бе да заложи всичките си пари, че тя препуска с жребеца си.
	Втурна се към конюшнята. Пристигна тъкмо навреме, за да види как Арабела изчезва в нощта, възседнала по мъжки препускащия кон.
	— Джеймс! — извика той.
	Кльощавият главен коняр надникна от вратата на конюшнята и очите му се ококориха при вида на побеснелия му господар.
	— Оседлай ми коня, Джеймс. Побързай.
	Графът пресмяташе преднината, която Арабела имаше пред него. Дорестият му жребец беше добре обучен и имаше арабска кръв. Но проклетият Луцифер имаше сили за десет коня и беше бърз като вятър. Сигурно тя щеше да е в съседното графство, преди той самият да е успял да излезе на пътя.
	— Побързай, Джеймс! — Искаше му се да я удуши.
	Искаше му се да й крещи, докато не я накара да признае, че е сбъркала. Отчаяно искаше да я накара да признае грешката си, да му се извини, да му каже, че съжалява и че през останалата част от живота си ще се постарае да поправи стореното.
	Освен това искаше да я види, просто да я види и да й каже, че я разбира. Поклати глава, учуден от самия себе си. Променяше се. Беше започнал да се успокоява. Беше дори готов да й прости. Искаше да убие французина, но не и нея. Не Арабела. Не можеше сам себе си да разбере, но беше факт.
	Е, по дяволите!


>	ДВАДЕСЕТ И ТРЕТА ГЛАВА

	Тънкият полумесец на луната едва осветяваше черния път. Графът препускаше, привел глава до лъскавата шия на коня.
	В сумрака край него прелитаха огради, небоядисани дървени постройки, разорани от коловози тесни пътища. Джъстин беше сигурен, че Арабела ще остане на главния път. Убеден беше, че тя не би искала нищо да забавя бягството й.
	Отново си спомни как тя избухна при съобщението на доктор Брениън. Да, можеше да я разбере, но това не смекчаваше гнева му.
	В първия миг не повярва на очите си. Ако не й беше толкова ядосан, вероятно щеше да се разсмее с глас. Арабела вървеше по средата на пътя, облечена в дълга вечерна рокля, и водеше за юздите куцащия Луцифер.
	Джъстин опъна юздите на жребеца си и го спря точно до нея. Тя също спря и го погледна мрачно.
	— Е, мадам, виждам, че е дошъл краят на веселото ти бягство. — Той скочи от седлото и застана пред нея.
	Арабела сякаш не забелязваше гнева му и иронията в думите му.
	— Да — отвърна тя, без да поглежда към него. — Едната подкова на Луцифер падна. Трябва да кажа на Джеймс. Ама че глупава работа — да му падне подковата. Не мислиш ли, че би трябвало да е по-добре подкован?
	— Да, аз също ще поговоря с него. — Графът млъкна и се намръщи. Не такава насока на разговора бе очаквал. — Сигурно си разочарована от такъв прозаичен край на необмисленото си бягство. Я се погледни само! Облечена си във вечерна рокля и се разхождаш по пътя с проклетия си кон. Не ти ли хрумна, че може да попаднеш на лоши хора? Не се ли сети, че можеха да те нападнат? Щяха да потрият ръце само ако те бяха видели. Красива и богата жена сама на пътя посред нощ. Сигурно биха си помислили, че са умрели и са отишли в рая.
	— Не — каза тя най-накрая, без да го поглежда. — Изобщо не съм помисляла, че има разбойници. Казваш, че тук имало лоши хора? Мисля, че лоши хора има навсякъде. Има ли значение къде са те? Милорд, защо не се върнеш в Ившам Аби? Тук няма нищо за теб. Нищичко.
	Графът не отговори, а продължи да върви мълчаливо до нея. Изражението на лицето му беше толкова заплашително, че би трябвало Арабела да се разтрепери от страх. Войниците му се свиваха уплашено, щом зърнеха намръщената му физиономия. Но тя не се страхуваше. От една страна, това го объркваше, но, от друга — го караше да се възхищава от куража й.
	Най-накрая Арабела спря, обърна се към него и го погледна право в очите.
	— А, разбирам. Искаш да викаш по мен, дори да ме удариш, нали? Може би даже да ме убиеш? Е, едва ли мога с нещо да те спра. Така ли е, милорд? — Потупа Луцифер, прошепна му тихо успокоителни думи, после пусна юздите му. След това пак се обърна с лице към съпруга си. Конят изцвили тихо, но не помръдна.
	Джъстин скръцна със зъби и пристъпи към нея. Арабела стоеше и го гледаше спокойно.
	— Милорд, отново ли искате да ме изнасилите? Или може би да ме биете? Ако ми позволите да избера, бих предпочела побоя.
	Джъстин очакваше изблик на гняв, но вместо него се сблъска с острия й език. Въпреки това в думите й липсваше страст. Говореше и стоеше така, сякаш разговорът не я засягаше, сякаш беше отдалечена на километри от него.
	Равнодушието й го разгневи още повече.
	— Каквото и да говориш — рече той, — няма да ми достави никакво удоволствие да те изнасиля. Предишния път не беше изнасилване, но ти продължаваш да се преструваш, че точно това съм направил, нали? Ще продължаваш да твърдиш, че съм те изнасилил и ще ми го натякваш до края на живота ни. Не те изнасилих, по дяволите. Аз бях нежен, доколкото бе възможно, но ти не заслужаваше дори капка нежност. Беше си заслужила да те изнасиля, но аз се сдържах като джентълмен. Що се отнася до побоя, бих предпочел да набия някоя стара кранта. Я се погледни само — можеш да предизвикаш само състрадание. По дяволите, Арабела, направи нещо, кажи нещо!
	Тя се обърна и подхвърли:
	— Забележителна реч. А сега, ако си свършил, по-добре да тръгваме, защото ни чака дълъг път до Ившам Аби.
	После хвана юздите на Луцифер и понечи да тръгне. Това го вбеси. Сграбчи я за ръката и я завъртя към себе си.
	— О, не, не съм свършил още. Освен това е по-добре да ти кажа всичко по-далеч от ушите на семейството ти.
	Арабела отново пусна юздите на Луцифер и седна на насипа до пътя. Откъсна няколко стръкчета трева и сви рамене, което само го разгневи още повече.
	— Е, по-добре да свършим тази работа — рече тя. — Казах ти да го направиш още преди, но явно не си успял. Прати ме по дяволите и къде ли не още с ругатните си. Явно само си се опитвал да оправдаеш насилието си през първата ни нощ. Ако това, милорд, не беше изнасилване, чудя се как ли би могъл да го нарече човек. — Вдигна глава към него и го погледна с толкова болка в очите, че Джъстин се сви като ударен.
	Тя го проследи с поглед как се приближава с широки крачки към нея. После той се надвеси над нея, закривайки лунната светлина. Не можеше повече да го гледа. Болеше я, болеше я ужасно. Извърна очи и зачака, приковала поглед в тревата до себе си.
	— Арабела, погледни ме, по дяволите!
	Беше направо бесен, но тя с нищо не показваше, че е готова да му се подчини. Джъстин се отпусна на колене пред нея, стисна раменете й и я разтърси. Най-сетне тя вдигна поглед към него.
	— А сега ме изслушай, проклетнице. Как смееш да се отнасяш така с майка си? Да не си сляпа? Сигурен съм, че дори прислужниците в кухнята знаят, че двамата с доктор Брениън са влюбени. Всъщност предполагам, че той я обича от доста време. Признавам, че очаквах да обявят намеренията си малко по-късно, но това е без значение. Животът е твърде несигурен, за да оставим на подобни ограничения да го направляват. Майката ти заслужава щастие. Голяма част от деветнайсетте години, които е прекарала с баща ти, едва ли могат да се нарекат приятни. Защо, Арабела, защо се държа така необмислено жестоко с нея?
	Забеляза как пламъците на гнева бавно се разгарят в студените и очи и повтори:
	— Защо, по дяволите?
	Арабела скочи на крака и размаха юмрук пред лицето му.
	— Как смееш да одобряваш подобен брак? И то публично? Нямаш право, милорд, тъй както тя няма право да изневерява на баща ми! Не, представа нямах дори, че тя изпитва подобни чувства към Брениън. Мисля, че нейните, а също и неговите действия заслужават порицание. Никога вече няма да й проговоря. Що се отнася до доктора, той вече не е добре дошъл в Ившам Аби. Щом майка ми иска да позори името си и самата себе си, тогава нека се омъжи за него. — Арабела се беше задъхала. — Дали не трябва да поздравя милата си майка, че поне успя да дочака смъртта на баща ми? От колко време мислите, че са любовници, милорд? Горкият татко! Бил е мамен от невярната си жена и един мъж, на когото е вярвал. Боже, защо не съм мъж, та да го убия в дуел!
	Джъстин гледаше красивото й, бледо лице, озарено от горчивия огън в сивите й очи. Толкова много болка и гняв бяха изписани по него. Опитваше се да я разбере. Вярваше, разбира се, че всяка нейна дума е искрена. Горчивината, с която бе говорила за рогата, които майка й бе поставила на баща й, яростта й от вярата, че майка й е била невярна съпруга, не оставяха място за съмнение в искреността на порицанието й към подобно деяние. Но нима самата тя не бе имала любовник още преди сватбата си? Не беше ли сложи рога на самия него? Не беше ли странен подобен морал, който й позволяваше да порицава другите, но на самата нея позволяваше да има любовник, преди да се е омъжила? И след като бе станало на въпрос, доброволно ли бе изоставила французина след сватбата си? Искаше му се да й припомни собствените й действия, да й поиска обяснение. Откри обаче, че гневът му се топи пред нещастието й.
	Не, първо трябваше да се справи с горчивото й отчаяние от майка й. Потисна своите въпроси, всички онези неизказани въпроси. Прикри чувствата си със студенина, защото знаеше, че Арабела ще отхвърли състраданието.
	— Стига толкова, Арабела. Искам да ме изслушаш. Ще го направиш ли?
	Тя го зяпна така, сякаш имаше две глави. Той кимна одобрително и добави:
	— Намирам за странно, че точно аз, който познавам майка ти едва от няколко години, и то съвсем бегло, съм готов да се закълна в честта си, че тя никога не е изневерявала на баща ти. А ти я порицаваш с лекота? Виждаш, че е влюбена в него, и заключаваш, че е с него в леглото от години. Не, Арабела, не извръщай глава. Наистина ли смяташ, че тя е способна на подобно нещо?
	Тя го погледна, безмълвна и неподвижна като камък.
	— Много добре — продължи той. — Макар да не искаш да ми отговориш, ще приема, че поне слушаш какво ти казвам. А сега, да се върнем към баща ти. — Направи малка пауза. Трябваше ли да й каже истината? Сега вече нямаше друг избор. Само истината за баща й можеше да я подтикне да прости на майка си. — Спомняш ли си как се срещнахме за пръв път край езерото с рибките в деня, когато щеше да се отваря завещанието му? Виждам, че си спомняш добре. Не можеш да отречеш, че ме взе за извънбрачен син на баща ти.
	— Това изобщо не е същото и ти го знаеш. Как смееш да използваш такъв довод?
	— Значи смяташ, че това е нещо различно? Различни правила за поведение ли има за съпруга и за съпругата? Значи съпругът е свободен от ограниченията, които обвързват жена му? Ще ти кажа истината, Арабела. Бракът на баща ти с лейди Ан беше само една преструвка. Той се е оженил за нея само заради зестрата, която тя му донесла. Баща ти открито говореше за „сделката“ и се смееше на късмета си. Освен това винаги е парадирал пред майка ти с любовниците си.
	— Не ти вярвам — каза тя. Задъхваше се, а думите й излизаха накъсани. — Ако моят съпруг стори подобно нещо, аз бих го застреляла. Не е вярно. Баща ми никога, никога не би сторил подобно нещо.
	— Той го правеше и дори не се замисляше. А ти си дъщеря на баща си. Майка ти е нежна, тиха, доверчива. Тя знаеше много добре какво прави той, но си мълчеше. Никога не се е опитвала да те противопостави на баща ти.
	Младата жена запуши с длани ушите си.
	— Не се крий от истината! — дръпна той ръцете.
	— Не, няма да те слушам повече. Измисляш всичко това само за да я защитиш — извика тя, въпреки че вече усещаше как съмнението се прокрадва в нея.
	— Не, Арабела, не е нужно да си измислям — вече по-спокойно продължи той. — Всъщност няколко пъти се срещах с баща ти в Лондон и Лисабон, а веднъж даже в Брюксел. При всяка наша среща любовниците му ме забавляваха по най-очарователен начин. Спомням си как се шегуваше, че жена му е мекушава, че е студена и се бои от него като някоя буржоазка. Веднъж, когато беше прекалил с чашката, ми каза: „Знаеш ли, момчето ми, поне успях да накарам онази малка глупачка да ми доставя удоволствие. Не се справя много добре, дави се и плаче, но аз съм толерантен. Все пак човек трябва да е търпелив с жена си.“
	— Не! Не е възможно той… Моля те, Джъстин, кажи ми, че не е говорил такива неща!
	— Напротив, Бела, говореше ги. Той беше човек властен, с буйни страсти. Жалко е, че лейди Ан е страдала заради това. Но, от друга страна, характерът му го правеше също така голям пълководец. Хората му се доверяваха безрезервно, защото той дори за миг не показваше страх или неувереност. — Смекчи гласа си и добави: — Освен това със своя характер той е бил за теб баща, когото да обожаваш и да почиташ. Той те обичаше повече от всичко друго, Арабела. Не желая да го порицавам, нито да го превъзнасям, защото той не заслужава нито едното, нито другото. Спомням си как веднъж, преди по-малко от година, той ми каза: „По дяволите, Джъстин, може би е по-добре, че Арабела няма братя. След нея те щяха да бъдат истинско разочарование за мен.“
	Тя не отвърна нищо, но Джъстин беше сигурен, че сега слуша всяка негова дума.
	— Искам сега да помислиш за майка си. Тя винаги е била напълно вярна на баща ти. Нещо повече, тя те обича всеотдайно. Винаги те е обичала и винаги ще те обича. Заслужава да проявиш разбиране към нея, Арабела. Майка ти се нуждае от одобрението ти, Бела, иначе не би могла да намери щастието си. А тя заслужава своето щастие. Отдала е осемнайсет години от живота си на теб и на един мъж, който я е презирал. Моля те, Арабела, опитай се да погледнеш на всичко това без страх, без гняв, без болка. Ще можеш ли?
	Младата жена стана бавно и изтръска полепналите по роклята й треви. Джъстин се изправи до нея. Очите му потърсиха лицето й. Усети някаква промяна в нея. Дали не мислеше за собствения си лъжлив брак, за нагласената си сватба, която я бе ужасила до такава степен, че бе потърсила утеха в обятията на друг мъж? Не каза нищо. Остави я тя да заговори първа.
	— Става късно — най-сетне рече тя с отнесен глас. — Ще се кача зад теб на твоя кон, ако нямаш нищо против. Ще изпратиш ли Джеймс да прибере Луцифер?
	Джъстин я погледна и се запита какво ли мисли? А след това не можа да се сдържи. Обхвана лицето й в длани, наведе се и я целуна. Отдавна не я бе целувал, още отпреди сватбата. Господи, желаеше я! Но трябваше да знае истината, трябваше! Той повдигна лицето й и леко прокара пръсти по устните й.
	— Арабела, кажи ми истината. Признай си, че си любовница на французина. Не ми се вярва още да ти е любовник, но знам, че е бил преди сватбата. Само ми кажи истината. Кажи ми защо го направи и ще ти простя. Защото се чувстваше принудена да се омъжиш за мен ли? Кажи ми истината. След това ще забравим всичко и ще започнем отначало. Кажи ми, Арабела. — Той се наведе и отново я целуна.
	Силната болка върна разума му по-бързо от кофа ледена вода. Той отскочи назад и разтърка крака си. Арабела отстъпи назад, дишайки тежко.
	— Проклет да си! — изкрещя тя. — Онзи нещастник никога не ми е бил любовник. Ти си сляп… — Едва не извика, че Елзбет е любовницата на братовчед си, но успя да се сдържи навреме. Не можеше да поеме риска да му каже. Можеше да причини неописуема болка на Елзбет. — Чуй ме, проклет да си! Не съм ти изневерявала!
	Тя се завъртя и побягна към Луцифер. Несръчно се качи върху широкия му гръб.
	— Арабела, почакай! Почакай! Защо продължаваш да ме лъжеш? Защо? Нямаш причина. Искам да ти простя. Готов съм да ти простя.
	— Идиот! Проклет, глупав, сляп идиот! — Осъзна, че Луцифер е окуцял. Остана неподвижна за известно време, забила поглед в нищото, след това се смъкна от гърба на коня. Отиде при Джъстин и го удари с юмрук право в лицето. Свари го неподготвен. Той размаха ръце в опит да запази равновесие, но не успя и се строполи назад в плиткия ров.
	Тя възседна коня му и препусна. Джъстин остана с Луцифер. Тъкмо лика-прилика, помисли си той, като се изтупваше от праха. И двамата бяха недъгави — конят в краката, а той в главата.
	По дяволите, ама добре го прасна! Той потърка челюстта си. Добър удар!
	Защо просто не му кажеше истината?


>	ДВАДЕСЕТ И ЧЕТВЪРТА ГЛАВА

	Графът стоеше до прозореца на трапезарията и пиеше втора чаша кафе, загледан в пъстроцветната градина. Забеляза Арабела, която се разхождаше с майка си. Почувства как нещо се надига в душата му. Все още си спомняше как се бе напрегнал от целувката си с нея, а после я бе пожелал все по-силно и по-силно. След това я бе помолил да му каже истината, просто да му признае, че го е лъгала и че му е изневерила. Дори й бе казал, че ще й прости, а след това могат да започнат отначало. В отговор тя го беше ударила. И се бе отдръпнала от него. Напълно.
	Какво друго можеше да й предложи? Тя му беше изневерила, а не той на нея. Ако той й беше изневерил, дали тя щеше да му предложи прошка? Едва ли. Волята й беше по-силна даже от тази на неговия командир в Португалия. По външност и по душа двамата бяха идеалната двойка. С изключение на отношението си към конта. Едва ли английските власти щяха да го хвърлят в затвора само заради убийството на френското копеле.
	А Арабела продължаваше да се разхожда с майка си, като нарочно вървеше с по-ситни стъпки, за да бъде в крак с майка си. Джъстин се помоли мислено тя да се е извинила на лейди Ан. Не можеше да чуе нито дума, но му се стори, че вижда усмивка на лицето на Арабела. Господи, как само му се искаше отново да се усмихне така и на него. Поклати глава и се извърна от прозореца. Полудяваше, нямаше спор. Та тя му бе изневерила. Довечера щеше да я попита отново. Трябваше да подходи по-внимателно. Не, по-добре да започне да я целува, да напредва бавно, да я накара да го пожелае и тогава да я попита. Да, точно това трябваше да направи.
	Въпреки това продължаваше да иска да убие проклетия французин.
	— Добро утро, милорд — сепна го Крупър, който се бе появил безшумно в трапезарията.
	Графът кимна в отговор, а после добави мимоходом:
	— Ще бъда в библиотеката, Крупър. Ако някой желае да ме види, да заповяда.
	Не беше стигнал дори до втората колона от цифри с цените на пролетния пазар, когато икономът влезе в библиотеката.
	— Лейди Талгарт и госпожица Сюзан са дошли на посещение, милорд. Придружава ги един джентълмен — лорд Грейборн.
	Пъпчивият виконт, помисли си графът и се усмихна, забравил за цените на стоките на пролетния пазар.
	— В Кадифената стая ли са, Крупър? — стана той и оправи гънките на ръкавите си.
	— Да, милорд. Фамилията също е там. — Възрастният мъж изсумтя и повдигна лявата си вежда. — Трябва да добавя, милорд, че младият французин все още е тук. Изглежда, че успява да бъде навсякъде. Направо ми действа объркващо. Не мога да го одобря. Всъщност ще си позволя да кажа, че бих предпочел вече да си е отишъл.
	— Споделям мнението ти, Крупър. Той си тръгва в петък. Постарай се да сдържаш емоциите си дотогава.
	Значи Арабела също беше в Кадифената стая. Много искаше да я види.
	Графът влезе в стаята тъкмо когато лейди Ан казваше без капка притворство на лейди Талгарт:
	— Скъпа Аурелия, колко любезно от ваша страна да ни посетите. Тъкмо казвах на Арабела колко е хубаво човек да има приятели.
	— А, ето ви и вас, милорд — рече лейди Талгарт и се обърна да поздрави графа. — Показвахме на скъпия лорд Грейборн околностите. Не можехме да пропуснем посещението в Ившам Аби.
	Графът вдигна отрупаната й с пръстени ръка и целуна пухкавите й пръсти.
	На розовите устни на Сюзан Талгарт се изписа доволна усмивка.
	— Добре, че бедният лорд Грейборн не се сети да целуне ръка на мама — тихо каза тя на застаналата до нея Арабела. — Ако го беше направил, мама щеше да ме принуди да се оженя за тая крастава жаба. Макар че — добави, като сбърчи леко чело — той не е чак толкова противен, колкото ми се стори в Лондон. Не, ни най-малко.
	— Видяхте ли, милорд, забравих добрите си обноски. Вие така ме разсеяхте с вежливостта си. Всъщност винаги съм харесвала да бъда разсейвана по такъв приятен начин от един джентълмен. — Лейди Талгарт въздъхна и най-сетне издърпа ръката си. — Драги мой Едмънд, позволете ми да ви представя Джъстин Девърил, граф Страфорд.
	Графът забеляза, че природата не се бе проявила така щедро към лорд Грейборн, както произхода и състоянието му. Ръстът му едва можеше да се нарече среден, а излишните килограми го правеха да изглежда дори още по-нисък. След пет години щеше да изглежда като топка. Очите му бяха леко изпъкнали, но имаха приятен светлосин цвят. Излъчваха интелигентност и добрина. За съжаление виконтът плащаше голям данък на суетата, защото обсипаният със скъпоценни камъни ланец, пръстените но ръцете му, високата колосана яка и бежовите бричове, които се изопваха над солидния му корем, изобщо не му подхождаха.
	Противно на очакваното той имаше доста твърд, приятен глас.
	— Приятно ми е, милорд. Надявам се, че не ви притесняваме с утринното си посещение.
	— Ни най-малко — отвърна графът и веднага хареса виконта. — Винаги ми е приятно да видя съседите си.
	Графът пое предложената му ръка и я стисна. След това поведе виконта, за да му представи Арабела, лейди Ан, Елзбет и накрая Жервез. Арабела топло поздрави виконта и любезно се поинтересува за пътуването му от Лондон. Джъстин откри, че гледа жена си с усмивка.
	Не откъсваше очи от нея, но тя упорито отбягваше погледа му. За какво ли мислеше? Дали се безпокоеше, че той вече няма да иска да й прости? Хвана се, че следи с поглед ръцете й — бели и гладки. Ноктите й бяха грижливо изрязани и изпилени. Само нокътят на палеца беше дълбоко изгризан. Това го накара да се усмихне.
	Що се отнася до Жервез, той сякаш бе претърпял езикова трансформация. Отначало изфъфли със силен акцент поздравленията си към виконта, който не разбра нито дума, а после му предложи дълбок поклон, присъщ за френския двор на Луи XVI. Виконтът реши, че подобно официално приветствие е израз на уважение към благородното му потекло, и понеже не искаше да изглежда нелюбезен реши да отвърне с поклон. Корсетът му жалостиво изскърца.
	Французинът се перчеше, друга дума за поведението му нямаше. Издаваше го самодоволният му вид. Изглеждаше особено доволен от това, че бе изкарал виконта глупак.
	Никой обаче не смяташе да го възнагради за поведението му. В очите на Арабела забеляза гневен блясък. За негово още по-голямо разочарование Елзбет, която стоеше до лейди Ан, пристъпи напред и каза с чист, ясен глас:
	— Лорд Грейборн, изключително ми е приятно да се запозная с вас, сър. Чували сме много хубави неща за вас. — Поднесе тя малката си ръката към него. Виконтът галантно поднесе пръстите й към устните си. Елзбет се изчерви и му направи реверанс.
	— Виж само, Бела — прошепна Сюзан, като прикриваше с длан устата си, — как хубаво му смачка фасона братовчед ти, французина. А аз така се боях от това посещение. Оказа се забавно за всички ни.
	— Така е — отвърна Арабела. — Човек никога не знае какво ще кажат другите в следващия миг.
	Беше много ядосана. Нямаше съмнение — беше готова да се разкрещи на французина и да му каже, че е невъзпитано магаре. Графът забеляза, че жена му запазва спокойствие с голямо усилие. Значи беше недоволна от любовника си — не, от бившия си любовник. Сега, изглежда, дори не го харесваше. Джъстин й кимна и й се усмихна. Погледите им се срещнаха. Лицето й беше бледо. Сивите й очи грееха ярко, но все пак някак странно нежно, сякаш го гледаше с нещо сходно с привързаност. Защо не? По дяволите, кракът още го болеше от ритника й. Привързаност, как ли не! Тогава какво ставаше тук? Отчаяно искаше да разговаря с нея. Още по-силно бе желанието му да я целуне. Искаше да я люби — ето това беше най-силното му желание.
	— Нека седнем — подкани всички Арабела. — Ще позвъня да донесат чай и кейк.
	След като заеха местата си, тя се обърна към лорд Грейборн, правейки всичко възможно да избегне погледа на съпруга си.
	— Какво ново можете да ни разкажете за последните боеве в Пиренеите, сър? Надявам се да е нещо добро.
	Лорд Грейборн отчаяно се опита да сглоби късчетата информация, които от време на време долитаха до ушите му. Въпреки че винаги бе готов да порицае с патриотичен плам Наполеон, той намираше подробностите за битките и несигурната съдба на европейските страни за изключително досадни. Беше англичанин, значи Англия винаги щеше да бъде над всички останали.
	— Какъв подходящ въпрос задавате, ваша светлост! — Той изведнъж си спомни, че бившият граф Страфорд беше известен военен. Както и настоящия граф. Проклятие! Лорд Грейборн се изкашля, погледна към графа и му се усмихна широко. — Знам съвсем малко в сравнение е граф Страфорд. — Чувал съм, че вие сте се отличили като герой в повече боеве в Пиренеите отколкото всеки друг офицер. Какво сте чували напоследък, милорд?
	— Не — намеси се Жервез, като се наклони напред. — Бих искал да чуя какво вие можете да ни разкажете, лорд Грейборн. Били сте в Лондон, следователно знаете по-добре какво се е случило напоследък.
	Едва ли най-голямото му желание беше всички да му ударят по един шамар, помисли си графът, като се намръщи. Каква ли бе целта му тогава? Толкова ли беше глупав, та да не разбира, че грубостта му скоро би изкарала дори търпеливата и очарователна лейди Ан от кожата й? Понечи да каже нещо грубо на французина, когато лорд Грейборн додаде непринудено:
	— Много добре, но разберете, мосю конт, в Лондон не знаем кой знае колко много. В края на краищата се води война и е съвсем нормално някои неща да бъдат държани в тайна. — Той погледна към лейди Елзбет. Какво нежно създание! Следеше го с цялото си внимание. Неочаквано откри, че не би искал да я разочарова.
	— Английската армия все още страда от блокадата на Наполеон — каза, молейки се мислено графът да не се нахвърли срещу него и да го нарече глупак. — Освен това дочух, че Пърсивал е под непрестанен натиск както от наша страна, така и от чужбина. Бедният човек все пак се справя блестящо, бих казал.
	— Точно така — намеси се графът. — Малко хора в Лондон разбират под какво напрежение е Пърсивал. Много сте проницателен, лорд Грейборн, щом така ясно сте разбрали положението му.
	Ако лордът беше жена, щеше да разцелува графа за любезността и добрината му. Задоволи се обаче само да му кимне и да си пожелае графът да продължи все така да го намира за проницателен.
	— Отвратително — заяви лейди Талгарт. Искаше чай и малко от превъзходния лимонов кейк, който приготвяха в Ившам Аби. Къде, по дяволите, бяха всички слуги? Какво ли се чудеше? След като Арабела беше домакиня… Но все пак лимоновият кейк на Ившам Аби беше разкошен.
	— Да, но какви са точните новини от Пиренеите? — настоя французинът, приковал поглед в лорд Грейборн.
	Арабела насмалко не се нахвърли срещу него. Пое дъх, готова да избухне, но графът я изпревари и като й намигна, вмъкна:
	— Не ви ли казах? Масена е в Португалия начело на шейсетхилядна армия. Подозирам, че Уелингтън ще започне офанзива срещу него през есента. Като се имат предвид опитът на Уелингтън и смелостта на хората му, мисля, че ще усетим вкуса на победата. Простете ми, лорд Грейборн, но нямаше как да го знаете. Едва напоследък тази новина се пуска късче по късче на широката публика.
	Лорд Грейборн кимна и поблагодари на небесата, че графът беше тук и че бе проявил достатъчно разум, за да му помогне да се измъкне.
	Жервез се отпусна назад, бесен от яд. Чудеше се какво се бе случило. Беше притиснал дебелия глупак, а графът се бе втурнал да го спасява. Многократно бе чувал, че военните ненавиждат невежеството на сънародниците си. Френските военни определено се отнасяха с пренебрежение към всеки, който посмееше да ги попита нещо или се опиташе да покаже, че разбира какво всъщност става.
	А пък новият граф беше същинско горделиво копеле. Жервез, разбира се, знаеше коя бе истинската причина — проклетите омразни англичани се защитаваха един друг. Да не говорим за омразата на графа към него. Беше я почувствал, при все че не разбираше с какво я бе предизвикал. Е, много скоро щеше да се погрижи за това, и то с най-голямо удоволствие. Погледна към Елзбет и очите му се присвиха. Тя се усмихваше на лорд Грейборн. Как можеше да му причини това?
	_Проклета да е._
	_Проклети да са всичките. Кога ли най-сетне щеше да измие английската мръсотия от ботушите си. Мръсна, студена, варварска страна!_
	— Да се надяваме, че на Уелингтън няма да му се наложи да раздвои вниманието си — заяви лейди Ан. — Не забравяйте, че след като само преди четири месеца Наполеон се ожени за Мария-Луиза, Австрия вече не дължи вярност на Англия. Френският император разпръсва приятелите на Англия по четирите посоки на света. Нищо добро няма да излезе от този брак, особено ако Мария-Луиза се сдобие с дете.
	Графът беше впечатлен от изказването й. Крупър най-сетне влезе начело на двама лакеи, които носеха чая и кейка. Лейди Ан се зае с разливането на чая. Явно всички го чакаха с нетърпение, защото без бавене се заеха с чая и кейка. Самият той обичаше лимонов кейк. Поблагодари й с кимване, поемайки чашата, и й каза:
	— Искрено съжалявам за младата императрица. Сигурен съм, че бедното дете няма думата за нищо.
	— Споменахте френския император — намеси се лейди Талгарг, която ядеше вече второ парче лимонов кейк. Тя погледна изкосо графа, който току-що също бе взел второ парче. На подноса оставаше само едно парче. Тя се покашля и реши да каже нещо, с намерението да отвлече вниманието му, докато пръстите й напредваха към заветния сладкиш. — Чух, че корсиканецът имал плачевни маниери. Що за мъж е, щом няма обноски? Какво мислите, лорд Грейборн?
	Лорд Грейборн насмалко не се задави с чая си.
	— Обноските подлежат на цивилизоване — заяви най-накрая той и взе последното парче лимонов кейк.
	— Госпожо, съдейки от непрекъсната редица любовници, които той сменя под носа на Жозефина — обади се Арабела със закачлива искрица в очите си, — изглежда, че не всичко в този човек е в плачевно състояние.
	Французинът се разсмя невъздържано.
	Графът вече беше решил да го сграбчи за високата яка и да го изхвърли през френския прозорец, когато Арабела скочи и каза:
	— О, скъпи Джъстин, боя се, че разлях малко чай по роклята си. Би ли почистил петното?
	Много добре измислено. Тя се приближи към него, като държеше ръкава си настрани, а очите й бяха вперени в копринената му вратовръзка. Почувства как нещо свива сърцето му. Господи, колко красива беше! Освен това беше свадлива, беше вярна и смела, а той щеше да й прости. Щеше да й го каже довечера, а после щеше да я люби и всичко щеше да си дойде на мястото. Щеше да я накара да забрави Жервез. А тя най-сетне щеше да му каже истината.
	Арабела застана до него, погледна го в очите и попита тихо:
	— Мислиш ли, че ще остане петно?
	Не се интересуваше, че другите ги гледат. Наведе се към нея, погледна мокрото петно, после я целуна по носа, след това по брадичката и накрая по устните.
	— Божичко! — възкликна лейди Талгарт. — Милорд, подобни прояви са неподходящи за невинните очи на дъщеря ми, да не говорим за милата Елзбет.
	— Не, мамо — разсмя се дъщеря й. — Най-сетне Бела ще направи нещо добро за мен. Аз ще ги гледам със съпруга й и ще науча някои важни неща. Такива неща, които засягат съпругите и съпрузите.
	— Сюзан, ще трябва да говоря с баща ти. Сигурна съм, че той ще се съгласи с мен. Всичко, което ти е нужно да наблюдаваш, мила моя, е мен с баща ти. От нас ще научиш всички важни неща.
	Девойката почувства, че е на косъм да се разсмее истерично.
	За щастие лорд Грейборн попита Елзбет:
	— Били ли сте в Лондон преди?
	Сюзан обаче възкликна:
	— Стига, Бела, не можеш да останеш в прегръдките на графа завинаги. Майка ми ще издъхне от притеснение. А що се отнася до майка ти, виж само какви са й розови бузите.
	Елзбет също се беше изчервила, но то беше заради лорд Грейборн. „Животът е странно нещо“ — помисли си неочаквано тя. Установи, че се забавлява извънредно добре.
	Графът вдигна глава, установи, че очите на всички присъстващи са приковани в тях, и въздъхна. Докосна леко с пръсти устните й.
	— Тогава по-късно. — На лицето й се изписа безпокойство и той побърза да добави: — Вярвай ми. Ще се справим с това, ще видиш. А сега върви, преди да съм те смутил още повече. Няма да остане петно на роклята ти.
	— Не съм смутена.
	Джъстин само кимна. Не можеше да проумее какво ставаше с него. Тази странна смесица от нежност, гняв и съблазън беше толкова непривична.
	— Най-сетне сте пак при нас телом и духом — каза Сюзан.
	— Горката австрийска принцеса — намеси се Елзбет. — Откъснали са я от семейството и родината й и са я дали като политически подкуп на онзи ужасен човек.
	— Не забравяйте, скъпа моя, че Наполеон страстно желае наследник — отбеляза лорд Грейборн, поразен от чувствителността на срамежливата млада дама.
	— Горките ние, бедните жени! — патетично рече Сюзан. — Разменят ни и ни търгуват само и само да продължим безценните имена на вас, мъжете.
	— Престанете, госпожице Талгарт — разсмя се графът. — Обрисувахте ни като безчувствени същества. Сигурен съм, че и от нас има някаква полза.
	Очите му не се откъсваха от жена му. Отчаяно искаше тя да го погледне. Щеше да й докаже, че може да й достави удоволствие, да я разсмее, да накара очите й да заблестят. Искаше да я чуе как му вика и крещи. Искаше я.
	— Значи не сте съгласен, милорд — тихо каза тя, без да поглежда към него, — че повечето мъже предпочитат жените им да останат тихо на заден план, да им раждат деца и да се занимават с бродериите си, без да им се натрапват?
	Графът не можеше да си представи Арабела застанала в заден план на която и да е сцена. Винаги щеше да бъде на преден план и щеше да дава указания, да крещи заповеди, да се смее и да му вика.
	— Сигурен съм, че говориш метафорично — отвърна й той. — Не мога да си те представя дори за пет минути с бродерия в ръка. Навярно ще ти прилошее. Не, иглата и конецът не са за теб, Арабела.
	Сюзан вдигна чашата си в насмешлива наздравица към графа.
	— Напълно сте прав. Признай го. Бела. Вчера например, докато яздехме, не успях да те накарам да разговаряш с мен за повече от пет минути.
	Арабела погледна първо към Жервез, а след това към Елзбет, която тихо разговаряше с лорд Грейборн. Защо ли не се бе появил преди французина? И къде са му били очите? Как изобщо е могъл да си помисли, че харесва Сюзан? Но може би все още имаше възможност? Жервез скоро щеше да си иде. Може би тогава Елзбет щеше да го забрави. Но дори тогава нямаше да може да разкаже истината на графа. Джъстин не би й повярвал. Ако пък й повярваше, нямаше да се отнесе добре с Елзбет. Дори не искаше да си представя какво ще се случи.
	— Винаги съм се възхищавала на енергията на Арабела, скъпа Аурелия — с усмивка каза лейди Ан. — С нея човек не може да познае какво е това скука. Когато не съм изпитвала желанието да я напляскам, съм се смяла. Бог ме е благословил с нея. Както и теб със Сюзан. Такова будно, засмяно, забавно момиче! Сигурно си много горда с нея.
	Сюзан едва не изпусна чашата си. Зяпна удивено към лейди Ан. Често си бе мислила колко хубаво би било, ако лейди Ан й беше майка. Толкова добре щяха да се разбират двете… Може би грешеше, но й се струваше, че Арабела беше дъщеря на баща си. Само на баща си. В нея нямаше нищо от лейди Ан.
	— Така си е — отвърна Аурелия, като погледна дъщеря си така, сякаш я виждаше за пръв път.
	— Вие сте благословената, Ан, с вашето дете — намеси се графът. — А сега аз съм благословен с жена си.
	Арабела го погледна учудено. _„Трябва ли да те излъжа, за да извикам възхищението ти? Трябва ли да те измамя, за да ме приемеш?“_
	— Ще ходите ли в Лондон, уважаема Елзбет? — тъкмо питаше лорд Грейборн.
	— Не още, сър. Мислех да… — Тя се смути, а очите й се насочиха към лейди Ан.
	— Понастоящем плановете ни са доста неясни, лорд Грейборн запази самообладание лейди Ан. — Но съм сигурна, че Елзбет ще ни придружи за един продължителен престой през зимата.
	— О, Бела, значи отивате в Лондон? Какво хубаво развлечение! Ще превземем Лондон с щурм. Има няколко носове, които искам да натрия, така че можеш да ми помогнеш, а после двете ще се смеем заедно. Например онази Лусия Епълбаум.
	Лейди Ан побърза да се намеси, за да поправи недоразумението:
	— Не, Сюзан, не говорех за Арабела. Елзбет ще придружи мен и съпруга ми в Лондон.


>	ДВАДЕСЕТ И ПЕТА ГЛАВА

	Настъпи неловко мълчание. Най-накрая лейди Талгарт се отпусна назад в стола си. Божичко, бяха дошли на най-обикновено посещение, а сега… Дори не бе успяла да вземе последното парче лимонов кейк. Това вече нямаше значение. Изобщо не бе очаквала подобна новина като тази.
	— Скъпа моя Ан — подходи тя отдалече, — какво точно искаш да кажеш?
	— Позволете ми, Ан — намеси се графът. — да съобщя щастливата новина на лейди Талгарт. Не след дълго ще посрещнем в нашето семейство доктор Брениън, мадам. Той и лейди Ан възнамеряват да се оженят
	— Моите поздравления, лейди Ан — каза лорд Грейборн, без изобщо да подозира, че навлиза в опасни води.
	— Благодаря, лорд Грейборн — кимна тя. — Доктор Брениън е скъп и верен приятел на семейство Девърил от много години. А сега ще бъде нещо повече. Той ще стане мой съпруг и втори баща на Арабела.
	— Скъпа Ан — изпухтя лейди Талгарт, — нали не говориш сериозно? Що за странна постъпка е това? Та този човек е доктор, тоест е нещо като търговец, така да се каже, въпреки че търгува само с болни хора. Все пак не е това, което би очаквал човек. Предполагам, че е джентълмен, тъй като баща му беше скуайър в едно от далечните ни графства, но все пак е само негов втори син.
	Майка и дъщеря реагираха едновременно. Арабела се обърна към лейди Талгарт, която продължаваше да ги гледа с невярващи очи. Повдигна вежди и високомерно заяви:
	— Осмелявам се да кажа, мадам, че за някои този брак може да изглежда странен. Самата аз мисля, че майка ми е твърде млада и красива, за да остане вдовица. Погледнете я само — всички я мислят за моя сестра. Що се отнася до доктор Брениън, той е истински джентълмен, без значение с какво се занимава. Освен това е хубав и любезен. За мен той е добре дошъл като мой втори баща. Той не само ще ме обича, но и ще се погрижи да доживея до деветдесет години — едно от предимствата да имам лекар за пастрок.
	_Ха, добре казано!_ Графът беше толкова доволен от думите й, че му се прииска да я вдигне от креслото, да я целуне и незабавно да я отнесе в спалнята им. Искаше незабавно да я освободи от всичките тези проклети дрехи.
	На лейди Талгарт й се искаше да напляска Арабела. За нейна изненада Сюзан взе ръцете на лейди Ан в своите и каза:
	— Това е чудесно, лейди Ан. Доктор Брениън е добър човек. Веднъж, когато бях малко момиче, ме излекува от тежка болест. Тогава баща ми беше готов да му свали луната, стига да можеше. А сега доктор Брениън успешно се справя с подаграта на баща ми. Освен това вие сте свикнала да си бъдете господарка. Аз самата бих се изнесла на палатка, ако трябваше да живея под един покрив с Арабела. Подобна идея направо ме плаши. Направо ми става жал за графа, като го гледам как й отстъпва с покорно мълчание
	— Стига толкова — намеси се Арабела. — Добре ме представи. Благодаря ти.
	— Наистина мисля, че достатъчно говорихме за мен — обади се спокойно лейди Ан. — Колко дълго смятате да останете, лорд Грейборн? Разбрах, че сте се запътили към Брайтън.
	— Възнамерявах да остана ден-два, милейди — побърза да отговори той, — но любезността на моята домакиня, както и гостоприемството, което ми предложихте, ме карат да се надявам, че ще бъда поканен да остана още няколко дни. — Очите на виконта се насочиха към Елзбет. Любовникът й усети, че е готов да убие този човек. А също и лейди Талгарт. Сюзан се ухили до уши. Що се отнася до графа, той не откъсваше очи от жена си, чиято чаша за чай леко трепереше в ръката й. Защо ли?
	Лейди Талгарт се надигна и започна нетърпеливо да почуква с ветрилото по ръката си, докато мъжете също не се изправиха. Пое дълбоко дъх и погледна намръщено, но не към лейди Ан или към Арабела, а към Елзбет. След това хвърли многозначителен поглед на Сюзан — поглед, който обещаваше пълно разчистване на сметките.
	Сюзан, която беше напълно привикнала към обидчивия нрав на майка си, просто поклати глава, усмихна се и стана. След това прегърна с любов лейди Ан.
	— Виждам, че визитата ни приключи, лейди Ан. Моля, приемете поздравленията ми. Много се радвам за вас.
	— Благодаря ти, скъпа моя. — Лейди Ан се усмихна любезно на лейди Талгарт. — Много се радваме, че се запознахме с лорд Грейборн, Аурелия. Не е нужно да казвам, че винаги сте добре дошли в Ившам Аби.
	— Наистина, драга моя Ан, не мога да си спомня кога за последен път съм прекарвала сутрин, която да е била тъй поучителна. Само кейкът не беше достатъчно. — Погледна кисело дъщеря си. — Предполагам обаче, че едва ли ще имаме достатъчно време да доведем отново лорд Грейборн на гости у вас. Надявам се, разбираш ме добре.
	Лейди Ан само кимна. Един съсед по-малко, помисли си тя.
	— Елате, скъпи Едмънд — подкани го лейди Талгарт. Той пожела на всички довиждане и им се усмихна.
	Една наистина хубава усмивка, помисли си Елзбет.
	Крупър едва бе успял да изведе с поклон гостите им от Кадифената стая, когато Арабела се строполи на канапето и избухна в смях.
	— Готова бях да се обзаложа, че старата кокошка ще се пръсне по шевовете от яд. Беше чудесно, просто чудесно. Дори не съм си мечтала за подобно развлечение.
	— Предполагам, че рано или късно трябваше да й кажа — сви рамене лейди Ан. — Горкият виконт — един наистина необикновен млад човек. Жалко, че трябваше да бъде тук, когато й казвах.
	Графът се откъсна от мястото си при камината.
	— Не бих искал да съм на мястото на виконта. Съмнявам се, че посещението му ще бъде много приятно. Във всеки случай горкият човек изобщо не е подходящ за стремителната госпожица Талгарт. — Той спря за миг поглед на Елзбет. След това се обърна към жена си: — Би ли желала нещо за обяд, ако си привършила със смеха?
	Погледът на графа накара Елзбет да иска да потъне в земята от срам. Колко беше непостоянна! Беше сметнала, че лорд Грейборн е очарователен мъж, а чувствителността му отговаря на нейната. Откри, че се стреми да избягва погледа на братовчед си. Нелюбезното му поведение към виконта можеше да бъде определено единствено като нецивилизовано. Държанието му изобщо не беше подобаващо за един джентълмен. А ядът й към поведението му от своя страна я правеше неспокойна.
	Що се отнася до Жервез, той бе решил, че всичките англичани са една стока. Беше сметнал, че англичаните са решили да поставят на мястото му дебелия виконт и да му покажат що за глупак е той. Тъкмо се бе включил в играта и ето какво бяха сторили те — обединиха се срещу него, чужденеца от Франция. Дори Елзбет не бе застанала на негова страна. Успя да прикрие разочарованието си, защото го чакаха още много други дела. След като обедът приключи, успя да се настани до Арабела.
	— Скъпа графиньо — започна той, — усещам, че не ми обръщате вниманието, което заслужавам. Чувствам се пренебрегнат.
	Елзбет и графът едновременно погледнаха към тях. Арабела искаше да го цапардоса право по носа. Какво ли си мислеше Джъстин? Не намери достатъчно кураж да погледне към него.
	— Уважаеми конте, знаете, че съм омъжена съвсем отскоро — отвърна му тя. — Мисля, че това ми дава достатъчно основание да не обръщам на другите вниманието, което те заслужават. Аз, разбира се, съжалявам за това, че се чувствате пренебрегнат.
	— Може би аз съм този, който не ви обръща достатъчно внимание — каза той. — Както знаете, след два дни трябва да ви напусна. Ако съпругът ви може да се лиши от вас за известно време, ще ми бъде изключително приятно да ми покажете повече от красивите околности на имението си. Моля ви, не отхвърляйте желанието ми.
	— Мога да се лиша от нея за известно време, но не го правя доброволно — заяви графът. — Кой ли мъж би го направил доброволно? Ще ви помоля само да се грижите за нея. Тя е същинска скъпоценност за мен.
	Какво ставаше тук? Защо й се усмихваше, наричаше я скъпоценна? Защо даде разрешението си на човека, за когото бе сигурен, че е прелъстил жена му? Нямаше никакъв смисъл, освен ако… Арабела пое дълбоко дъх. Сигурно вече я смята за невинна. Дали не се бе досетил, че трябва да е била Елзбет? Единственото й желание беше Джъстин да й повярва и може би то се бе сбъднало.
	Не искаше да се разхожда с проклетия французин. По-скоро искаше да го застреля. Усмихна се насила и каза:
	— С удоволствие ще ви разведа из околността. Кога желаете да се разходим?
	Жервез замълча, сякаш не беше сигурен какво да отговори.
	— Трудно решение ме карате да взема, Арабела. Мисля, че бих искал още веднъж да посетя развалините на стария манастир. Няколкото минути, които прекарах там, бяха крайно недостатъчни. Такова романтично място, пълно с духовете на английските ви предци. Искам да се потопя в миналото и да забравя грижите на настоящето.
	Арабела реши, че той малко преиграва, но се задоволи само да кимне утвърдително. Уточниха се да се срещнат след половин час.
	Не след дълго младата жена слезе във вестибюла, облечена в стара синя муселинена рокля и обута в здрави обуща.
	— Виждал ли си негова светлост? — попита тя Крупър.
	Той й се усмихна търпеливо.
	— Съпругът ви има някаква работа. Каза ми да ви предам, че ще му липсвате… — очите му станаха по-нежни, а Арабела наостри уши — и се надява, че тази вечер ще можете да му отделите малко време.
	— О, да! — отвърна тя, готова да се завърти в танцова стъпка. — Ще му отделя колкото време поиска. Благодаря ти, драги Крупър.
	— Жалко, че трябва да си губите времето с онзи французин — добави Крупър.
	— Съгласна съм с теб. Наистина много жалко.
	— Но скоро ще си замине.
	— Да, не е ли чудесно?
	Тя му се усмихна и излезе на предните стълби. Жервез се появи след няколко минути. Беше облечен елегантно, както обикновено, а хубавото му лице грееше усмихнато в очакване на приятната разходка.
	Дори за миг не се поколеба да направи комплимент на момичето, с което щеше да се раздели завинаги само след два дни. Не му костваше нищо, а беше много вероятно да я подтикне да му съдейства с по-голямо желание.
	— Колко сте красива, Арабела! От този следобед прекаран с вас ще ми останат множество приятни спомени, към които ще се връщам отново и отново в предстоящите самотни дни.
	Дразнеше се от комплиментите му, но се насили да се усмихне. Едва сдържаше нетърпението си. Вървеше до Жервез, но си мислеше за съпруга си и се чудеше какво ли се върти в главата му в този момент. Едва ли щеше да я оскърби отново.
	— Какъв чудесен ден, Арабела. Просто идеален за нашата разходка.
	— Хмм. Напълно сте прав — отвърна тя и ускори ход.
	Развалините на стария манастир се къпеха в изобилната златна светлина на следобедното слънце. Лъчите струяха през трите каменни арки, които все още се извисяваха гордо, а полукръглите им сенки се разстилаха над голяма площ, покрита с начупени каменни отломки.
	— Е, Жервез, ето ни тук. Както виждате, старият манастир е бил огромен и се е разпростирал върху целия хълм. Виждате ли колко високи са онези две арки? Само те са останали непокътнати. Останалата част от стените се е срутила почти изцяло.
	— При предишното ни посещение не ви разказах за историята на манастира, която не е особено щастлива. Баща ми ми е разказвал, че в продължение на близо четиристотин години манастирът е бил средище на просветата. След това е бил разграбен и опожарен по заповед на крал Хенри. — Жервез изглеждаше очарован от историята, така че Арабела продължи да разказва: — Като дете няколко пъти съм се промъквала в старите помещения, които все още съществуват на това ниво. Виждате ли — посочи към другия край на развалините — онова място, където нападалите камъни са разчистени? Точно под тях се намират тези стаи. Някога са били монашески килии. Казвали са ми, че ако човек стои съвсем тихо в тях, може да чуе как монасите напяват молитвите си.
	— О, колко романтично! Елзбет ми спомена за някакъв подземен проход. Нали отдолу има помещения, които са все още запазени?
	— Поне четири или пет стаи стоят така, както са били преди седемстотин години. Покрай тях минава единственият незасегнат коридор.
	Изглежда, че този факт бе разпалил интереса му, защото очите му блеснаха жадно.
	— Трябва да побързаме, Арабела. Искам да видя тези помещения. Никога вече няма да имам тази възможност.
	— Влизането вътре не е безопасно, Жервез — поколеба се тя. — Мога да ви покажа някои каменни стени, които са се срутили през последните десет години. Всъщност една от тях падна почти върху мен.
	— Не бих посмял да ви подтиквам към какъвто и да бил риск, скъпа Арабела. Настоявам вие да останете навън, в безопасност. Аз ще вляза сам в старите стаи.
	Е, по дяволите. Не можеше да го остави да слезе сам долу, въпреки че се надуваше като паун.
	— Е, добре, за последен път. Да вървим.
	Той изглеждаше поласкан. Арабела обаче не разбираше от какво.
	— Ще правя каквото ми кажете — каза той и като се поклони, отстъпи назад и й направи път.
	— Следвайте ме и стойте близо до мен — каза му тя през рамо и го поведе надолу.
	Заобиколи грамадата от камъни и се насочи към далечния край на развалините. Тук всички големи камъни бяха отместени настрана, за да се запази възможно по-дълго коридорът под тях. През процепите на тавана се процеждаше светлина, която разкъсваше мрака на коридора. Арабела спря до едно място, където големите обли каменни плочи все още обрамчваха входа на стълбището, водещо към по-долния етаж. Надникна вътре.
	— Забравих да взема свещи. Вътре е твърде тъмно, за да се оправим без светлина. Съжалявам, конте. — Ох, най-сетне щеше да се отърве от него! Искаше да намери Джъстин. Искаше да го целуне така силно, че дъхът на двама им да спре. Искаше да го попита кога най-сетне бе проумял истината, когато най-накрая бе разбрал, че не му е изневерявала, кога…
	Французинът измъкна две свещи и кибрит от джоба на жилетката си.
	— Voila, скъпа Арабела. Както виждате, аз съм подготвен за изследователска работа.
	Не можеше да повярва. Готова беше да изругае. Взе една свещ от протегнатата му ръка и я поднесе към запалената кибритена клечка.
	— Долу е страшно тъмно — каза му тя, след като двамата бяха запалили свещите си. — Внимавайте и вървете бавно.
	Тръгнаха бавно надолу по назъбените каменни стъпала, които водеха към подземния коридор. Трепкащата светлина на свещите не успяваше да пробие дълбокия мрак. Арабела прескачаше внимателно падналите камъни. Мислено се молеше Жервез да се спъне и да си счупи врата, но на глас каза:
	— Внимавайте къде стъпвате, Жервез. — Тя спря за миг и вдигна свещта над главата си. — Виждате ли, винаги е така — посочи стените. — Винаги са мокри от влага. Не е ли странно да са влажни при яркото слънце, което свети отгоре?
	Той покорно пристъпи към стената и прекара пръсти по грапавата мокра повърхност.
	— Изумително! Къде са килиите на монасите, Арабела?
	Странно, но беше някак припрян и замислен. Нали идеята да разглеждат проклетите развалини беше негова? Дори носеше свещи. Къде ли бе изчезнал ентусиазмът му?
	— Точно пред нас коридорът се раздвоява. Дясното разклонение се е срутило още преди години. Всъщност всички помещения са празни. Няма нищо особено за виждане.
	— Няма значение — каза той зад нея. — Важна е чудната атмосфера и опасната романтика на развалините. Искам да я усетя как ме пронизва до костите.
	Коридорът свърши изведнъж и Арабела вдигна високо свещта си.
	— Останал е единствено този коридор. Стаите започват от тази врата и са наредени една след друга. — Тя се промуши през тясната врата в първата килия. — Не се облягайте на касата на вратата. Дъбовите греди едва успяват да задържат камъните на мястото им.
	Стояха един до друг в малката каменна стая, а свещите им хвърляха игриви сенки върху влажните стени. Въздухът беше плътен и миришеше на мухъл.
	— Надявам се, че преди седемстотин години тук е било по-приятно — каза тя и се наведе да докосне с ръка пясъка, покриващ пода.
	— Искам да видя другите килии — рече Жервез и тръгна към следващата врата. — Стойте тук, Арабела. Ще се върна скоро.
	Тя кимна. Беше доволна, че не трябваше да го придружава. Всичко изглеждаше толкова мирно, че нямаше нищо против да остане сама. Мъждукащата светлина на свещта му се мярна за кратко в другата стая, после изчезна.
	Арабела огледа стаята и си спомни колко голяма й бе изглеждала като дете. Представи си един груб дървен нар до едната стена и може би малка масичка до другата. Едва ли щеше да остане място за нещо друго.
	Изведнъж нещо силно избумтя над главата й. После шумът се премести към укрепената с дъбови греди врата. Тя прикри с длан свещта по-близо до себе си и пристъпи напред, но в миг отскочи, защото камъните над вратата се срутиха в краката й.
	Едва сдържа писъка си. О, Боже, защо го бе довела тук? Знаеше си, че не е безопасно.
	— Жервез? Къде сте? Добре ли сте?
	Той не се обади.


>	ДВАДЕСЕТ И ШЕСТА ГЛАВА

	Тишината не продължи дълго. Камъните продължаваха да падат, вече по-близо до нея. Пред ужасената Арабела все нови и нови големи камъни се къртеха от древния зид и се търкаляха по пода. Те препречваха пътя към вратата и вдигаха във въздуха кълба задушлив прах.
	Арабела изпищя, понечи да отстъпи и падна назад. Закашля се от праха. Задушаваше се, а очите й горяха от прахоляка, който се кълбеше покрай нея. Свещта й премигна заплашително, но тя побърза да я прикрие и успя да спаси скъпоценния пламък. Един камък я удари по рамото и тя изпищя повече от изненада, отколкото от болка. Притича в ъгъла на килията и се сви до стената, притиснала колене към гърдите си.
	Стената зад нея се разтресе. Арабела се напрегна в очакване на неизбежната болка. Краят сигурно беше само на няколко мига от нея. Сама си бе докарала тази беда на главата. Глупачка! А, Джъстин? Не искаше да изоставя Джъстин. Мили Боже, та тя беше само на осемнайсет години! Не й се умираше. Изхлипа, а сълзите замрежиха очите й. После изведнъж се сепна. Глупачка, сто пъти глупачка. Заповяда си да се стегне. Вдигна по-високо свещта. На слабата й светлина видя как далечната стена на килията бавно се накланя и камъните от зида започват да се търкалят по пода към нея. Стисна очи, за да се предпази от праха, и притисна лице към стената.
	Дъбовите греди над главата й простенаха за последен път и замлъкнаха. Арабела вдигна глава и за миг се учуди, че все още е жива. Отново вдигна свещта над главата си. Преглътна надигналото се в гърлото й ридание. Да, беше жива, но погребана сред каменните отломки.
	Изправи се на крака и извика:
	— Жервез? Жервез, добре ли сте? Къде сте?
	Изминаха няколко дълги, мъчителни секунди, преди да чуе гласа му иззад срутената стена, приглушен от дебелата купчина камъни, която ги разделяше:
	— Арабела? Вие ли сте? Слава Богу, че сте жива? В безопасност ли сте?
	_В безопасност ли? Да не би да се беше побъркал?_ Все пак се почувства по-добре, като чу гласа му.
	— Да, добре съм. Има много паднали камъни и е прашно, но ми няма нищо.
	Този път гласът му прозвуча по-ясно и по-уверено:
	— Не се безпокойте, Арабела. Коридорът изглежда непокътнат. Ще отида да извикам помощ. Кълна се, няма да се бавя. Запазете смелост. Скоро ще се върна.
	Жервез щеше да извика Джъстин. Слава Богу, че коридорът не се бе срутил. Помисли си за съпруга си и се успокои. Трябваше да бъде търпелива. Прекара длан по челото си и на мъждукащата светлина на свещта видя кръв по ръката си. Странно, защото не беше усетила никаква болка. Сигурно някой падащ камък я бе ударил по главата. Добре, че я бе ударил по главата, а не по носа. Арабела се разсмя на себе си. Така беше по-добре. Скоро Джъстин ще дойде. Всичко ще бъде наред.
	Минутите се точеха безкрайно. Арабела пропълзя към средата на тясната килия. Пясъчният под беше обсипан с назъбени камъни, които се впиваха и режеха дланите и коленете й. Внимателно разчисти малко място от отломките и седна. После вдигна свещта и се огледа. Вратата сякаш бе избълвала тонове камъни. Само в горната й част се виждаше малко свободно място. Спомни си звука на падащата стена и внимателно погледна в тази посока.
	Арабела изпищя пронизително. Насред нападалите камъни стърчеше ръка на скелет. Костеливите пръсти почти докосваха полата й. Сякаш самата смърт протягаше ръка към нея от ада. Отдръпна се колкото можа и с мъка потисна нов писък.
	Насили се да отвори очи и пак погледна към гротескно изкривените пръсти. Вдигна бавно свещта и след кратка борба със самата себе си погледна към кухината, която се бе отворила зад срутената стена. Костеливата ръка беше прикрепена към останалата част от човешки скелет. Скелетът лежеше на една страна с гръб към нея, но главата беше обърната почти назад. Празните кухини на орбитите се взираха в нея, но нямаше очи, които да я видят. В зиналата уста грозно стърчаха изпочупени зъби. Лъскавият череп беше увенчан от бяла перука.
	Арабела потрепери и настръхна. Останките на някой умрял монах щяха да са по-малко плашещи. Почувства полъха на страховит мраз. Сякаш безформената сянка на смъртта беше легнала над нея.
	За да докаже сама на себе си, че не е страхливец, Арабела се протегна и докосна проядения от червеите кадифен плат, който обвиваше ръката на скелета. Странно, все още беше мек на пипане. Вгледа се по-внимателно. Скелетът принадлежеше на мъж, облечен в тъмнозелено палто и кадифени панталони, които достигаха до под коленете. Спомни си, че като дете беше виждала баща си облечен в подобни дрехи. Мъжът едва ли беше погребан в древната си гробница от повече от двайсет години. Наведе се още по-близо и видя зиналата в гърдите на мъжа дупка. Тя свидетелстваше за начина, по който бе умрял. Смъртта му поне бе дошла, преди да бъде погребан в тази гробница.
	На Арабела й бе нужно голямо усилие на волята, за да пъхне ръка в джоба на палтото. Може би вътре бе останал някакво писмо, някакъв документ, който да подскаже кой е мъртвецът. Джобовете бяха празни. Тя пое дълбоко дъх и бръкна в джобовете на панталоните. Напипа лист хартия. Бавно го издърпа.
	Разгъна листа и видя, че е писмо. Мастилото беше така избледняло с годините, че се налагаше да държи свещта опасно близо до пожълтялата хартия.
	Успя да разчете датата — 1789 година. Месецът се бе изтрил. Погледна към текста на писмото и едва не извика от разочарование — беше написано на френски. Започна бавно да превежда.
C>
	Любими мой Шарл, той ме накара да дойда, въпреки че знае за назряващите брожения и за все по-големите бунтове на простолюдието срещу нас. Държи бебето ми при себе си, за да е сигурен, че ще се върна в Англия. Знаеш ли, той е направо бесен заради случилото се, защото смята, че е нещо като предателство от страна на моята фамилия. Непрестанно настоява да получи остатъка от обещаната му зестра. Чуй ме, моя любов, не се безпокой. Имам план, който ще ни освободи завинаги от него. Щом стигна до Франция, веднага ще отида в замъка…
C$
	Следващите няколко реда Арабела не можа да прочете, колкото и да се мъчи. Буквите се сливаха в безформени петна. Кой всъщност беше този Шарл? Ами тази жена? Тя поклати глава и прескочи размазаните редове.
C>
	Въпреки че нашият малък Жервез не може да избяга с нас, аз се научих да понасям болката на раздялата. С брат ми той поне ще бъде в безопасност. Жозет ще изпрати това писмо, моето последно писмо до теб. Скоро, моя любов, съвсем скоро ще бъдем отново заедно. Знам, че можем да му избягаме и да спасим Елзбет. Ще бъдем богати, любими мой. Неговата алчност ще ни направи богати. Чака ни нов живот. Свобода! Вярвам в Бог и в теб.
@	Магдален
C$
	Арабела остана безмълвна с писмото в скута си. Сякаш Магдален се бе върнала при нея, за да разплете обърканите, мъчителни нишки на краткия си живот.
	Значи този мъж, Шарл, е бил любовник на Магдален. Жервез беше тяхно дете. Следователно той не беше граф Дьо Трекаси, а извънбрачен син. Следващата мисъл направо я зашемети. Магдален беше също тъй майка на Елзбет. Господи! Значи Елзбет беше негова полусестра? О, Боже, дали той знаеше? Едва ли. Дори той не би могъл да бъде толкова зъл. Разбира се, сходството в чертите им беше очевидно. Тази прилика обаче добиваше вече съвсем друг смисъл. Двамата си приличаха не като братовчеди, а защото бяха брат и сестра.
	Бедната Елзбет! Господи, трябваше да защити сестра си! Елзбет никога не трябваше да узнае, че се е любила със собствения си брат. Това би я унищожило.
	Арабела поразена отгатна каква беше истината. Първата жена на баща й му бе изневерила. Всъщност тя бе родила дете, преди да се омъжи за него. Дали фамилията Трекаси не го бяха подкупили с някаква фантастична сума, само и само да го накарат да се ожени за Магдален и по този начин да потулят скандала? Отново погледна към писмото. Само ако можеше да разчете тези замазани редове. Прочете отново:
	_„Ще бъдем богати, любими мой. Неговата алчност ще ни направи богати.“_
	Остана неподвижна дълго време. Опитваше се да подреди в мислите си това, което знаеше, и онова, за което можеше само да гадае. Погледна отново към скелета и очите й се спряха на дупката от куршум в гърдите му. Спомни си многократните забрани на баща й да се разхожда из развалините. Дали се бе страхувал само за безопасността й?
	_Не._
	Баща й навярно бе убил този човек, Шарл. Сигурно са се дуелирали. Да, навярно така бе станало — беше го убил в честен дуел. Баща й не беше убиец. Независимо от всичко друго той не беше убиец.
	Изведнъж си спомни, че Магдален бе починала скоро след завръщането си от Франция. Арабела почувства как кръвта замръзва във вените й, От гърлото й се откъсна дрезгаво ридание:
	— Не, Господи, само това не! Той не е убил и нея. Не го е направил. О, не!
	Избледнелите страсти на думите, които идваха отпреди толкова много години, продължаваха да носят със себе си проклятието си. Единствената й мисъл сега бе да защити името на баща си и да унищожи това прокълнато писмо. Вдигна писмото и го поднесе с треперещи пръсти към пламъка на свещта. Не беше сигурна какво я спря, но дръпна хартията, сгъна я отново и я мушна в обувката си.
	Свещта догаряше. Едва ли щеше да продължи да свети още дълго. Жервез беше обещал да доведе помощ. Жервез! Един самозванец и лъжец. Спомни си за странния тътнещ звук, преди да се срутят камъните над вратата. Дали не беше я затрупал нарочно? Може би се бе опитал да я убие? Но защо? Какво, за Бога, искаше този човек?
	Свещта изпука и загасна. Арабела зарида, щом мракът я погълна. Единствен другар й остана човекът, който бе мамил баща й.


	Жервез отвори широко големите врати на Ившам Аби и се втурна във вестибюла с виковете:
	— Крупър, бързо, намери негова светлост! Нейна светлост е затрупана от паднали камъни в развалините на стария манастир. Побързай, човече, побързай, преди да е станало твърде късно.
	Той дишаше тежко, защото бе тичал през целия път от развалините до имението.
	_Какво бе казал французинът?_
	— Нейна светлост? Затрупана? — бавно повтори старецът, взирайки се в чужденеца, когото толкова силно искаше да види да си тръгва.
	— По дяволите, човече, трябва да побързаш. Камъните могат всеки миг да паднат върху нея. Може би вече е мъртва. Побързай, побързай, намери графа.
	В този миг графът се появи на площадката на втория етаж.
	— Какво казахте за Арабела? Била затрупана? Къде, в старите развалини ли? — заразпитва той, докато тичаше по стълбите.
	— Разглеждахме подземните стаи в стария манастир. Една от килиите се срути и Арабела остана вътре. Грешката е моя. О, моля ви, милорд, нека побързаме.
	— Арабела жива ли е? — гласът на графа беше твърд и студен като гранит.
	— Да, да, разговарях с нея. Тя е невредима, но се боя да не би камъните да продължат да падат. Всичко се крепи на косъм.
	Графът отметна глава и извика силно:
	— Джайлс!
	Помощникът на главния лакей се появи тичешком във вестибюла и Джъстин му заповяда:
	— Върви бързо, Джайлс, и доведи Джеймс и всички хора от конюшните. Кажи им да вземат лопати и кирки. Нейна светлост е затрупана под развалините на стария манастир. Върви, човече. Ще се видим направо там. — Обърна се към Крупър: — Съобщи на лейди Ан и на Елзбет. Аз ще бъда при развалините.
	Джъстин се обърна и понечи да последва Джайлс, но спря изведнъж и се обърна към Жервез, който тъкмо се качваше бързешком по стълбите.
	— Мосю? — гласът му беше мек, но въпреки това проряза въздуха като сабя. Жервез се обърна към графа, който го гледаше студено. — Не желаете ли да помогнете за спасяването на жена ми? Не споменахте ли, че вината е ваша? Не сте ли загрижен?
	О, да, гласът на графа беше така мек, така тих, но въпреки това французинът изтръпна от страх.
	— Аз… разбира се, милорд. Просто исках за минута да отида до стаята си. — _По дяволите, какво да лъже сега?_ — Моля ви, милорд, трябва да побързате! Ще се присъединя към вас след минута.
	— Не мисля така, мосю — съвсем спокойно рече графът. — Няма да се присъедините към мен след минута. Няма да ходите до стаята си. Искам да дойдете с мен веднага. Веднага, а не след минута!
	_Какво да прави? Нищо нямаше да спечели от цялата тази история. Беше му много трудно да овладее гнева си, но се справи._
	— Както желаете, милорд — сви рамене той. Графът се обърна към зашеметения Крупър и му каза със силен, ясен глас:
	— Ще останеш тук, Крупър и ще пазиш Ившам Аби. До моето завръщане никой, повтарям — никой, няма право да влиза отвъд вестибюла. Разбра ли?
	Старецът съвсем се смути. Чу ясно думите на графа и, разбира се, ги разбра, но смисълът им не му беше ясен. Всъщност това беше без значение. Негова светлост искаше нещо от него. Той трябваше просто да се подчини.
	— Да, милорд. Ще остана тук. Никой няма да влезе.
	— Чудесно, Крупър. Мосю? Да вървим. — Графът отстъпи крачка назад и изчака Жервез да тръгне пред него към изхода.


	Арабела притисна колене към гърдите си с надеждата да запази поне малко топлина. Прахът и пясъкът се бяха слегнали и вече можеше да диша по-леко. Опита се да не мисли нито за скелета, който лежеше до нея, нито за ужасната истина, която бе разкрила. Джъстин сигурно скоро щеше да дойде, ако, разбира се, Жервез наистина искаше да я спаси, мрачно си помисли тя. Но какво ли би спечелил, ако я оставеше тук? Какво ли щеше да направи Джъстин? Той сигурно щеше да дойде на помощ. В това не се съмняваше.
	Почувства, че сълзите напират в очите й. Арабела вдигна крайчеца на полата си и се опита да избърше лицето си.
	Изведнъж й се стори, че нещо се движи от другата страна на падналата стена. Вдигна глава и се взря в мрака.
	— Арабела? Чуваш ли ме?
	— Джъстин? — Тя скочи на крака. — Знаех си, че ще дойдеш. Не мога да изляза оттук. Моля те, помогни ми.
	Гласът му отново се чу, спокоен и ясен:
	— Слушай внимателно, Бела. Искам да отидеш в далечния край на килията, да застанеш до стената и да закриеш глава с ръце. Много е опасно. Гредите над вратата се крепят едва-едва. Искам да си по-далеч в случай, че срутването продължи.
	— Но, Джъстин, аз мога да започна да разчиствам камъните от моята страна. Не съм ранена и имам достатъчно сила. Мога да помогна…
	Стори й се, че го чува да се смее.
	— По дяволите, жено, прави каквото ти казвам — долетя миг по-късно сърдитият му глас. — Радвам се, че си невредима и искам да останеш такава. Върви до другата стена на килията. Още сега. Искам да не мърдаш оттам.
	Тя се добра пипнешком до стената, коленичи и закри глава с ръце.
	Стените и таванът сякаш трепереха и стенеха. Самата тя потреперваше от всеки подобен шум. Отворът в купчината камъни бе разширен достатъчно и Джъстин се промуши през него в стаята. Това беше най-радостният миг в живота й.
	Някой му подаде свещ. Малката килия се изпълни със светлина. Светлина и живот, помисли си тя. Беше останала жива.
	Графът подвикна през рамо:
	— Джеймс, стой назад. Аз ще изведа нейна светлост.
	Арабела бавно се изправи на крака. После отиде право в прегръдката на съпруга си. Притисна лице към рамото му.
	— Толкова се радвам, че дойде да ме спасиш! — възкликна тя. После вдигна очи да го погледне. — Ти си най-красивият мъж на света. Преди смятах, че си най-красивият мъж в Англия, но сега вече зная. В целия свят, милорд, в целия свят.
	— Така ли? Е, надявам се, че не си си мислила, че няма да дойда да те спася? Че кой иначе би спорил с мен? Кой би ми крещял? Кой би ме целувал толкова сладко?
	Арабела отново зарови лице в рамото му.
	— Вече ми вярваш — прошепна тя. — Сега вече ми вярваш. Вече знаеш, че той никога не ми е бил любовник.
	Арабела усети, че тялото му леко се напряга, и й се прииска да се разплаче.
	— Няма значение. — _Но, не, имаше._ Стоеше между тях така, както срутилата се врата ги бе разделяла.
	— Но ти дойде да ме спасиш. Благодаря ти за това.
	Джъстин потърка с брада косата й. После се отдръпна малко назад и я погледна.
	— Двамата с теб имаме много да разговаряме. Хайде, да се махаме оттук. Нямам особено желание да те подлагам на по-нататъшни изпитания.
	— Един момент, Джъстин. Не бях сама тук. — Тя взе свещта от ръката му и внимателно я премести към скелета.
	— Мили Боже, не мога да повярвам! — Джъстин я погледна и се учуди на спокойствието й. После коленичи и набързо огледа скелета. Миг по-късно стана и изтупа панталоните си от полепналия прах. — Нека първо те измъкна от това място, а после ще се погрижа този приятел да бъде погребан подобаващо. Предполагам, че не знаеш кой е той? Не, едва ли.
	Освети пътя й и Арабела се промуши покрай него на свобода. Писмото, което беше мушнато в обувката й, напомни за себе си още с първите й крачки. Тя се почувства обременена от нежеланото и тягостно познание. За много неща трябваше да помисли — за името на баща си и, разбира се, за Елзбет. Реши на първо време да мълчи. Никой не трябваше да узнава какво е научила, нито дори Джъстин, докато не го обмислеше както трябва и не подредеше всички факти.
	Измъкна се на ярката слънчева светлина и се огледа. За пръв път осъзнаваше колко скъпоценен е животът. После вдигна лице и с наслада се остави на слънчевите лъчи.
	А след това отиде при майка си и я прегърна, досущ малко дете, което току-що се е пробудило от кошмар.
	— Сладкото ми момиче — притисна я лейди Ан и погали мръсната й коса. — Миличката ми, всичко е наред. Вече всичко е наред. Сега си в безопасност. Мама те е гушнала. Божичко, имаш кръв по главата. Няма значение. Сега ще се погрижим за това.
	Но нито тя, нито останалите бяха в безопасност. Не знаеше дали опасността идва от французина, или от писмото в обувката й. Сигурното беше едно — дълго време никой от тях нямаше да бъде в безопасност.


>	ДВАДЕСЕТ И СЕДМА ГЛАВА

	— Олеле, как само изглеждаш! — възкликна графът, като сложи ръка на рамото на жена си. Усети, че се страхува дори само да я изпусне от поглед. — На косъм ти се размина — рече той, после я придърпа към себе си и я притисна силно. — Само на един проклет косъм. Няма повече да ме плашиш така, чуваш ли, Арабела?
	Тя поклати глава, все още притисната до рамото му.
	— Беше ужасно. Мислех, че никога вече няма да видя как слънцето залязва над покрива на къщата. — Замълча за миг и потърка нос в мекия плат на палтото му. — Боях се, че никога вече няма да те видя.
	— Аха! — възкликна в отговор Джъстин. Повдигна брадичката й, взря се в лицето й и я целуна нежно. — И двамата имаме нужда от една хубава баня. Дай да видя къде си се ударила главата.
	Слава Богу, не беше толкова зле, колкото изглеждаше.
	— Ще се оправиш. Сега те чака банята. После искам да поговоря с теб.
	В този момент Арабела взе решение какво да прави. Джъстин все така не й вярваше, но въпреки това бе дошъл на помощ. Значи не му беше безразлична. Най-малкото, което му дължеше, беше истината.
	— Аз също искам да говоря с теб.
	_А последствията да вървят по дяволите._
	Графът само й се усмихна. Чудно какво ли щеше да му каже? Дали щеше да поиска прошка? Спомни си думите, които Арабела бе прошепнала до рамото му в тясната монашеска килия. Беше помислила, че вече й вярва. За какво ставаше дума? Не, сега не трябваше да мисли за това. Навярно щеше всичко да му признае. Нима току-що не бе казала, че иска да говори с него? Искаше цялата тази история да приключи веднъж завинаги. Но не, имаше още много, много други неща. Оставаше Жервез и всичко, което проклетото копеле, бе забъркало.
	— Грейс ти е приготвила ваната. Най-добре да накарам горкия Грубс да направи същото. — Той се обърна неохотно. Не му се искаше дори за миг да я изпуска от очи, нито пък да излиза от графската спалня.
	— Джъстин?
	— Да?
	— Благодаря ти. Ти ме спаси. Знаех си, че ще дойдеш, и ти наистина го направи.
	— Ти би направила същото за мен, нали?
	— Да, бих го направила. Но знаеш ли, милорд, мисля, че бих действала малко по-бързо — отвърна предизвикателно. — След сериозен размисъл бих казала, че се съмнявам дали бих те оставила да чакаш толкова дълго.
	Джъстин се разсмя.
	— Това беше добре казано. Вълкът мени козината си, но не и нрава си — добави и излезе.


	За нещастие не им остана време да поговорят преди вечеря.
	Както можеше да се очаква, разговорът на трапезата скоро се насочи към загадъчния скелет в стената на килията.
	— По нищо ли не може да се разбере самоличността на горкия човек? — обърна се лейди Ан към графа.
	— За нещастие няма никакви следи. По облеклото му може да се предположи, че е срещнал насилствената си смърт преди около двайсет години. Що се отнася до въпросите как или защо, или пък от чия ръка… — Графът само сви рамене.
	Арабела замислено хапеше устната си. Обичаше свинско печено, но тази вечер направо не можеше да го гледа. Господи, та тя държеше отговорите на всички тези въпроси. Можеше да си представи какъв ужас ще се изпише на лицата им, ако им кажеше, че баща й беше убил този човек, любовника на Магдален на име Шарл. Ами Жервез? Как ли би реагирал, ако разбереше истината? Всъщност Жервез може би вече знаеше? Тя наведе глава и започна да си играе с няколко зърна зелен боб. Повече от всичко искаше да остане сама, далече от другите и да размисли. Трябваше да реши какво да прави.
	— О, Арабела, колко е ужасно, че си била затворена сама с онзи скелет! Толкова си смела. Божичко, сигурно щях да умра. — Елзбет потрепери и от вилицата й изпаднаха няколко грахови зърна.
	— Не, едва ли — отвърна тя. — Щеше да откриеш скелета и да пребледнееш като платно — поне аз направих точно това, — но после щеше да размислиш и да подходиш съвсем практично по въпроса.
	— Мислиш ли? — намръщи се сестра й. После вдигна глава. — Смяташ, че щях да бъда толкова смела, колкото теб?
	— Изобщо не се съмнявам. Ти също не би трябвало да се съмняваш. Моля се само това никога да не ти се случва.
	Доктор Брениън погледна двете сестри. Ако Арабела можеше да даде на Елзбет цялата си сила още сега, на масата, тя беше готова да го стори. Какво ставаше тук? В нея бе настъпила такава силна промяна. Поклати глава замислено. Ан щеше да му каже по-късно какво става.
	— И двете с Елзбет сте здрави като коне, но вас, уважаема графиньо, смятам да прегледам най-обстойно — обърна се той към Арабела. — Искам да се уверя, че сте напълно здрава.
	Тя се насили да се засмее.
	— Какво? Искате да стана жертва на някое от вашите отвратителни лекарства? Не, сър, благодаря. Майко, моля те, подай на добрия доктор малко от онзи пържен лук. Така поне ще отвлече вниманието си от мен.
	— Джъстин — обърна се лекарят към графа, — не можете ли да убедите жена си, че трябва да бъде малко по-разумна?
	Той само се усмихна и поклати глава.
	— Оставете я да носи цицините и синините си на мира, Пол. Сигурен съм, че й няма нищо сериозно. Но бъдете сигурен, че тази нощ ще я държа под око отблизо.
	— Аз съм този, който трябва да ви поиска извинение, скъпа Арабела — намеси се Жервез, като се наклони напред и направи артистичен жест с ножа си. Това бяха първите му думи през цялата вечеря. — Постъпих неразумно, като ви изложих на тази опасност. Постъпката ми е непростима и с нищо не може да бъде оправдана. Кажете ми какво бих могъл да направя, за да получите възмездие?
	Арабела вдигна очи към него. Искаше й се да му каже, че просто би могъл да си тръгне и никога повече да не се връща. Или можеше да се гръмне. Можеше да се удави в езерото при рибките. Преди всичко й се искаше да го разпита какво знае и защо изобщо бе дошъл. Освен това без съмнение в напевния му глас се долавяха фалшиви нотки. Загрижеността в думите му изобщо не бе достигнала до тъмните му очи. Може би в тях беше изписано облекчение? Облекчение от какво — че не беше умряла? Какво изобщо ставаше тук? Как ли можеше да разбере?
	Насили се да му се усмихне.
	— Приемам извинението ви. С готовност ви прощавам, защото аз също исках да разгледам развалините. Вината е на двама ни.
	Дали гласът й не звучеше престорено като неговия? Надяваше се, че поне копелето щеше да го забележи. Не смееше да погледне към Джъстин. Сигурна беше, че по-късно ще й каже съвсем ясно какво точно мисли.
	— Значение има единствено това, че си напълно невредима — обади се лейди Ан. — Бих искала да издам една заповед. Никакви разходки повече сред развалините. Спомням си, че баща ти още преди години те бе накарал да му обещаеш точно това. Хайде, обещай го отново.
	_„Да,_ мислеше си Арабела, _татко искаше да не се приближавам до развалините. Сега вече не се съмнявам каква е била причината. Боял се е да не разкрия това, на което случайно попаднах днес.“_
	Сърцето й се сви от болка, но успя да каже:
	— Това е най-лесното обещание, което трябва да спазвам, мамо.
	Доктор Брениън насочи вниманието си към Жервез. Беше започнал да презира младия мъж също толкова, колкото и графа, но по съвсем други причини. Опасяваше се, че той представлява опасност за Ан. Що за опасност не знаеше, но в гърдите му оставаше неясния страх. Все още се чудеше какво ли Джъстин бе открил за Жервез и какви бяха плановете му? Дали нямаше просто да го остави да си иде?
	— Разбрах, мосю, че не след дълго смятате да напуснете Ившам Аби.
	Французинът погледна с присвити очи към графа, преди да отговори:
	— Да, докторе, неотложни дела изискват присъствието ми другаде. Престоят ми в Англия беше същинско удоволствие, но се налага да се върна в Брюксел.
	— Е, вие останахте тук доста време, нали? — продължи доктор Брениън. — Може би за вас е най-добре да се завърнете у дома.
	Жервез огледа всички на масата. След като се бе върнал, за да съобщи за злополуката с Арабела, той беше разбрал, че графът усеща нещо. Да, но не знаеше какво точно преследва. Ето затова графът все още не го беше изритал. Искаше да знае каква е целта му. А след това можеше да го убие. Е, съвсем скоро проклетият граф щеше да научи всичко. И не Жервез щеше да умре. Тази мисъл го накара да се усмихне.
	Арабела се улови, че внимателно разглежда лицето на Жервез. Искаше й се да разплете по-нататък нишките, до които бе достигнала. Едва ли беше толкова порочен, че умишлено да прелъсти собствената си сестра. Не, това никой не би могъл да стори. Погледът й случайно се насочи към централното място на масата. Дъхът й секна от изненада, щом забеляза гнева, който светеше в очите на съпруга й. Побърза да върне вниманието си към парчето свинско в чинията си. Колко глупаво бе постъпила! Джъстин я бе видял да наблюдава Жервез. Той не й вярваше, че е невинна. Никога нямаше да й повярва.
	Как само й се искаше да изостави всички други, да хване съпруга си за ръка и да го отведе някъде, където ще бъдат сами. Но трябваше да издържи цяла вечер. Неизречените лъжи тежаха като гъст прах във въздуха. Как само мразеше притворството и тайните!


	Най-накрая, след като Елзбет привърши рецитала си от пиеси за пиано, доктор Брениън стана и взе ръката на Арабела. Тя го погледна признателно. Той целуна ръката й и каза:
	— Сега трябва да си лягате. Без възражения, Арабела.
	— Би било неуместно да не се подчиня на бъдещия си баща — поклони му се тя. — С готовност ще ви послушам, сър. — Надигна се на пръсти и го целуна по бузата.
	Доктор Брениън потупа ръката й, после се обърна към лейди Ан:
	— Трябва да вървя, Ан. Утре сутринта ще те взема за разходка.
	Арабела беше готова да тръгне към стаята си, когато забеляза, че Елзбет гледа смутено към Жервез. Не беше сляпа, та да не види, че сестра й скоро няма да може да сдържи чувствата си. Реши, че няма да ги остави сами, независимо че очите й се затваряха от умора. Може поне да се опита да ги държи разделени, докато Жервез не отпътуваше. Тръгна бавно към камината, а междувременно не преставаше да търси подходящо разрешение. Джъстин я гледаше и се чудеше какво ли, по дяволите, пак си беше наумила. Забеляза, че поглежда към Елзбет, а след това втренчва поглед в Жервез. Имаше нещо странно тук.
	Искаше Арабела само за себе си. Изцяло.
	— Съгласен съм с Пол — заяви той със студен, спокоен глас. — Време е да си лягаш.
	Ето това беше решението!
	— Да, наистина леглото ме чака. О, Елзбет, защо не ме придружиш до стаята ми? Повече от всичко друго искам ти да ме завиеш.
	Сестра й я погледна изненадано. Мислеше да говори с Жервез, тъй като той си заминаваше. Искаше й се да го попита какви са му плановете сега, след като вече се знаеше, че мащехата й ще се омъжва за доктор Брениън. Но дори за миг не помисли да откаже на сестра си. С готовност стана и отиде до Арабела.
	— Желаем ви лека нощ, господа — рече Арабела. После стисна здраво ръката на Елзбет и безцеремонно я повлече към вратата.
	Облече нощницата си, разпусна черната си коса, а сестра й с четка в ръка отброи стоте разресвания.
	— Благодаря ти — усмихна й се Арабела и я целуна по бузата. — Радвам се, че дойде с мен. Напоследък не ни остава достатъчно време една за друга. Но скоро ще можем да бъдем повече време заедно. Ще видиш. А сега си лягай, Елзбет. Става късно и виждам, че си изморена.
	Почуди се дали да не я проследи, за да е сигурна, че няма да се срещне с Жервез.
	Елзбет се прозя и се протегна като най-невинното дете на света.
	— Да, ще си лягам. Благодаря ти, Бела, че ми отстъпи Грейс. Направо съм с вързани ръце без Жозет.
	Арабела потупа ръката й и каза нежно:
	— Знам, Елзбет. Благодаря ти, че дойде с мен.
	Арабела се пъхна в леглото си и духна свещта. Знаеше, че Джъстин скоро ще дойде при нея. Толкова много неща имаха да си казват. Но за момента беше сама и имаше възможност да размисли, да подреди множеството факти и полуистини, които бе разкрила.
	Вече знаеше почти наизуст съдържанието на писмото на Магдален. Беше го прочела няколко пъти, преди да слезе за вечеря. Що се отнася до самото писмо, то беше надеждно скрито в една от вечерните й обувки. Това скривалище беше напълно сигурно, защото дори Грейс никога не надничаше в обувките й, а се задоволяваше само да избърше праха от тях. Дори това се случваше не по-често от веднъж в месеца.
	Изведнъж се сепна и седна. Господи, ама че глупачка беше! Жозет сигурно е знаела всичко това. Че нали тя е трябвало да предаде писмото на Магдален на любовника й Шарл? Тогава слугинята със сигурност е знаела, че Жервез е син на Магдален. Жозет… но сега старицата беше мъртва. Арабела настръхна. Беше си счупила врата при едно трагично падане по стълбите посред нощ, и без свещ със себе си.
	Замисли се отново за събитията от изминалия следобед. Беше почти напълно сигурна, че срутването в стария манастир не беше случайност. Но в такъв случай, щом Жервез искаше да я нарани или убие, защо бе отишъл толкова бързо да повика Джъстин на помощ? Каква ли причина можеше да има за всичките си действия? Нищичко не проумяваше.
	Поклати глава. Къде ли беше съпругът й? Почувства се така, сякаш се скиташе из лабиринта в Ричмънд Парк, без да знае накъде е изходът. Ключ към изхода от този лабиринт щеше да й даде причината, поради която Жервез изобщо бе дошъл в Ившам Аби.
	Баща й несъмнено е знаел за съществуването на Жервез, тъй като той беше син на първата му жена. Сигурно по тази причина не се бе появявал преди смъртта на стария граф. Но дали на баща й не му е било известно нещо друго, нещо, поради което Жервез бе стоял настрана?
	Вратата неочаквано се отвори и графът влезе в спалнята. Носеше все същия тъмносин брокатен халат, онзи, в който бе облечен през първата им брачна нощ. Знаеше, че е гол под халата. Пръстите й се свиха конвулсивно. Почувства как я облива гореща вълна. Изведнъж всичко й се стори съвсем просто.
	— Жервез никога не ми е бил любовник. Не бях аз, а Елзбет — му каза тя, щом той приближи до леглото.
	Графът замръзна на място. Онази картина изникна в ума му така ясно, сякаш я бе видял само преди час. Можеше да различи всеки детайл.
	— В деня преди венчавката те видях да излизаш от плевнята и да си тананикаш — бавно рече той. — Излезе само секунди след Жервез, който се измъкна отвътре с вид на джебчия.
	— И заради това си помислил, че съм ти изневерила? — Сърцето й биеше така силно, че усещаше пулса му чак в гърлото си. Беше я сметнал за разпътна жена заради едно недоразумение. Искаше й се да скочи и да се нахвърли срещу него. Преглътна мъчително, но не помръдна, а остана да чака.
	— Не, имаше и друго. Когато излезе от плевнята, роклята ти беше измачкана. Освен това закопчаваше някакви копчета по дрехите си и се мъчеше да ги пригладиш. Дори се наведе и завърза едната си обувка. Косата ти беше разрошена и беше пълна със сламки. Изглеждаше много доволна от самата себе си.
	Арабела запази мълчание. Джъстин се настани на ръба на леглото.
	— Не знаех какво да мисля — продължи той. — Французинът излезе от плевнята… Имаше вид на мъж, който току-що е правил любов. Всеки мъж познава добре този вид. Нямаше грешка. Бях напълно сигурен. Исках да убия и себе си, и тебе, загдето ми беше изневерила. А на него исках да му извия врата.
	— Значи тогава не си имал никакви съмнения?
	— Не, бях сигурен, че знам какво се е случило. Не исках да го повярвам, но бях сигурен. Искаше ми се да умра.


>	ДВАДЕСЕТ И ОСМА ГЛАВА

	— Веднага ли си тръгна оттам?
	— Искаш да кажеш, че ако бях останал няколко минути повече, щях да видя Елзбет да излиза от плевнята?
	— Да!
	Джъстин прекара пръсти през гъстата си черна коса.
	— Защо не ми каза?
	Тя само го изгледа.
	Той се досети какво бе казал току-що и само поклати глава.
	— Не, всъщност ти ми каза, нали? Но не спомена за Елзбет.
	— Да, казах ти го веднага, щом разбрах в какво ме обвиняваш, но ти не искаше да ме чуеш. Беше ме приел за виновна, без дори да ме изслушаш.
	— Да. Така е. Вярвах на това, което видяха очите ми. Изобщо не се съмнявах. Но след това… — Повдигна рамене и погледна Арабела. — После започнах да смятам, че не си съвсем виновна за стореното от теб. Реших, че си се почувствала заловена в капан от завещанието на баща си, по чиято воля ти насила трябваше да се омъжиш за мен. Единственото, което исках от теб, бе да ми кажеш истината. Ти, разбира се, отказваше. Кога научи за Елзбет?
	— Докато яздехме със Сюзан. Спомена ми, че ги е видяла как се гледат. Тя ме насочи в правилната посока. Отначало само я гледах недоумяващо. Направо не можах да повярвам — срамежливата Елзбет, толкова нерешителна, направо дете.
	— Тя не е дете, щом се е отдала на Жервез.
	— Да, но все още е невинна.
	— Сега пък я защитаваш.
	Арабела кимна. Ако му разкажеше всичко, щеше да излезе наяве, че баща й е убиец. Тази тайна щеше да отнесе в гроба си. Сега вече беше сигурна в това. Джъстин никога не трябваше да го узнае.
	— Тя е моя заварена сестра — каза.
	Съпругът й се приближи до нея и я вдигна на ръце.
	— Това вече не е важно. Искам само да ми простиш. Мили Боже, как само се молех да ми признаеш, че си ми изневерила, а аз като великодушен джентълмен щях да ти простя. Заслужавам да ме набият с камшик.
	— Да — отвърна тя. — Но не точно сега. Може би утре самата аз ще се заема с камшика. Или по-добре да изчакам до някой по-шумен спор. Какво ще кажеш?
	Той я целуна, съвсем леко, съвсем нежно. Прииска й се да заплаче.
	— Сега вече наистина ли ми вярваш? — прошепна тя.
	— Да, вярвам ти. Никога вече няма да се усъмня в думите ти.
	Той взе в длани лицето й.
	— Ти си моя жена и ако ми простиш, можем да започнем отново.
	— Много бих искала.
	— Ще ми простиш ли?
	— Да, налага се. Наистина нямам друг избор.
	— За онази първа нощ, Арабела… Ти беше девствена, напълно невинна, толкова щастлива и изпълнена с радостно предусещане, а аз те насилих. Толкова съжалявам. Ще ми дадеш ли още една възможност? Ще ми позволиш ли да те любя? Кълна ти се, че мога да поправя стореното.
	Тя си спомни за онази нощ, за унижението, което бе изпитала, припомни си болката и безпомощността.
	— Трудно е — каза, а топлият й дъх погали устните му. — Много е трудно. Но те обичам и изглежда, че не мога да го променя. Да, Джъстин, ще ти позволя да ме любиш.
	Той я целуна отново и отново, но сега вече изобщо не беше толкова нежен.
	А не след дълго тя лежеше по гръб, нощницата й беше на пода. Съпругът й беше над нея, а ръцете му нежно галеха гърдите и корема й.
	— Бракът ни не започна много успешно — каза му тя.
	— Не, но от този миг нататък ще се постарая да бъде идеален. — Ръката му се плъзна по-надолу и я погали. Арабела стисна устни и го погледна сепнато. Джъстин й се усмихваше, а сивите му очи грееха немирно. — Да — добави той, докато целуваше гърдите й, — погледът ти е съвсем същият, когато си особено доволна от себе си.
	Доведе я до оргазъм, преди да е проникнал в нея. Искаше да отнеме страха и колебанията й. Сърцето й препускаше в галоп, неспособно да се успокои след това диво, невероятно силно изживяване. Никога не бе подозирала, че може да съществува подобно удоволствие.
	— Беше много приятно, Джъстин — успя да промълви тя след малко.
	— Има други неща, които, надявам се, също ще ти харесат.
	Той проникна в нея и усети как тя се стяга около него, как мускулите й се напрягат от удоволствие. Потъна още и още навътре. А тя бе неспособна да приеме, че е възможно да съществува нещо подобно, че може да изпита нещо такова.
	— Ти си част от мен — каза тя в ухото му, а след това го ухапа по шията. Ръцете й се плъзнаха по гърба му и притиснаха хълбоците му към нея. — Никога няма да те пусна.
	— Да, никога — отвърна той. И се превърна в един подивял човек. Обзет от удоволствие, отметна глава назад и извика.
	Тежеше й, но тя не помръдна. Захапа леко рамото му, после го целуна.
	— Не беше лошо — рече тя. — Можем да го повторим, а?
	Повдигна се на лакти и я погледна.
	— Няма да мога — отвърна той. — Аз съм само един мъж, Арабела, а ти ме изцеди.
	— Не съм сигурна, че казаното ми харесва.
	Джъстин се наведе и я целуна по носа.
	— Дай ми малко време и ще го направим отново. — Замълча, а после прошепна: — Прощаваш ли ми, че те нараних? Ще можеш ли изобщо да ми простиш?
	Все още беше дълбоко в нея. Тя повдигна нагоре бедра и Джъстин простена.
	— Да — каза тя, а той започна да се движи дълбоко в нея. О, колко хубаво беше! Копнееше усещането никога да не спира. Скоро последва ритъма му и двамата забравиха за всичко друго.
	Арабела се сгуши под топлата завивка, притисна се плътно до съпруга си и скоро заспа.
	Изведнъж усети, че се е озовала отново сред развалините на стария манастир. Камъните се търкаляха и падаха, удряха я по главата, по лицето и раменете. Тя се хвърли по очи, за да избегне острите назъбени камъни. Отчаяно вдигна ръце над главата си. Пръстите й се вкопчиха в нещо чупливо. Усети, че нещо стиска ръцете й и я дърпа със сила напред. Въпреки че покрай нея цареше пълен мрак, тя успя с ужасяваща яснота да види кой я държи тъй безмилостно. Стискаше я костеливата ръка на един скелет. Лишените от плът пръсти се забиваха дълбоко в китките й. Дочу слаб плач, а сетне стон на омраза и болка — шумовете на неизбежната смърт. Скелетът се надигна и изпотрошените зъби заваляха от кухината на устата му. Костите на ръцете му бавно започнаха да се разпадат пред очите й. Главата се търколи назад и с пукот се разтроши на парчета, които се разпиляха по земята. Покрай нея се разнесе адски писък. Почувства как смъртта я обгръща, как сключва костеливите си ръце върху гърлото й и я завива със савана на ужаса.
	Арабела се събуди с писък. Ръцете й отчаяно дращеха по чаршафите.
	— Арабела, събуди се най-сетне, по дяволите! — чу тя силен вик.
	Графът запали една свещ и я вдигна над главата си. Светлината падна върху ухиления скелет от „Танца на смъртта“ и тя се дръпна назад сепнато. Сън и реалност се смесваха. От скелета ли се разнасяха онези писъци? А дали не беше бебешки плач? И безнадеждният плач на една жена? Дали не бе чула гласовете на духовете на Ившам Аби?
	— Арабела, събуди се. Ела, любов моя, да те прегърна. Имаше кошмар. Било е само сън. — Притегли я към себе си и започна да я гали по гърба.
	Тя пое дъх на пресекулки.
	— Сънувах ужасния скелет в развалините на манастира. След това вероятно съм чула гласовете на духовете, но сега вече не съм сигурна дали не са били моите писъци. О, Господи, беше толкова ужасно!
	— Аз също чух духовете. — Той погледна към „Танцът на смъртта“. — Не харесвам това нещо. Дали да не заповядам да го качат на тавана?
	Арабела кимна утвърдително.
	— Джъстин, знаеш ли, може да ти прозвучи странно, но това пано по някакъв начин беше част от съня ми. Не мога да ти обясня точно. Наистина е по-добре да го качим на тавана. Сега вече не означава нищо за никого. — Тя се сгуши до него. — Този следобед бях на косъм от смъртта. Щях да умра, без да съм разбрала почти нищо от живота. Щях да умра, без да те познавам истински като мой съпруг. Благодаря ти, че ме спаси.
	— Цялата трепериш. — Той я целуна по слепоочието, после отмести кичур от челото й. — Струва ми се, че се боя да говоря открито с теб. Може би защото съм мъж? Ние, мъжете не говорим открито за нещата, които ни вълнуват. Може да ти прозвучи глупаво, но чуй какво ще ти кажа: ако беше умряла, аз нямаше да го преживея. Ето това е.
	— Жервез се опита да ме убие днес. Не, не клати глава. Със сигурност знам, че се е опитал. Камъните се срутиха само в килията, в която бях аз. Той ме помоли да стоя там. Каза, че иска да огледа другите помещения. Защо, Джъстин? Защо би искал да ме убие? Дълго мислих, но не можах да открия нито една причина. Защо Жервез го направи?
	Графът мълчеше, но не отпускаше прегръдката си. Пръстите му леко галеха рамото й, наслаждавайки се на мекотата на кожата й.
	— Той не е искал да убие теб — каза най-накрая. — Целта му е била да ме накара да напусна Ившам Аби. Знам, че иска да дойде тук, в нашата спалня. В тази стая има нещо скрито, нещо, което той иска. Навярно старата Жозет е знаела какво е то и затова той е убил бедната старица. Не те ли учуди, че държах тази стая заключена? Или пък защо дадох онова глупаво обяснение, че има хлабави дъски от дюшемето и това представлява опасност? Просто исках да го задържа настрана, докато не разбера какво цели.
	— Изложих живота ти на опасност, защото исках да хвана в капан онова дребно копеле. Днес едва се сдържах да не извия шията му. Но играта е към края си. Той няма да си тръгне, преди да е опитал за последен път да проникне в тази стая и да намери това, което търси.
	— Значи знаеш, че той е убил Жозет.
	— Каза го така, сякаш сама вече си се била досетила. Защо не? Нали ти ми подсказа, че старицата не е носела свещ? Да, това е единственото обяснение. Дали не го е заплашила, че ще го издаде? Не знам. Предполагам, че мога да го хвана и да го бия или докато не умре, или докато не ми каже истината защо е дошъл тук.
	— Сигурен съм обаче, че ще се опита още веднъж да влезе тук, преди да си тръгне от Ившам Аби. Днес, когато дойде тичешком да ми каже, че си затрупана в стария манастир, аз веднага тръгнах към вратата. Обърнах се и го видях да се изкачва по стълбите. Затрупал те е нарочно, за да ме задържи достатъчно дълго далеч оттук, така че да може да влезе в стаята.
	— Да го убием. Още сега.
	Джъстин зяпна от изненада и я изгледа недоумяващо. Досега в живота си не беше срещал друга такава жена. После се засмя и я целуна по ухото.
	— Възхищавам ти се. Не си някоя разтреперана госпожичка и това ме радва. Острият ти език навярно много пъти ще ме критикува през идните дни. Ти си направо великолепна. А сега ми кажи нещо. Как точно смяташ да убием копелето?
	— Можем да го завържем и да го оставим сред развалините на стария манастир, докато не ни каже защо е дошъл тук.
	— Идеята ти ми харесва — рече той и стисна леко със зъби ухото й. — Ще му даваме ли вода?
	— Вода, да, но без храна. Ще бъде съвсем сам. Ще ходиш при него веднъж на ден и ще му задаваш този въпрос, Ако не пожелае да отговори, ще го оставяш пак там. Предполагам, че най-късно на третия ден иде се пречупи.
	— Съжалявам, Бела, но едва ли можем да го направим. Все пак ми харесва идеята ти. Сега да помислим за Елзбет. Какво ще правим с нея?
	Арабела преглътна. Трябваше да вземе решение. Но все още не беше готова. Обърна се с лице към него.
	— Нека оставим това за после. Прегърни ме пак, Джъстин. Люби ме!
	Той я послуша. Пак се превърнаха в две диви и отчаяни същества. А след това, докато слушаше равномерното му, спокойно дишане, тя разбра, че продължава да не знае какво да прави.
	Животът не е просто нещо. Толкова много неща в него я отегчаваха, особено след като бе преоткрила съпруга си. Сега единственото й желание бе да прави любов с него, докато не падне в несвяст, а за това щяха да са им нужни поне няколко години. Най-сетне искаше от него всичко. А това, което той й даваше, беше възхитително. Искаше да има този мъж завинаги.


>	ДВАДЕСЕТ И ДЕВЕТА ГЛАВА

	Графът дръпна тежките завеси, които покриваха дългата редица от тесни, високи прозорци в семейната галерия. Избърса с длан тънкия слой прах и си отбеляза да обърне внимание на госпожа Тъкър върху тази занемарена част от къщата. Щеше да бъде по-добре, ако можеше да отвори широко прозорците, но дъждът се бе превърнал в истински порой.
	Не беше сигурен дали има друга причина да дойде в семейната галерия, освен че искаше да остане сам. Огледа дългата, тясна стая, чиято ширина едва надхвърляше тази на коридорите на втория етаж. Погледът му се спря на портрета на прачичо му. Старецът гледаше надменно света изпод гъстите си Девърилови вежди, а тъмната му коса беше прикрита от бяла, накъдрена перука. Какъв ли горделивец и развратник е бил, зачуди се графът и не сдържа усмивката си.
	Двамата с Арабела бяха заспали дълбоко късно през нощта. Джъстин се бе събудил пръв, но след като целуна жена си, реши, че не трябва да прави любов с нея толкова скоро. Остави я да спи. Готов беше да се обзаложи, че ако Арабела се бе събудила заедно с него, сигурно още щяха да са в леглото.
	Не бяха обсъждали повече дали трябва да убият Жервез, тъй като от сутринта я бе видял само веднъж, и то в компанията на лейди Ан и Елзбет. Жалко. Джъстин наистина искаше да убие дребния негодник. Учеше военната стратегия, откакто бе пораснал. Навиците си казваха думата. Никога не убивай врага си, преди да си разбрал какви са целите му. Съвсем просто правило. Съпругата му бе достигнала до същия извод.
	Какво да прави?
	Едно нещо, което смяташе да направи със сигурност, бе да претърси стаята на французина. Копелето едва ли бе оставило някакви улики, но си струваше да потърси. Ако не откриеше нещо, щеше да му се наложи да изчака, докато той сам не потърси това, за което бе дошъл.
	Вдигна глава и видя жена си, застанала под портрета на човек, облечен в старомодна дреха с плисирана яка чак до ушите — някой отдавна мъртъв Девърил от шестнайсети век.
	— Любов моя — каза той. Думите излизаха от самата му душа. Никога не ги бе казвал на друга жена. Отиде при нея и я прегърна. — Липсваше ми.
	— Защо не ме събуди? — Ръцете й галеха гърба му, а после се спуснаха по-долу. Джъстин пое дъх. — Събудих се, а тебе те нямаше. Исках да те целуна по устата и шията. Исках да те целуна по корема, както снощи. Помниш ли? Каза ми, че ще ти хареса много. — Тя му се усмихна палаво. — Спомням си как пъшкаше, докато не се дръпнах, а тогава въздъхна разочаровано.
	Целият трепереше. Поклати глава и каза просто:
	— Беше ми трудно да те оставя, но се боях да не те заболи. Снощи го правихме няколко пъти, а още не си привикнала. Ако исках да говоря невъзпитано, щях да кажа, че те яздих, докато не рухна от умора под мен.
	— Чудя се — додаде тя замислено, като докосна с показалец трапчинката на брадата му, — дали не мога аз да яздя теб? Възможно ли е? Дали ще ни е приятно?
	Очите му се премрежиха. Дишането му се учести. Извърна глава към стената. Отчаяно я желаеше. Неочаквано Арабела избухна в смях. Явно знаеше какво му беше причинила, макар да не разбираше как го бе постигнала. Още същата вечер Джъстин щеше да й обясни как може да го язди.
	— Довечера — успя да отвърне той. — Ще оставим този урок за довечера. Искам само да ти кажа нещо. Ако тази сутрин бях останал при теб, сигурно щяхме да го направим отново. Не исках да нараня жена си. Почини си днес и може би довечера… да, довечера и нито миг по-късно. Стана сериозен без никакъв преход. Погали лицето й. Това любимо лице! — Все още ли ми прощаваш, Арабела?
	Тя повдигна глава и го погледна внимателно. Въпросът беше толкова сериозен, колкото можеше да бъде самият живот. После отвърна:
	— Ти си моята друга половина. Ти си част от мен и ако аз не ти простя, значи не прощавам на самата себе си. Да, прощавам ти. Дори стигнах до извода, че двамата с теб си приличаме толкова много, че ако те бях видяла да излизаш от плевнята, следван от друга жена, самата аз щяха да си извадя същото заключение. Щях да направя първата ти брачна нощ истинско страдание, така както ти постъпи с мен. Но това вече е минало. Започнахме всичко отначало. — Надигна се на пръсти и го целуна по устата.
	— Разтвори си устните.
	Тя го послуша. Езикът му се плъзна между устните й.
	— Джъстин! — прошепна Арабела и го целуна по-дълбоко, а езикът й докосна неговия. — Знаеш ли, милорд, може би изобщо няма да ме заболи.
	Той се разсмя, а после изпъшка. Бавно я отдръпна от себе си. Чувстваше, че е по-твърд от скала. Исусе, направо не можеше да повярва, че тази жена му действа толкова силно! Изкашля се, но гласът му си остана все пак дрезгав.
	— Довечера, не по-рано. Тук аз командвам. Знам най-добре какво да правим. Все още си невежа по някои въпроси, но, надявам се, не за дълго. А сега ми се подчини. Дръж ръцете си настрана от мен или поне над кръста. Искаш ли да разгледаме заедно предците си?


	— Днес следобед искам да вземеш Жервез със себе си — каза графът на жена си, докато се разхождаха в градината. — А също и Елзбет. Даже и Сюзан, ако успееш да я намериш. Искам да претърся спалнята му и трябва да съм сигурен, че няма да ме свари вътре. Ако ме завари там, ще трябва да го убия и тогава няма да разберем за какво е дошъл в Ившам Аби.
	Това, което Арабела знаеше за Жервез и Елзбет, изгаряше гърлото й. Изгаряше я дълбоко, но верността към баща й и към сестра й беше по-силна.
	— Добре — кимна тя. — Ще се опитам да доведа Сюзан. Тя сигурно ще бъде изключително доволна да се отърве за малко от горкия лорд Грейборн. Веднага ще изпратя някой слуга с бележка до нея. Няма да посмее да ми откаже. Знаеш ли, мисля си, че при малко късмет лорд Грейборн ще предпочете Елзбет. Сюзан ще ми е много задължена, ако й помогна това да стане. — Тя му отправи сияйна усмивка.
	Как само му се искаше да я почувства върху себе си, с извит на дъга гръб и отметната назад глава. Джъстин пое дълбоко дъх.
	— Добре — каза той. — Ти си красива, коравосърдечна и лоялна. Изобщо ти си най-прекрасната жена, която един мъж може да желае.
	— Мисли му, ако някога го забравиш — подхвърли тя и леко го удари с юмрук в корема, после бързо го целуна по устните, отстъпи назад и изсвири по момчешки.
	Интересно как ли щеше да засвири, щом веднъж разбереше какво е да го язди. Той й се усмихна безсрамно.
	Не се наложи да изпращат бележка на Сюзан. Чу се шум от колела на каляска по алеята. Обърнаха се и видяха фамилната карета на Талгартови да спира пред входа на Ившам Аби. Джъстин се изненада за миг, щом видя от каретата да излиза първо лейди Талгарт, последвана от дъщеря си. Лейди Талгарт слезе и погледна с недоверие към небето, макар дъждът да бе престанал. Очевидно не вярваше много на времето. Нито пък той.
	— Как мислиш, дали лейди Талгарт не е решила да прости на Ан за брака й с Пол? — попита той жена си. — Все пак бих предпочел да остане на твърда позиция. Винаги съм имал особена слабост към бъбривите лелки. Не ми се иска да променям мнението си.
	Арабела се засмя. Двамата се отправиха да поздравят гостите си. Джъстин изостави жена си, за да целуне ръка на хубавата Сюзан.
	— Каква смелост, госпожице Талгарт! Да тръгнете в такова лошо време! Дъждът все пак престана — тъкмо навреме за посещението ви. Въпреки това се страхувам да не би времето да се развали отново. Надявам се, че не ни носите лоши вести?
	Девойката се усмихна, погледна изненадано към Арабела и отвърна:
	— Не, милорд. Мама и аз сме тук с една страхотна новина. Нали, мамо?
	Лейди Талгарт я погледна така, сякаш току-що бе глътнала гъсеница, и кисело се усмихна. Ан влезе и двете си размениха набързо обичайните любезности.
	— А — възкликна гостенката, — ето го и чаят! Не виждам обаче никакъв лимонов кейк.
	— Ще изпратя Крупър да провери дали не е останало малко — отвърна лейди Ан, като прикри усмивката си.
	— Мамо — обади се Сюзан, — тъкмо казвах на графа, че не носим лоши вести. Всъщност — добави тя, като погледна към Арабела — дошли сме да ви отправим една покана.
	Лейди Талгарт се задави с чая си. Ан внимателно потупа широкия й гръб, който днес беше покрит с морав брокат.
	— Да — повтори девойката, — една покана.
	— Любопитно! Покана, казвате, госпожице Талгарт? Е, хайде, говорете. Сигурен съм, че нито аз, нито Арабела бихме ви разочаровали. Е, може би Арабела е в състояние да го направи. Знаете, че единственото, което иска тя, е моята компания. Може би, ако сте много любезна и настойчива, тя ще даде съгласието си на поканата ви.
	— А, значи така стоят нещата?
	На графа не му хареса блясъкът в хубавите очи на Сюзан Талгарт. Кокетката изобщо не беше глупава.
	— Да — потвърди той и махна един конец от ръкава си, — така е. Аз съм нов човек. Що се отнася до жена ми, кой ли би могъл да каже? Решението й за мен е загадка, която би ме измъчвала до края на дните ми. Та, каква е поканата ви?
	— Колко жалко, че не ви срещнах преди нея, милорд!
	— Сюзан! — намеси се Аурелия. — Говори по въпроса. Погледни само скъпата си майка! Искам да отправя поканата, но не мога да взема думата от теб.
	— Винаги съм смятал, че кавгите започват от вас, госпожице Талгарт.
	Лейди Талгарт се изкашля, в резултат на което масивният й бюст се разтресе внушително.
	— Тук сме — започна тя със звънтящ глас, — за да ви поканим на карти у нас тази вечер. За младите, разбира се, ще има танци. Въпреки че вие и Арабела сте вече женени, мисля, че все още можем да ви причислим към младежите, така че се надявам да харесате танците. Що се отнася до вас, скъпа Ан, предполагам, че също трябва да дойдете. Както и доктор Брениън. Както знаете, той е личен лекар на съпруга ми и Хектор има много високо мнение за него. Да, той също трябва да присъства, няма друг начин, без значение какво някои хора биха искали. Поканата за танци обаче не важи за вас, тъй като сте майка на зряла жена, а също и неотдавнашна вдовица.
	— Наистина ли? — възкликна лейди Ан. — Каква чудесна идея! Тъкмо ще можете, скъпа Аурелия, да ме посъветвате какво да прибавя към чеиза си.
	— По този въпрос не знам нищо.
	— Мамо, разбира се, че знаеш. Нима не си се омъжила за татко, преди да ме родиш?
	— Сюзан! Внимавай какви ги говориш или ще кажа на баща ти!
	— Ще му кажеш пред лорд Грейборн, така ли? Моля те, мамо, кажи му!
	Графът поведе лейди Талгарт към каретата, а Арабела и Сюзан изостанаха назад. Арабела хвана приятелката си под ръка и я попита:
	— Как успя да убедиш майка си?
	— Изобщо не беше трудно, Бела. Татко и доктор Брениън са приятели от толкова години, че едва ли подобни глупости биха могли да развалят познанството им. Аз, разбира се, се възползвах от това, че той е и неин лекар. Казах й: „Мамо, какво ще правиш, ако се разболееш? Кой ще ти предписва лекарствата тогава? В края на краищата доктор Брениън едва ли ще се загрижи особено за здравето ти, след като си обидила жена му.“ Тук наистина попаднах право в целта. Не съм ли същински Сократ? Или по-скоро трябва да се нарека Соломон? Ама че са трудни тези решения. Освен това и двамата са мъже, нали? Какво ли толкова са знаели?
	Младата жена гледаше втренчено старата си приятелка.
	— Страхотна си, Сюзан!
	— Знаеш, че мама не обича да бъде в числото на пренебрегнатите. Не е глупава. Ще свикне, щом веднъж лейди Ан направи каквото е намислила.
	Едва тогава й хрумна нещо друго. Това беше последната вечер на Жервез в Ившам Аби. Какъв по-добър повод да държи Елзбет настрана от него на забавата с танци?
	Сюзан целуна набързо Арабела по бузата, а после се обърна към графа. Усмихна му се мило и му подаде ръка. Изглежда, че графът се забавляваше. Взе ръката й и я поднесе към устните си.
	— Не се омъжвайте за лорд Грейборн, госпожице Талгарт. Горкият човек ще се препъне във вас като в скала. Не, на вас ви трябва някой господин, който да ви бие всеки ден и да ви се подиграва. Освен това не забравяйте, че Арабела е яростна като тигрица. Ако продължавате с оскърбителните си забележки, нищо чудно да ви предизвика на дуел. Тя е особено ревнива към завоеванията си. Загрижен съм за вашата безопасност. Предупреждавам ви за ваше добро.
	Сюзан тръсна русите си къдрици и се усмихна дяволито на приятелката си.
	— О, Бела е толкова сигурна в завоеванията си, че едва ли някога ще ме сметне за сериозна заплаха. Освен това никога не би ме наранила, тъй като не би видяла никакъв смисъл в това. Просто ще се разсмее и ще ме отпрати.
	Тя се разсмя звънливо и тръгна с Арабела към вратата. Приведе глава и добави с потаен тон:
	— Представяш ли си, мама забрани на горкия лорд Грейборн да дойде с нас тази сутрин. Както вече казах, тя изобщо не е глупава. Забелязала е, че той се заглежда по Елзбет. — На лицето й се изписа гримаса. — Това вече ще й дойде в повече. Първо ти успя да си хванеш граф, а сега Елзбет прелъстява моя кандидат.
	— Говорите така, сякаш това наистина ви засяга — подхвърли графът и като й се усмихна, се отдалечи. Намираше забавно, че точно лейди Талгарт му бе осигурила идеалното решение на проблема му — последното изпитание за алчността на французина. Това беше последният шанс на Жервез и той едва ли щеше да го изпусне. Срещна погледа на Арабела. И тя мислеше за същото.
	Графът уведоми останалите за поканата по време на обяда.
	— Бях поласкана — каза лейди Ан. — Мислех, че никога вече няма да стъпи тук. Не мислите ли, че е приятно човек да има съседи, които са загрижени за него?
	— Ан — намеси се графът, — вие сте твърде лековерна и склонна да прощавате. Характерът ви направо ме плаши.
	— Не — весело отвърна тя, — изобщо не е така. Старата вещица знае добре какво преследва. Явно й се е наложило да преглътне старомодните си схващания. Направо ми иде да се разсмея.
	— Мамо, учудваш ме. Ти ли си тази, която казва това? А изглеждаш толкова миловидна.
	— Да, мила, знам — тя си взе парче шунка и се усмихна на останалите.
	Арабела забеляза напрегнатото лице на Елзбет. Интересно за какво ли мислеше сестра й? Докато тя гледаше към Елзбет, съпругът й не откъсваше поглед от Жервез. Сигурен беше, че съобщението му за миг накара очите на младия мъж да потъмнеят, но след това устните му се извиха в тънка доволна усмивка.
	_„Точно така, копеле_ — мислеше си графът. — _Кроиш плановете си за довечера. Тогава ще те пипна.“_
	След като дамите проведоха едно доста продължително обсъждане на подходящите за събитието рокли, графът се отпусна назад и с добродушно изражение подхвърли:
	— Какво хубаво слънце грее. Тъй като днес е последният ден на госта с нас, защо вие, дамите не го вземете с вас за една последна разходка из имението?
	Елзбет го погледна изненадано. Арабела я потупа по ръката и й каза:
	— Идеята е чудесна. Всъщност мисля да минем през Талгарт Хол и да поканим с нас Сюзан, а може би и лорд Грейборн. Жервез, какво ще кажете?
	— Ще ви помоля само да стоите настрана от развалините на стария манастир — обади се лейди Ан.
	— Вече ти обещах, мамо — отвърна Арабела. — Повече никакви развалини. — Тя се усмихна на съпруга си.
	Лейди Ан примигна от изненада. _„Слава Богу_ — рече си тя, — _слава Богу!“_ Явно се бяха помирили. Джъстин вече не я мислеше за любовница на Жервез. Тогава коя ли беше любовницата му? Или просто се е заблудил? Тя погледна към Елзбет и едва не изпусна вилицата си. Заварената й дъщеря гледаше Жервез, а любовта се бе изписала в очите й. О, не! Не беше възможно. В никакъв случай! Миг по-късно осъзна, че това беше единствената възможност.
	Значи и Арабела, и Джъстин знаеха. Какво да прави? Само ако Пол беше тук, при нея, точно в този миг!
	Жервез отвърна галантно:
	— Ще ми бъде изключително приятно да прекарам следобеда в компанията на три толкова красиви дами. А вие, милорд? Ще ни придружите ли?
	— За нещастие трябва да остана тук — отвърна графът, без да вдига очи от тъмночервеното вино в кристалната си чаша. — Дърводелците ще дойдат днес да поправят разхлабените дъски на дюшемето в графската спалня.
	Без да се забави нито миг, Жервез добави:
	— Значи само аз ще прекарам следобеда приятно, милорд.
	— Надявам се — любезно рече домакинът. — Особено като се има предвид, че си тръгвате утре.


	Дърводелецът на имението си помисли, че направо си губи следобеда да кове ненужни гвоздеи в стабилния под на графската спалня, но не каза нищо.
	Почти беше станало време за чай, когато Джъстин влезе в спалнята уж за да провери работата на дърводелеца. Огледа свършеното и с усмивка го похвали.
	— Милорд — рече Търпин, — всъщност мисля, че нямаше много работа за мен. Но, разбира се, каквото имаше за вършене, го направих чудесно, както бихте очаквали от мен. И както самият аз бих очаквал от себе си.
	— Съгласен съм с теб, Търпин — усмихна му се графът. — Ето ти една гвинея за добрата работа.
	Дърводелецът прие незаслуженото злато, събра инструментите си и го последва навън от покоите му. Никога нямаше да проумее приумиците на благородниците.
	Лейди Ан влезе при графа в библиотеката.
	— Джъстин, бих искала да поговорим, ако не възразявате.
	Той затвори счетоводната книга и й се усмихна виновно.
	— Моля ви, Ан, заповядайте и говорете колкото пожелаете. Признавам си, че вече трети път пресмятам числата на тази страница и все получавам различна сума. Ще трябва да потърся помощ от Арабела. Мисля, че с нейна помощ в бъдеще ще си спестя много усилия.
	— Днес на обяд разбрах, че сте се спогодили с Арабела. Не мога да изразя колко се радвам. Освен това явно беше, че и двамата сте се досетили за връзката на Елзбет с Жервез.
	Джъстин внимателно остави перото си на писалището.
	— Щях сам да поискам да разговарям с вас, Ан. Дъщеря ви ми прости глупостта и слепотата ми. Дори ми каза, че аз съм нещо като нейната друга половина и ако не ми прости, значи не би простила на самата себе си. Това е твърдение, което изобщо не ми звучи логично. Все пак приех думите й с готовност, тъй като от заключението й аз само печеля. Обичам дъщеря ви, Ан. Бих дал живота си за нея. Ще прекарам живота в опит да поправя грешката си. — Усмивката му стана по-широка. — Не се съмнявам, че Арабела от своя страна ще се старае често да ми натрива носа.
	— Кажете ми как изобщо стигнахте до заключението, че тя ви изневерява.
	И той й разказа всичко.
	— Бях истински глупак, въпреки че бях напълно убеден в заключението си, имайки предвид видяното.
	— Арабела не ви ли е казвала, че има скривалище в плевнята? Още като дете ходеше там, когато се чувстваше нещастна, когато я беше яд на баща й или на мен, или когато не знаеше какво да прави. Тя очевидно е отишла там в деня преди сватбата, защото е искала да размисли над промените в живота си. Жалко, че случайно сте били там и сте я видял. Още по-жалко, всъщност истинска трагедия е това, че Елзбет е любовница на Жервез. Направо не знам какво да правя, Джъстин. Вие и Арабела несъмнено сте го обсъждали.
	— Така е, но и двамата не искаме да предприемаме нищо, преди той да си тръгне.
	— Защо Жервез изобщо е тук, Джъстин? Знаете повече, отколкото ми казвате, нали?
	— О, не. Просто има толкова много загадки, толкова много въпроси, които не са намерили отговора си и още повече въпроси, които никога не са били изказвани. Не вярвам на Жервез. Бих искала да знам защо му позволихте да остане?
	Но графът само поклати глава. Не искаше тя да знае, че двамата с Арабела очакваха французина да предприеме своя ход тази нощ. Не искаше да я тревожи. Освен това не желаеше лейди Ан да се опитва да вземе контрола над събитията. Не беше сигурен дали майката не е също тъй непредсказуема, както дъщерята. Не, не можеше да поеме подобен риск.
	— Утре можем да обсъдим по-подробно тези неща, Ан. Заедно с Пол. Става ли?
	— Лъжете ме — въздъхна тя. Стана и оправи полите на бледожълтата си рокля. — Радвам се, че двамата с Арабела сте пак в добри отношения. Що се отнася до другото… Ще поговоря с Пол, бъдете сигурен. А ако Жервез тръгне след вас тази вечер в Талгартови, ще узнаете какво цели.
	— Да, ще узная — съгласи се графът.


>	ТРИДЕСЕТА ГЛАВА

	Групата се върна от разходка късно следобед. Арабела се извини и веднага се оттегли в графския апартамент. Погледна към дюшемето и се усмихна. Докато Грейс приготвяше банята й, тя неспокойно ходеше напред-назад из стаята. Къде ли беше съпругът й?
	Джъстин влезе в спалнята тъкмо когато тя се мъчеше да изпее горно сол във ваната.
	— Ако не те бях видял, щях да си помисля, че някоя сврака кряка в спалнята. За Бога, Арабела, не си ли ходила на уроци по пеене?
	— Най-сетне се върна! Къде беше? — Тя забеляза, че Джъстин е втренчил поглед в гърдите й, и му се закани с пръст. — Гледай ме в очите, защото иначе ще се изчервя като девица… каквато всъщност бях до неотдавна. Да, така е по-добре. Не, ти пак гледаш надолу. Добре, милорд. — Тя стана, разплисквайки вода от двете страни на ваната.
	— О, Господи!
	Арабела грабна хавлията, която беше преметната на стола до ваната, и бързо я вдигна пред себе си.
	— Не трябваше да го правиш — въздъхна графът, а силното му разочарование прозираше явно в думите му. Беше така натъжен, сякаш бе готов да заплаче. — Може би ще размислиш и ще хвърлиш тази кърпа? Колко си красива! Имаме ли време преди вечеря? Десет минути ще са достатъчни, може би даже по-малко. Всъщност доста по-малко.
	Тя го погледна изненадано.
	— Желаеш ли ме? Сега?
	— Да.
	— Хмм. Всъщност доста е вероятно аз също да те желая, и то точно в този момент. Казваш, по-малко от десет минути?
	Хвърли кърпата, погледна към него и заяви:
	— Джъстин, мисълта за десет минути с теб ме кара да треперя. Цяла нощ с теб би ме накарала да затреперя още по-силно, но няма да е от страх. Човек взима каквото и когато може.
	— Колко си ми умна! Да, хайде да…
	Някой почука на вратата на спалнята.
	— Милейди? — долетя гласът на Грейс.
	Арабела побърза да вдигна хавлията.
	— По дяволите! Проклятие, това е Грейс! — Тя се закани с пръст на съпруга си. — Ела след малко пак, за да ми кажеш каква си намерил следобед в стаята на Жервез.
	Джъстин шеговито й отдаде чест, а после отвърна с глас препълнен с тъга:
	— Бих предпочел отново да махнеш тази хавлия заради мен.
	После въздъхна дълбоко и сложи ръка на сърцето си. Обърна се и се скри зад междинната врата.
	Арабела седеше пред тоалетката, а Грейс завързваше една тъмносиня панделка в черната й коса. В този момент влезе графът, понесъл черна кутия за бижута в ръка.
	— Още ли не си си избрала огърлица за тази рокля? — попита той. Дрехата й беше сребристосива и прилепваше доста плътно до тялото й. На Арабела не й се нравеше много щедростта, с която дрехата разкриваше какво се крие отдолу. Поне не беше черна.
	— Не — отвърна тя, като го погледна в огледалото. — Още нищо не съм избрала.
	Тя забеляза кутията за бижута в ръката му и се обърна към него. Джъстин бавно отвори кутията, но я задържа далеч от погледа й, за да я подразни.
	— Баща ти ми даде тази кутия, за да ти я предам, след като се оженим. Каза, че е принадлежала на баба му и никога не я е давал на жените си. Каза също, че принадлежи на теб — подаде й кутийката той.
	Арабела пое дълбоко дъх. Беше триредна огърлица от съвършено еднакви бледорозови бисери. Имаше също така подходящи обици и гривна. Никога в живота си не бе виждала толкова красиви бижута. Прекара пръсти по бисерите, после ги стисна в длан. Бяха топли на пипане.
	— О, Джъстин, сложи ми огърлицата!
	Той се наведе и целуна врата й, без да обръща внимание на Грейс, която проявяваше силен интерес към брачните им отношения, и закопча бисерната огърлица. Арабела се погледна в огледалото.
	— До този момент буквално мразех тази сива рокля — каза тя.
	— А сега?
	— Сигурно е от бисерите. Сякаш цялата блести. Удивително! Бисерите са красиви почти колкото теб, милорд. Благодаря ти! — Чу въздишката на Грейс и добави: — Обиците, естествено, са многократно по-интригуващи, отколкото ти изобщо би могъл да бъдеш, но все пак остава гривната. Всъщност мисля, че все още ми подхождаш. — Тя се засмя и се извърна към прислужницата си: — Грейс, благодаря ти за помощта. Моля те, извини ни с негова светлост. Отскоро сме женени и по тази причина се държим доста глупаво. Негова светлост ме убеди, че това поведение е присъщо за всички двойки, които са женени по-малко от двайсет години.
	— Мисля, че споменах четиридесет години.
	На Грейс явно не й се тръгваше, но Арабела не откъсваше очи от нея, така че прислужницата направи реверанс и излезе от стаята.
	Графът се засмя, наведе се и отново целуна жена си.
	— Сигурна ли си, че са красиви като мен? — прошепна той и леко я ухапа по врата.
	Тя се отпусна назад към него.
	— Не съм много облечена. Съвсем лесно можем да…
	Той промуши ръце под корсажа й. Беше топла и мека. Как ли можеше да откаже на подобно предложение?
	— Не! Нямаме време. Всъщност две минути ще са ми напълно достатъчни, но тогава ще ме презираш, че съм се държал като прасе. — Бавно измъкна ръце от роклята й. Дланите му горяха. Успя да се откъсне от Арабела, но му беше толкова трудно. — Сложи си гривната и обиците. Трябва да слизаме вече.
	Арабела се изкиска — един звук, който беше истинска наслада за съпруга й. Джъстин затвори очи за миг и вдъхна специфичния женски аромат. Двамата толкова си приличаха, също като две упорити мулета. Въпреки това бяха така чудесно различни един от друг. И слава Богу!


	Едва след като се бяха настанили в каретата с герба на Девърилови, Арабела се досети, че не бе разбрала дали Джъстин е открил нещо важно в спалнята на Жервез. Нито пък знаеше дали има някакви планове за вечерта.
	Нямаше значение. Не трябваше да изпуска французина от очи през цялата вечер. Тя погледна с присвити очи към него. Жервез се бе настанил срещу нея до лейди Ан. Елзбет седеше от другата й страна. Майка й умело ги бе разделила. Явно тя вече знаеше как точно стоят нещата. Лесно можеше да се досети, че майка й също имаше доста въпроси.
	Талгарт Хол представляваше ниска, разпръсната постройка в грегориански стил, издигната от бащата на настоящия лорд Талгарт. Същинска туфа гъби, бе отбелязал веднъж бащата на Арабела, сравнявайки я със своята внушителна къща Ившам Аби. Всъщност къщата беше хубава. Още по-красива изглеждаше тази вечер, обляна от лунната светлина и с безбройните си прозорци, които блестяха в мрака и хвърляха отблясъци върху каретите на местната аристокрация, дошла за тазвечерната забава. Алеите бяха осветени от множество факли, държани от лакеи, които в по-голямата си част бяха специално наети за случая. Същия следобед Сюзан бе споделила с Арабела: „Мама трябваше първо да им обясни какво е факел и какво трябва да правят с него, тъй като мнозина мислеха, че е нещо за ядене.“
	Графът отвори с поклон вратата на каретата и помогна на всяка една от дамите да слезе. Арабела беше последна. Джъстин й подаде ръка и тя стисна здраво пръстите му.
	— Ела, любима — тихо каза той, — всичко ще бъде наред, ще видиш. Стой само близо до майка си и доктор Брениън. Аз ще се погрижа за всичко.
	Тя потърси по лицето му някакъв знак за настроението му. Освен неприкритата заплаха, която се четеше в очите му, на лицето му не бе изписано абсолютно нищо друго.
	— Върви по дяволите — рече му също тъй тихо. — Не можеш да ме заключиш в килера, за да съм в безопасност. Аз съм част от тази история, Джъстин. Не отговарям за постъпките си, ако отново забравиш тази подробност. — Той усети ръката й да се плъзга надолу към предницата на панталоните му. Стисна дланта й, поднесе я към устните си и я целуна.
	— Няма да забравя. Но трябва да обърнеш внимание на малката подробност, че съм ти съпруг и трябва аз да се погрижа за Жервез. Ще правиш точно каквото ти кажа. Не искам повече да те излагам на опасност. Говоря съвсем сериозно. Трябва да ме слушаш, Арабела.
	Тя предизвикателно вирна брадичка. Издърпа ръката си и с горда стъпка тръгна към парадните стълби на Талгарт Хол, последвана от лейди Ан и Елзбет. Що се отнася до конта, той вече ги чакаше на входната площадка.
	Лейди Талгарт ги връхлетя като орел, преди още икономът да е съобщил официално за пристигането им.
	— О, скъпи мои, колко се радвам! Мила моя Ан, колко си изящна тази вечер! Сивото е толкова по-различно от черното, което трябваше да носиш, нали? Самата аз, разбира се, никога не бих сложила цвят, който да не показва съответната почит, но всички ние сме толкова различни, нали?
	— Много сме различни, слава Богу! — намеси се Арабела. — Ела, майко, нека видим кой е дошъл. — Сграбчи ръката на майка си и я повлече след себе си към огромната бална зала на Талгарт Хол. Присъстваха практически всички съседи от областта. _„Каква великолепна гледка_ — помисли си Арабела, — _също като ято пауни.“_
	— Ама наистина, мила, ти изобщо не я жалиш — подхвърли лейди Ан, а в гласа й се прокраднаха насмешливи нотки.
	— Тя е просто една кучка — безразлично отвърна дъщеря й. — Но това теб не те засяга, нали? Сигурна съм, че Сюзан ще се чувства много по-добре, щом се омъжи и се отдели от майка си. Надявам се само да успее да си намери съпруг тъй очарователен, както Джъстин. Боя се обаче, че няма друг мъж като него.
	— Говориш също като момиче, което се е влюбило до уши — каза лейди Ан. — Много се радвам за теб, скъпа. Говорих с Джъстин, както вече навярно си се досетила. Той ми разказа всичко. Е, не знам дали цялата тази история е вярна. Поне ми каза достатъчно факти. После трябва да ги обсъдим. — Тя вече се обръщаше нетърпеливо. — Дали Пол вече е пристигнал? За нещастие днес не успях да го видя. Ти също едва ли щеше да го забележиш, тъй като си толкова заета със съпруга си.
	Арабела предпочете да не й отговаря.
	— А, ето я Сюзан! Не е ли прекрасна? Толкова обичам този нюанс на розовото!
	Не след дълго приятелката й вече кръжеше около тях.
	— Колко красива изглеждате, лейди Ан. Ами ти, Бела! Божичко, какви перли! Толкова са изящни! Откъде ги взе? О, не ми казвай. Хубавият ти съпруг ти ги е подарил, нали?
	Арабела се изчерви.
	— Чудна работа! — отбеляза лейди Ан, взирайки се в бисерите. — Изглеждат доста стари, а не си спомням да съм ги виждала.
	— Джъстин каза, че баща ми му ги е дал, за да ги предаде на мен, след като се оженим. Даде ми ги тази вечер.
	— О, скъпа моя — възкликна майка й, — толкова сте сладки двамата с Джъстин. Животът е чудесен, нали?
	— Така мисля — отговори тя, тъй като бе забелязала, че Жервез танцува с Елзбет. Нямаше намерение да забравя, че искаше през цялата вечер да го държи под око. Без съмнение той щеше да прибегне към някой отчаян ход. Сигурна беше в това. А също и Джъстин.
	Почти веднага след това забеляза Сюзан да прави реверанс на графа. След секунда долетя веселият й глас:
	— Милорд, готова съм да се обзаложа, че поне две дузини млади дами ви обикалят от половин час с надеждата да се запознаят с вас. Нали няма да стоите като залепен за Арабела през цялата вечер? Дори джентълмените като вас имат нужда от малко развлечение понякога.
	— На вашите заповеди съм — отвърна й той. После покани една млада дама на танц, а Арабела, без да се усети, го гледаше с гладен поглед.
	Изведнъж тя почувства, че до нея е застанал някой, обърна се и видя Жервез.
	— Мосю? Ще се присъедините ли към нас? Тук има доста хора, с които трябва да се запознаете.
	Само очите му издадоха за миг лекото му колебание, преди да й отвърне непринудено:
	— Разбира се, Арабела, аз съм ваш слуга, както винаги.
	Тя го представи на госпожица Флеминг и остана да ги гледа как танцуват.
	— Мамо — прошепна Арабела, — виж ето там, при камината. Горкият доктор Брениън! Лорд Талгарт пак го е хванал за събеседник. Направо изглежда отчаян, мамо. Виж само как му блестят очите. Трябва да му помогнеш, преди да е нападнал домакина ни с ръжена.
	— Ти си една чудесна дъщеря! — целуна лейди Ан дъщеря си по бузата и се отдалечи с леки и щастливи стъпки, досущ малко момиче.
	След това Арабела запозна Жервез с тихата госпожица Донтри, четвърта дъщеря на любяща, но глуповата майка. Французинът поведе младата дама към площадката за танци. В същия момент Арабела видя наблизо да преминават във вихъра на танца лорд Грейборн и Елзбет. Той беше изненадващо добър танцьор. Сестра й се смееше щастливо на думите му. Познанството им определено изглеждаше обещаващо.
	Сюзан се въртеше по дансинга, буквално влачейки след себе си Оливър Ролинс. Той беше бузест, добродушен млад мъж. Арабела многократно го бе дразнила като дете със закачките си.
	— Не се ядосвай, Бела — весело й подвикна приятелката й. — Ще изпратя някой от кавалерите си да потанцува с теб. Но ще трябва да пожертваш графа, защото тази вечер дамите са повече от кавалерите.
	Оливър Ролинс успя да я поздрави със заекване, преди Сюзан да го е отнесла нанякъде.
	Някой потупа Арабела с ветрило по ръката. До нея беше застанала лейди Крюи — огромна вдовица на неопределена възраст. Яркочервената й коса стоеше все така недокосната от времето, а над ъгловатото й лице весело се полюшваха две щраусови пера.
	— Изглеждаш чудесно, Арабела. Виждам, че бракът ти понася добре. Нали знаеш, добрите бракове се срещат рядко. Когато, разбира се, не става дума за пари. Но вие сте млади и двамата. Освен това имате същия глуповат вид като моя паун Лари и неговата другарка Бланш. Баща ти е направил добър избор. Щях да му го кажа, ако беше тук. Жалко, че е мъртъв, по дяволите. Съжалявам, че ти напомних за него, миличка, но много го обичах. — Потупа Арабела по ръката. Блестящите й лешникови очи се насочиха към графа, който в този момент с похвално усърдие танцуваше със закръглената госпожица Елдридж. — Да — промърмори лейди Крюи по-скоро на себе си, отколкото на Арабела, — новият граф е хубав мъж. Колко много прилича на баща ти. И на теб също. Страшно си приличате двамата. Ще имате хубави деца. Баща ти щеше да е много доволен.
	— Надявам се, че ще имаме много деца — каза Арабела, като погледна към съпруга си. — Аз също мисля, че ще бъдат хубави като баща си. Надявам се само всичките да имат трапчинка на брадата, също като баща ми и Джъстин. Баща ми е направил чудесен избор.
	Лейди Крюи замълча за миг и замислено завъртя пръстена с рубин на кутрето си.
	— Майка ти може би ще се изненада, Арабела, но аз не я виня за брака й с доктор Пол Брениън като горката Аурелия Талгарт. Глупачка! Всичките тези глупости, че докторът не бил лорд, че не бил от нашата класа. Ами че това е направо абсурдно! — Присви очи. — Ти имаш открит характер, Арабела. Това ми харесва. Баща ти беше донякъде потаен, но това си има своите предимства и недостатъци. Виждам, мила моя Арабела, че одобряваш брака на майка си с доктор Брениън. Постъпваш умно. Решението ти подсказва зрялост — нещо, което се среща рядко, поради което е особено приятно.
	— Майка ми е много красива и твърде млада, за да прекара живота си сама. Освен това съм много привързана към доктор Брениън. Познавам го открай време. Не знам друг толкова любезен мъж. Много се радвам, че ще ми стане втори баща.
	Лейди Крюи все още гледаше към лейди Ан.
	— Ще ти кажа нещо, скъпа — изрече тя. — За пръв път от близо двайсет години насам намирам в майка ти нещо друго, освен невероятната й миловидност и хубавите черти, което да заслужава възхищение. Най-сетне тя показа характер и дух, достойни за красотата й. — Лейди Крюи замълча, после добави съвсем тихо: — Баща ти беше много силен и изключително властен човек, който никога не би приел една жена да постави под въпрос мнението му. Да, майка ти най-сетне може да покаже самата себе си.
	Арабела, която продължаваше да се опитва да държи Жервез под око, се задоволи да й отговори кратко.
	— Да, мадам.
	Лейди Крюи изтълкува неправилно отговора й.
	— Е, Арабела, нали си вече омъжена жена? Имах предвид, че ми беше много чудно как майка ти е успяла да оцелее през тези деветнайсет години и въпреки това е запазила младежкия си вид. Може би Господ в безкрайната си мъдрост възнаграждава невинните.
	Сега вече лейди Крюи напълно привлече вниманието й. Обърна се към възрастната дама и я погледна с разбиране, което нямаше да е възможно, ако Джъстин не бе й разказал честно всичко за баща й. Погледна изпитателно лейди Крюи и откри някои все още запазени белези на красота по гордото й лице. Знаеше, че лейди Крюи и баща й са били любовници. Не чувстваше гняв. Просто приемаше този факт безпристрастно. Най-сетне се бе примирила с факта, че баща й бе действал като мъж, като възрастен и независим човек, а тя е била дете, което сляпо е вярвало в съвършенството му. Но вече не беше дете.
	Лейди Крюи беше забелязала, разбира се, новата зрялост по лицето на младата графиня. Очите на Арабела показваха, че тя по-скоро разбира, отколкото одобрява поведението на баща си. Ах, тези нейни очи — същите като на баща й!
	— Обади ми се някой път, Арабела — любезно й каза тя. — Мисля, че можем да си побъбрим. Мога да ти разкажа доста истории за баща ти, които ти навярно не знаеш. Той беше удивителен човек.
	— Ще ви се обадя, мадам — кимна Арабела. Всъщност наистина й се искаше да опознае лейди Крюи. Изостави старата дама, за да отвърне на поканата за танц на сър Дериън Сноу, отколешен приятел на баща й. Той беше толкова тих и непретенциозен, колкото баща й беше шумен и буен. Сър Дериън я водеше в танца с опитната грация на човек, прекарал дълги години в обществото. Не правеше опити да я заговори, което беше истинско облекчение за нея. Трябваше да държи Жервез под око. Видя го да танцува с Елзбет. По дяволите! Тя стисна ръката на сър Дериън и пое от него воденето на танца, за да се насочи по-близо до Жервез и Елзбет. Поне можеше да се опита да чуе какво си говорят. В крайна сметка ги доближи достатъчно, за да чуе как той й казва с напевния си, гальовен глас:
	— Колко сте красива тази вечер, ma petite! Изглежда, английските забави ви се отразяват добре.
	А след това танцуващите двойки ги разделиха, така че не можа да чуе нищо повече. Какво ли продължаваха да си говорят?
	— Благодаря ти, Жервез — казваше тъкмо в този миг Елзбет. — Много обичам танците и забавите. Леля ми почти се бе оттеглила от обществения живот и не обичаше особено много забавите. — Замълча, после продължи: — Наистина, крайно време е да пиша на леля Керълайн. От нея не съм видяла нищо лошо. Сигурна съм, че ще поиска да ни посети, след като се оженим.
	Колко странно прозвучаха тези думи в ушите й! Някак неестествено, някак пресилено.
	Жервез не отвърна нищо, само ръцете му потрепериха леко.
	— Да — успя да изрече. Погледна сестра си. Тъмните й очи блестяха като неговите и имаха същата форма. Знаеше колко неподправена е невинността й. Знаеше, че му се доверява безрезервно. Само ако онази дърта слугиня Жозет му бе казала по-рано, че не е истински син на Томас дьо Трекаси и че двамата с Елзбет са родени от една и съща майка! Слава Богу, че последния път не правиха любов. А и как ли би могъл, след като Жозет му бе изкрещяла, че Елзбет е негова сестра.
	Скоро щеше да бъде надалеч, заедно с онова, което по право му принадлежеше. Въпреки това му се искаше по някакъв начин да облекчи болката от раздялата им. Сбърка един такт и настъпи крака й.
	— Колко съм несръчен, Елзбет. Прости ми, ma petite. Нали знаеш, има толкова други неща, които също не умея да правя добре.
	Тя му се усмихна колебливо. Беше почувствала тъгата му, затова побърза да му отговори:
	— Няма нищо, Жервез. Не говори за това, моля те. Несправедливо се самообвиняваш.
	— Напротив, Елзбет, това е самата истина. Аз наистина не… не те заслужавам. — Замълча, защото осъзна, че танцуват в средата на дансинга и покрай тях е пълно е хора. Ела — хвана я за ръката, — трябва да поговоря с теб. Нека излезем на балкона.


>	ТРИДЕСЕТ И ПЪРВА ГЛАВА

	Елзбет го последва без колебание. Изобщо не разбра, че всички членове на семейството й ги следят напрегнато.
	Навън беше хладно, но тя не обръщаше внимание на студа. Обърна се към Жервез и вдигна лице за целувка, но той отстъпи крачка назад.
	— Не, Елзбет, изслушай ме. През последните няколко дни мислих доста, малка братовчедке. Невъзможно е да заминем заедно, както планирахме. Трябва да ме разбереш правилно, Елзбет. Бих постъпил като мъж, напълно лишен от чест, ако те взема от семейството ти и те обрека на живот, пълен с неизвестност. А аз нямам какво друго да ти предложа.
	Елзбет го гледаше със зяпнала уста.
	— Не — прошепна, — не! Защо говориш така? Жервез, нали не говориш сериозно? Как можеш да говориш за неизвестност? Нима забрави за десетте ми хиляди лири? Тези пари ще принадлежат и на теб като мой съпруг. Ти си умен, Жервез, и ще ги умножиш. Не ни чака нищо неизвестно или несигурно.
	— Съпруг… — повтори той с нисък и дрезгав глас — Твой съпруг? Стига, Елзбет, време е да научиш нещо повече за живота. Време е да станеш жена. Не можеш вечно да се държиш като дете.
	— Не те разбирам. Какво искаш да кажеш? Какво си наумил? Бих могла да ти помогна, ако има някакъв проблем. Аз съм вече жена. Ти ме направи жена. Нима самият ти не ме научи какво е да съм истинска жена? — Направи крачка към него.
	Жервез вдигна ръка да я възпре.
	— Ти си едно романтично дете. Чуваш ли се какво говориш? — Изсмя се презрително. — Изслушай ме, Елзбет. Какво направих аз — отнех девствеността ти, галих моминските ти гърди и ти осигурих малко лятна идилия, нищо повече.
	Лицето й побеля от думите му.
	— Но ти ми каза, че ме обичаш — прошепна тя. Потрепери, но не от студ, а от страх.
	Той просто сви рамене — един толкова типичен за галите жест на нехайство и презрение.
	— Разбира се, че ти казах, че те обичам. Ако беше жена, а не дете, щеше да знаеш, че страстните думи правят любовната игра много по-възбуждаща и приятна.
	Елзбет потъна в такъв пълен мрак, в такава пустота, каквито едва ли би могла да понесе. Не, не беше възможно Жервез наистина да й казва подобни неща. Тя облиза устни.
	— Но ти ми каза, че ме обичаш и съм сигурна, че наистина говореше сериозно.
	— Със сигурност те обичам — хладно отвърна, — като… като моя братовчедка. Би било неестествено да не обичам роднините си.
	— Тогава защо ми каза, че ще избягаме заедно? Не си ли спомняш какво ми обеща?
	Отговорът му беше неприятен смях — звук, който я накара да потрепери. В този миг нещо умря дълбоко в душата й. Жервез отново сви рамене, отхвърляйки я изобщо от числото на тези, които някога би могъл да обича.
	— Аз ти казвах само нещата, които самата ти искаше да чуеш, Елзбет. Никога една жена не би могла да бъде част от плановете ми. А фактът, че си повярвала в обратното, показва, че си едно романтично дете. Хайде, мила моя, време е да се излюпиш от какавидата на невинността. Би трябвало да ми благодариш, задето сега ти отворих очите. Постъпвам много по-любезно от нужното. Можех да си замина, без да поговорим. Сама разбираш, че никога вече няма да чуеш за мен.
	— Наистина ли съм била такова дете, че съм ти се отдала за нищо?
	Сълзите й го измъчваха, но остана непреклонен. Гласът му беше хладен като вечерен вятър, който кара хората да настръхват:
	— Да, беше дете. Чуй какво ще ти кажа: ти искаш реализъм и истински неща, когато покрай теб няма нищо друго, освен мечти и фантоми. Трябва да се научиш да гледаш живота в очите, Елзбет, а не да се свиваш от страх и да хленчиш като безпомощно дете. Един ден ще си ми благодарна. Човешкото сърце не може да бъде разбито. Това е само още една от многобройните глупости. Ще ме забравиш, Елзбет. Ще ме забравиш и ще станеш истинска силна жена. Започваш ли да ме разбираш? — Погледът му се смекчи, но тя не го забеляза. Не трябваше да поглежда часовника си, за да разбере, че ставаше късно. Скоро трябваше да тръгва. — Ти си англичанка, Елзбет — бързо добави той. — Бъдещето ти принадлежи на Англия. Ще се омъжиш за някой английски джентълмен. Случката между нас е просто една кратка affeire de coeur*. Но вече е минало. Не, не плачи повече. Моля те, Елзбет… — Внимателно хвана лицето й. — Моля те, не ме помни с лошо.
	[* Сърдечна връзка — Б.пр.]
	— Да — отговори тя, като го погледна в очите. — Всичко свърши. — Преглътна сълзите си и изправи гръб. — Моля те, върни ме при лейди Ан.
	Жервез остави Елзбет и огледа препълнената зала. Най-накрая очите му се спряха на графа. Той, изглежда, не забелязваше никого другиго, освен младата дама, с която разговаряше. Скоро Жервез щеше да бъде далеч от него. Нямаше да му се налага да понася омразата в погледа му. Нямаше да му се налага да живее с мисълта, че човекът срещу него иска да го убие. Скоро щеше да стане победител, а графът — губещ. Всичко щеше да е приключило и графът нямаше да може да направи нищо, за да му попречи. Всъщност той никога нямаше да разбере какво е станало. По дяволите, колко по-хубаво щеше да бъде, ако знаеше! Може би трябваше да остави някакъв знак, може би дори писмо, така че да го накара да скърца със зъби от яд, че е бил победен.
	Остана загледан в Джъстин още няколко минути, после се обърна и покани на танц госпожица Ръдърфорд. Забеляза, че Елзбет танцува с лорд Грейборн, и очите му за миг потъмняха. Не, трябваше да я забрави. Завъртя неочаквано дамата си и я подхвана ловко. Тя ахна и се разсмя от възторг.


	В края на танца Арабела позволи на сър Дериън да я отведе обратно при майка й.
	— Изглежда, че тази вечер Елзбет е доста популярна — добродушно отбеляза лейди Ан. — Притесних се, когато я видях да излиза с Жервез на балкона, но той я доведе обратно достатъчно бързо, така че не ми се наложи да се намесвам. Вярвам, че всичко с нея ще бъде наред. Виждам, че се смее с лорд Грейборн. Това е добър знак.
	Дъщеря й не каза нито дума, а само кимна.
	— Що се отнася до теб, мила — продължи майка й, — видях те да разговаряш с лейди Крюи. Спомням си как една неделя тя ни беше дошла на гости. Изведнъж ми каза, че роклята ми е прекалено момичешка и би трябвало да я сменя. Баща ти ме погледна и се съгласи с нея. Аз, разбира се, побързах да послушам съвета й. За какво си говорихте толкова време?
	— Тя е очарователна жена и изобщо не е страшна, мамо. Би трябвало да поговориш с нея. Не престана да сипе похвали по твой адрес.
	_Къде ли беше Жервез? А, ето го там, танцува с госпожица Ръдърфорд._
	— Струва ми се, че сър Дериън е страшно отслабнал, мамо — добави тя.
	— Нищо му няма — намеси се доктор Брениън. — Просто възрастта си казва думата, мила моя. Възрастта и нищо друго.
	— От историите, които татко ми е разказвал, знам, че сър Дериън е бил доста буен като млад… и не само като млад. Може би заслужава сега да бъде слаб.
	Доктор Брениън забеляза, ме Арабела беше с тях само телом, но мислите й са някъде далеч. Гледаше към дансинга.
	— Мисля, че Джъстин отиде да донесе чаша пунш на госпожица Елдридж, Бела — усмихнато рече той. — Ако планът на госпожица Талгарт успее, едва ли ще можеш да видиш съпруга си тази вечер.
	— Обещавам ви, че ще оцелея и без него, сър. — Тя се обърна и потърси с поглед Жервез. Чу непринудения смях на Сюзан. Не видя никъде французина. Пулсът й се ускори. Огледа отново с надеждата да го зърне.
	Беше изчезнал.
	Реши да не губи време. Знаеше, че конюшните на семейство Талгарт се намират в източната част на къщата. Огледа се за Джъстин, но той също не се виждаше наоколо. Може би вече беше тръгнал по следите на Жервез, без да я предупреди. Би било типично за него, проклет да е.
	Добра се до високите, тесни остъклени врати, дръпна резето и да се измъкне навън, пред огряната от лунната светлина къща. Пое дълбоко дъх и веднага се насочи към източната страна на сградата. От тази страна на къщата се простираше обширна цветна градина, направена по изричното настояване на лейди Талгарт по-голяма и по-красива от тази на Ившам Аби. Резултатът не беше особено задоволителен. Точно зад градината се намираха конюшните.
	Арабела напрегнато се огледа с надеждата да различи нещо в мрака. Не видя нищо.
	След това изведнъж забеляза мъж с наметало, който бързо вървеше покрай сградата към конюшните. Без съмнение беше Жервез. Никой друг не можеше да има тази наперена походка.
	Той наближи източния край на Талгарт Хол. На самия ъгъл неочаквано се обърна и погледна назад. Лунната светлина падаше право върху лицето му и Арабела усети сърцето й да се свива неспокойно. Наистина беше Жервез. В този миг той се обърна и се скри зад ъгъла на къщата.
	Трябваше да побърза. Тя влезе обратно в балната зала. Огледа дансинга и хората покрай него, но не забеляза графа. Не можеше да чака повече. Освен това Джъстин навярно вече беше навън и чакаше Жервез да се появи.
	Бързо се досети, че ще й отнеме много време да се промъкне през тълпата гости. Измъкна се пак на балкона, надвеси се над перилото и прецени разстоянието до земята. Щеше да бъде рисковано, ако скочеше от такава височина. Погледът й се спря на един стар разклонен бряст, чиито гъсти клони почти докосваха далечния край на балкона. Изтича до края на балкона, вдигна полите си и се хвана за един клон. Скочи от балкона, залюля се и след миг краката й достигнаха възлестия ствол на дърво го. Усети, че клонът пука под тежестта й. Без да обръща внимание на опасността, тя започна да се придвижва по клона, докато стана възможно да се прехвърли на друг, по-долен клон. Роклята й се оплете около краката й и Арабела насмалко не изгуби равновесие. Размаха ръце, но в следващия момент успя да се хване. Проклятие! Ако Господ беше поне малко справедлив към жените, тя щеше да носи панталони.
	Погледна към гъстата трева под себе си, пое дълбоко дъх и скочи. Падна леко на крака и веднага хукна към конюшните, като повдигаше досадните поли над глезените си. Някъде в далечината, навярно от другата страна на сградата, се чуваше смехът на слугите, които придружаваха своите господари и господарки. Изведнъж дочу тропот от конски копита.
	Бързо коленичи зад един тисов храст и зачака. Само миг по-късно покрай нея премина в галоп ездач. Светлината беше достатъчна, за да различи бледото лице на Жервез.
	Заповяда си да не мърда. После мълчаливо започна да брои секундите, докато той не се скри от погледа й. Скочи и отново побягна към конюшните. Стигна до тях запъхтяна. На осветената врата стоеше коняр, който я гледаше удивено.
	— Ъъъ, да, милейди?
	Арабела си пое дъх, забеляза явното недоверие на лицето на коняря и изрече високомерно:
	— Как се казваш?
	— Алън, милейди.
	— Бързо, Алън. Искам незабавно да оседлаеш Блубел, кобилата на госпожица Талгарт.
	Той се поколеба.
	— Прави каквото ти казвам или ще съобщя на лорд Талгарт.
	Заканата подейства. Алън се раздвижи може би с по-голяма енергия, отколкото бе проявил през целия ден.
	Арабела се усмихна след него. Искаше да го попита дали графът вече беше заминал, но предположи, че той едва ли щеше да й каже истината. Трябваше да признае, че на Джъстин се удаваше да плаши слугите много по-ефикасно, отколкото на нея самата.
	След малко Алън изведе Блубел. Много по-добре щеше да бъде, ако разполагаше с Луцифер. Е, нямаше друг избор. Конярят й помогна да възседне коня и без повече да му обърне внимание, Арабела заби пети в хълбоците на Блубел.
	Знаеше много добре, че постъпва неразумно. Сигурна бе, че Джъстин ще побеснее. Така да бъде. Тя също беше част от тази история и желаеше час по-скоро да види завършека й. В момента нямаше ясна идея какво щеше да прави, след като разбереше целта на Жервез. Може би трябваше да го убие. Да, точно това трябваше да направи. По този начин Елзбет никога нямаше да узнае истината. Приведе се над главата на коня, без да откъсва очи от пътя пред себе си. Студеният вятър брулеше лицето й.
	Насочи Блубел по покритата с чакъл алея, която водеше към Ившам Аби. Не се изненада, когато видя коня на Жервез завързан за един храст точно до входа. Сигурно тайно бе отвел коня си в Талгарт Хол през деня.
	Арабела дръпна юздите на задъханата Блубел и скочи от седлото. Цялата къща беше неестествено тиха. Само няколко свещи осветяваха прозорците на първия етаж. На втория етаж светеше само един прозорец — този на графската спалня.
	Тя изтича по стъпалата и бутна голямата входна врата. Вестибюлът беше празен. Смръщи чело. Къде ли бяха слугите?
	Помисли си за пистолета си, който беше прибран на сигурно място в чекмеджето на нощното шкафче до леглото й. Уви, нямаше никаква възможност да го вземе, след като Жервез беше в графската спалня. Прекоси тихо вестибюла, мина покрай Кадифената стая и безшумно се вмъкна в библиотеката. Любимите пистолети на баща й лежаха в една кадифена кутия над камината. Припряно сграбчи единия пистолет и го измъкна от гнездото му. Тръпнеше от вълнение, докато натискаше в цевта барута с шомпола. Най-сетне успя да напълни пистолета и да го зареди.
	Бавно се изкачи по стълбите. Мушна пистолета в гънките на роклята си. Не тя, а Жервез бе избрал времето и мястото на сблъсъка им. Дали всъщност самата тя не се опитваше да докаже нещо на Джъстин? Вероятно. Помоли се съпругът й да е наблизо. Нямаше къде другаде да е. През цялото време бе държал под око Жервез.
	Вратата към графската спалня беше леко открехната. Пламъкът на една-единствена свещ трепкаше и хвърляше танцуващи отражения по отсрещната стена. Бавно натисна вратата.


	Графът огледа препълнената зала — нещо, което правеше през цялата вечер. Скоро забеляза Лусинда Ръдърфорд, която стоеше съвсем сама и гледаше към света с тъжния поглед на грозно бездомно кученце. „По дяволите“ — промърмори той. Съвсем до скоро — само до преди няколко мига — Жервез бе водил девойката в стъпките на кадрила. Доволен от видяното, Джъстин бе изоставил балната зала, за да придружи лорд Талгарт до библиотеката — негова светлост имаше нужда от силна ръка, на която да се опре.
	— Благодаря ти, момче. Дойде ми до гуша от тази шумотевица.
	Значи Жервез бе изчезнал само преди миг. Забеляза, че госпожица Талгарт пак се е присламчила до него. Откъде ли бе изникнала?
	— Простете ми, Сюзан, но трябва да ви отведа при майка ви.
	Тя искаше да знае какво става, но прояви достатъчно разум само да го потупа по ръката, след което го остави да я заведе при майка й.
	След това графът се поклони леко на лейди Талгарт и на Сюзан и бързо се насочи към изхода на залата. Отново огледа залата за Жервез. Нямаше го никъде. Явно беше захапал стръвта. Ако Джъстин не побързаше щеше да изгуби всичко, и то не заради нещо друго, а заради собственото си невнимание. Но той бе прекарал с лорд Талгарт не повече от пет минути. Проклятие.
	— Джъстин? — Обърна се. Видя доктор Брениън да му маха с ръка. Спря с неохота, защото губеше скъпоценни минути.
	— Арабела ви търсеше — каза му лейди Ан. — Видях я да излиза на балкона, но сега никъде не мога да я открия. Виждали ли сте я, Джъстин?
	— Не, не съм. Извинете ме. Щом я видите, кажете й, че ще се върна след малко.
	— Къде отивате?
	Той не отговори на доктор Брениън и продължи да си пробива път през групичките бъбрещи гости. Едва когато излезе навън, проумя смисъла на казаното от лейди Ан. Арабела беше тръгнала след французина.
	Заслужаваше да й извие врата. Опърничавата му жена бе хукнала да гони Жервез. О, Господи, може би беше в опасност! Жервез нямаше нищо за губене. Навярно бе готов на всичко, за да постигне целите си. А сега, след като вече знаеше какво точно иска французинът, можеше лесно да предположи, че Арабела би се изложила на смъртна опасност, ако му се изпречи на пътя.
	За минутка стигна до конюшните. Конярят стоеше на вратата и пристъпяше нервно. Чудеше се дали не е по-добре да изпрати бележка на лорд Талгарт, че графиня Страфорд е взела коня на госпожица Талгарт.
	Графът се спусна към коняря.
	— Моят кон е оседланият дорест жребец в дъното. Доведи го веднага.
	Господинът бе довел коня си по-рано същия ден. Какво ставаше тук? Не беше ли неговата жена онази дама, която се втурна да преследва младия мъж, който се бе появил най-напред в конюшнята? О, Божичко, ама че вълнуваща история! Едва се сдържаше от нетърпение да разкаже на другите слуги.
	Може би негова светлост не знаеше, че…
	— Милорд, нейна светлост, вашата съпруга… — думите му се изгубиха в нощта, тъй като граф Страфорд вече препускаше към пътя, възседнал жребеца си. Дори не се обърна да го погледне.
	Алън изобщо не се поколеба, когато няколко секунди по-късно една млада дама дойде при конюшните и го помоли да я откара до Ившам Аби. Това беше цяла драма, достойна за Лондон, и Алън не искаше да изпусне най-интересната част. Момчетата можеха да почакат.


	Арабела стоеше неподвижно на прага на графската спалня и стискаше здраво тежкия пистолет, скрит в гънките на полата си.
	Наблюдаваше Жервез, който стоеше пред „Танцът на смъртта“ с високо вдигната свещ в ръка. Представи си Жозет, застанала точно на същото място. Старата слугиня бе стояла точно като Жервез — с очи вперени в страховитата резба.
	Мъжът внимателно промуши лявата си ръка в една малка кухина точно под вдигнатия щит на скелета. Изглежда, че пръстите му напипаха нещо, може би малък бутон. Долната част на тежкия дървен щит на скелета сякаш по магически начин се отмести встрани и разкри малък отвор, не по-широк от човешки юмрук.
	Значи Джъстин се бе досетил, че в паното има нещо. Ето защо бе накарал дърводелецът да закове дюшемето. Просто не е искал Жервез да има достъп до стаята.
	— Много хитро скривалище, мосю — каза тя с усмивка. — Може би Жозет щеше да го открие, ако не й бях попречила. Все пак не съм сигурна. Доколкото си спомням, тя дори не се е доближавала до щита на скелета. Навярно не е могла да си спомни къде точно трябва да търси.
	Понечи да извади пистолета и да го насочи срещу него, но после реши, че все още не й е нужен.
	— Отстъпете настрана, Жервез — спокойно му заповяда тя. Той само я гледаше, без да казва нищо. — О, да, наблюдавах ви внимателно през цялата вечер. Двамата с Джъстин знаехме, че ще предприемете вашия последен ход. Не ви ли учуди, че няма нито един слуга? Джъстин им нареди да останат в кухнята. Искаше да бъдете сам, така че необезпокояван да стигнете до стаята. Както и направихте. Вие сте едно презряно животно, конте!
	Жервез съвсем бавно отстъпи от паното. Отначало изражението му беше изненадано, после стана гневно. Накрая на прекалено хубавото му лице не остана нищо, което да издаде чувствата му. Погледна зад нея. Навярно очакваше да се появи Джъстин, а не тя. Е, скоро сигурно и той щеше да дойде. Нямаше съмнение, че скоро проклетият граф ще се появи.
	— Виждам, че търсите графа. Скоро ще бъде тук.
	Значи Арабела нямаше представа къде е. Навярно искаше да го заблуди — затова говореше толкова силно. Малка глупачка! Несъмнено беше съвсем сама. Жервез й се усмихна любезно. Пистолетът, мушнат под колана му, явно нямаше да му трябва засега. Отпусна ръката си спокойно.
	— Арабела, признавам, че ме изненадахте. Надявам се, че няма да прозвучи глупаво, ако ви попитам какво търсите тук?
	— Проследих ви. Двамата с Джъстин ви наблюдаваме цяла вечер, Жервез. Бях на балкона и ви видях да се насочвате към конюшните. След това ви проследих.
	— Едно малко диво среднощно препускане — усмихна й се той. — При това сте облечена в бална рокля. Колко смело от ваша страна, chere madame. Но времето за любезности и игри свърши. Умолявам ви да не припадате. Няма да ви нараня.
	После избухна в смях.


>	ТРИДЕСЕТ И ВТОРА ГЛАВА

	Арабела с досада започна да разглежда ноктите си, чакайки Жервез да престане да се смее.
	— А, най-сетне спряхте? Добре. Да, прав сте. Този път няма да ме нараните, конте. Знаете ли, килията, в която ме затворихте в развалините беше малко тясна за вкуса ми, но този път се надявам да измислите нещо по-интересно. Не се смущавайте от мен, продължавайте търсенето си.
	Той я погледна изненадано, после сви рамене — този проклет галски жест, който значеше всичко и нищо, но винаги се възприемаше като обида.
	— Много добре. Можете да гледате как ще взема наследството си. — Пъхна ръка в малкия отвор. От гърлото му се изтръгна яростен вик: — Изчезнали са! Не, не е възможно. Никой друг не знаеше освен Магдален и аз.
	Започна да търси като обезумял в тясното скривалище, но там нямаше нищо. Беше полудял от ярост и разочарование.
	Неочакваното му избухване сепна младата жена.
	— Какво е изчезнало, мосю? Какво е била скрила Магдален в тайника?
	Жервез сякаш не забелязваше присъствието й.
	— Смарагдите на фамилията Трекаси. Струват колкото царски откуп. Изчезнали са! Изчезнали са!
	За миг Арабела си представи размазаните редове в писмото на Магдален до любовника й, които не бе успяла да разчете. Усети как стомахът й се свива. Баща й бе изпратил Магдален във Франция по време на революцията, за да му донесе смарагдите. Навярно това бе имала предвид тя, пишейки на любовника си, че ще станат богати от алчността му. Двамата са смятали да избягат от бащата на Арабела. Може би Магдален се е опитала да избяга от Ившам Аби с Елзбет на ръце, за да се срещне с любовника си сред развалините на стария манастир? Дали съпругът й не я е хванал? А после е убил любовника й? И накрая, в яростта си е убил самата Магдален.
	Арабела се почувства ужасно от мисълта за това, което бе извършил баща й.
	Жервез бе възвърнал самообладанието си.
	— Скъпа моя Арабела — изрече той със значително по-спокоен глас, — намирам за много любопитно, че сте така добре уведомена за моите дела. Може би вие сте открили смарагдите? — Направи крачка към нея.
	— Не, мосю. Не съм намирала смарагдите — тихо каза тя. Мислите й все още се въртяха край баща й и насилствената смърт на любовника на Магдален.
	— Не ви вярвам съвсем. — Протегна ръка с намерение да я сграбчи.
	Арабела отскочи назад и измъкна пистолета от полата си. После го изгледа с презрение.
	— Не съм толкова глупава, мосю, че да се изправя пред един убиец без оръжие.
	Жервез огледа преценяващо пистолета, после отстъпи крачка назад. Протегна ръце пред себе си с объркан вид.
	— Нали ви казах, че няма да ви нараня? За какво убийство говорите? Кажете, мадам, за какво убийство? Аз — убиец? Това е абсурд. Престанете, моля ви. Вие сте съчинили всичко това в момичешките си фантазии.
	— О, не, Жервез. Знам, че сте помогнали на горката Жозет да умре. Беше очевидно. Защо би тръгнала да се разхожда посред нощ из Ившам Аби без свещ? Постъпили сте невнимателно, като не сте оставили свещ близо до нея. Защо я убихте, Жервез? Заради това ли, че я хванах в графската спалня да опипва „Танцът на смъртта“? Или може би сте се страхували, че ще ми каже за смарагдите?
	Жервез не отговори нищо. А Арабела добави с още по-студен глас:
	— Може би тя ви е заплашила, мосю, че ще каже на всички, че сте извънбрачно дете и че сте син на Магдален? Тя каза ли ви, че като прелъстихте Елзбет, вие нарушихте най-елементарните закони на природата? Моля се само Елзбет никога да не открие, че сте брат и сестра. Това би я убило.
	Лицето му пребледня, тъмните му очи ослепяха от гняв и горчивина.
	— Не, по дяволите, Елзбет не знае — извика той с дрезгав глас. — Не знаех, че съм син на Магдален, докато проклетата вещица не ми каза. А ако вие, мадам, не се бяхте намесили, ако не беше проклетият ви съпруг, сега вече щях да съм далеч и да притежавам онова, което е по право мое. За нищо нямам вина, за нищо! Дойдох тук само за да взема това, което е мое. Мое, чувате ли?
	— Какво, Жервез, е ваше по право? Напълно сигурно е, че не сте никакъв граф. Дори не сте Трекаси. Вие сте просто едно копеле. Ако смарагдите наистина съществуват, те ще принадлежат на Елзбет, защото тя е законородено дете. Нищо тук не ви принадлежи.
	Той впи очи в нея. Устните му се движеха беззвучно — толкова силни бяха болката и яростта му, че не можеше да намери думи.
	— Проклета да сте, къде са ми смарагдите?
	— Нямам представа. Не ви ли хрумна, че скелетът в стария манастир може да е на баща ви? Знам го със сигурност, защото след като вие така услужливо ме погребахте в онази килия, аз открих в джоба на панталоните му едно писмо от Магдален. Няма място за съмнение, Жервез. Казвал се е Шарл. Той е вашият баща.
	Арабела видя как в тъмните му очи проблясва прозрението, съзря в тях целия низ от събития, довели до този ден.
	— В ада да се продъните дано! — извика той. — Баща ви го е убил!
	Жервез се хвърли като обезумял върху нея и я свари неподготвена. Пръстите му се впиха болезнено в китката й. Пистолетът тупна глухо на пода.
	Жервез я отблъсна от себе си. Дишаше толкова тежко, та човек би помислил, че всеки миг ще се строполи в несвяст. Арабела успя да се хване за облегалката на един стол и не падна. А той взе пистолета на баща й и го остави на масата. Ръцете му трепереха. Въпреки това тя не изпитваше страх от него. Изпълваше я само гняв към самата нея, че така глупаво го бе оставила да я изненада. Беше готова да го нападне, стига да успееше да се добере близо до масата.
	— А сега, мила моя Арабела — заяви той с напевен глас, сякаш нищо не се бе случило, — а сега ще ми кажете истината. Побързайте, защото съпругът ви може би е вече близо.
	— Не мога да ви помогна, Жервез. Не знам нищо за смарагдите на фамилията Трекаси.
	Жервез изведнъж се преобрази. Тъмните му очи се разтвориха широко. На лицето му се изписа неприятна усмивка. Сега вече Арабела наистина усети страх. А той каза все със същия напевен глас:
	— Знаете ли, скъпа графиньо, вие сте наистина красива. Може би няма да ми е зле, ако ви взема с мен. Поне докато вашият богат съпруг не ми осигури достатъчно голям откуп. Аз, разбира се, бих предпочел смарагдите, но ако не ми кажете къде сте ги скрили, няма да протестирам. Ще видите, че в Брюксел ще ви хареса, Арабела. А съм сигурен, че ще ви допадна и като любовник. Ще ви се наслаждавам, докато съпругът ви не си плати за освобождението ви. Е, може би след това няма да искате да се върнете при него. Какво мислите?
	Тя се засмя.
	— Наистина ли смятате, че можете да ме принудите да дойда с вас? Вярвате ли, че ще ви позволя да ме изнасилите? Наистина ли мислите, че съпругът ми няма да ви убие с голи ръце, ако аз, разбира се, не успея да го сторя преди това? Виждам, че дори насън не можете да повярвате в нещо подобно. А сега, да се върнем на въпроса. Не знам нищо за смарагдите ви, Жервез. Да, виждам, че мисълта да ме извлечете от тук крещяща и ритаща ви кара да се замислите. Навярно защото никога няма да познаете нещо друго, освен омраза от мен и страх от смъртта. Не се съмнявайте в това, Жервез.
	Изведнъж зад нея се разнесе дълбок мъжки глас:
	— Не, аз ще ви убия, преди жена ми да е успяла да го стори, копеле нещастно. И както тя каза, ще го направя с голи ръце.
	Арабела се извърна и видя графа на прага. В протегнатата си дясна ръка той държеше купчина яркозелени камъни, а сред тях проблясваха множество дребни диаманти. Огромните зелени камъни сияеха на светлината на свещта. Смарагдите на фамилията Трекаси. Но Джъстин не носеше оръжие.
	— Да, мосю, аз взех проклетите ви смарагди.
	Видът му накара сърцето й да подскочи — толкова спокоен и овладян.
	— О, Джъстин, ти си тук! Знаех, че ще дойдеш бързо. Съжалявам, че изгубих пистолета си, наистина съжалявам. Ако бях малко по-внимателна, сега вече щях да съм го застреляла. Моля те, прости ми.
	— Ще видим — рече той. После й се усмихна. Усмивката му изразяваше огромна любов и ярост — странна комбинация, но тя я разбираше и приемаше. В този миг разбра, че между тях винаги щеше да бъде така. Толкова си приличаха, че винаги щяха да се борят като демони, излезли от самата преизподня. От друга страна, ги свързваше дълбока връзка, която можеше само да става все по-силна и по-силна. Знаеше го така сигурно, както и че двамата несъмнено щяха да преживеят тази нощ.
	— Знаехме, че ще се върнете тази нощ — каза най-сетне графът на Жервез. — Нямахте друг избор, тъй като ви заповядах утре да напуснете Ившам Аби. Щяхте ли да си тръгнете, ако не бяхте открили смарагдите? Или щяхте да се притаите някъде в гората с надеждата да опитате повторно?
	— Не — отвърна французинът. — Щях да взема една от жените и да я държа като заложница, докато не ми върнехте онова, което ми принадлежи. Смарагдите са мои. Дайте ми ги.
	Графът само поклати глава, макар че все още държеше в протегната към Жервез ръка купчината смарагди.
	— Да, такъв план би бил по-добър. Но нямаше да проработи. За глупак ли ме мислите, Жервез? От седмици знам, че не сте никакъв граф Дьо Трекаси. Осведомителят ми не беше напълно сигурен за истинския ви произход, но аз все пак му наредих да продължава търсенето. Да, мосю, потърсих повече информация за вас. Не исках да ви гоня от къщата си, преди да съм разбрал какво целите. Предположих, че сте някой дребен мошеник. Знаех, че сте опасен, но не предполагах каква е истинската степен на заплахата, докато двамата с Арабела не открихме тялото на Жозет. По-късно се досетих, че пак вие сте причинили срутването в стария манастир и по този начин изложихте живота на Арабела на опасност. Тогава разбрах, че търсите нещо, което е скрито в графската спалня. Във всяка друга стая можехте да влезете. Как ли сте скърцали със зъби, когато започнах да заключвам вратата на спалнята?… Но, достатъчно. Претърсих стаята ви днес следобед, докато Арабела ви държеше настрана от Ившам Аби. Без точни указания къде се намира скривалището на смарагдите които Магдален бе изпратила на Томас дьо Трекаси аз навярно никога нямаше да узная какво да търся. С инструкциите в ръка всичко беше просто и лесно. Представям си какво е било разочарованието ви след всичките тези седмици на очакване. Мисля, че дори бих изпитал жал към вас, ако не знаех що за злодей сте.
	— Проклет да сте! Смарагдите са мои!
	Графът го погледна замислено. После се обърна към съпругата си:
	— Наистина щеше да е по-добре, ако беше останала на бала.
	Жервез погледна към графа. Всичко беше толкова лесно! Ето, той бе приковал цялото си внимание в жена си. Глупакът нямаше оръжие. Жервез измъкна пистолета си и го насочи към него.
	— Искам си камъните още сега, милорд. Дайте ми проклетите смарагди.
	За голяма изненада на Арабела графът погледна към французина с досада. _Досада ли?_
	— Както желаете, мосю — рече. — Знаете ли, тези камъни всъщност изобщо не са важни за мен.
	— Не ви вярвам. Защо сте невъоръжен? Намислили сте нещо, знам си. Какво е то, говорете?
	Джъстин просто сви рамене. След това подхвърли огърлицата на Жервез, който я подхвана и я мушна бързо в джоба си. След това французинът бавно насочи пистолета си право срещу графа.
	— Знаете ли, милорд — спокойно рече, — щеше да бъде толкова лесно да взема смарагдите. Но не, вие трябваше да се намесите. Заявихте на всеослушание, че има хлабави дъски в спалнята ви и заключихте вратата. И Арабела, тя също трябваше да се забърка. Принудихте ме да прибягна към отчаяни мерки, милорд. Иначе как щях да взема онова, което по право ми принадлежи? Старата прислужница Жозет се превърна в пречка с гръмките си фрази за чест и дълг. Съжалявам за смъртта й. Всъщност не ме интересува дали ми вярвате или не, но ще ви кажа нещо: онази нощ исках само да поговоря със старицата, но тя побягна. Толкова бе изплашена, че се спъна в тъмния коридор и падна по стълбите. Що се отнася до срутването в стария манастир, аз не исках да ви нараня, Арабела. Целта ми беше единствено да освободя Ившам Аби от присъствието на негова светлост, който щеше да ми попречи. Е, играта стана заплетена, милорд, но мисля, че ще се справя. Знам, че не бихте застанали пред мен без оръжие, освен ако навън не ни чака цяла армия. Така е, нали?
	— Може би. Няма да разберете, докато не се опитате да излезете.
	Жервез замълча, а след това продължи замислено:
	— Знаете ли, милорд, никога не съм ви харесвал. Вие сте високомерен и горд, също като стария граф, този гаден старец. Разбира се, нямаше как да дойда за наследството си, докато той беше жив. Томас дьо Трекаси ме предупреди да бъда предпазлив и търпелив.
	— Не! Жервез, не! Не може да е вярно! Значи си крадец? Искаш да ограбиш Джъстин?
	Всички с изненада погледнаха към Елзбет, която току-що бе влязла в спалнята. Момичето дишаше тежко, защото бе тичало нагоре по стълбите.
	— Не, Жервез, прекрати веднага тази игра! Ти ме обичаш, нали? Поне толкова, колкото може да се обича един братовчед. Не прави това. Не мога да го понеса.
	Пръв се съвзе Жервез. Изгледа я с такова безизразно лице, сякаш бе непозната.
	— Елзбет, не трябваше да идвате. Аз тъкмо си тръгвах. Нищо не съм откраднал. Онова, което взех, е мое.
	— Значи сте дошли само за да ме прелъстите, така ли? Искали сте да получите някакво перверзно възмездие?
	— Не, скъпа моя — рече той с неочаквано нежен глас. — Просто дойдох тук, за да намеря смарагдите на фамилията Трекаси. А вие паднахте в ръцете ми като зряла слива. Винаги съм обичал девствениците, Елзбет. Очакванията им, страховете им, начина, по който хленчат от болка. Но дори като девственица вие не представлявахте особен интерес за мен. Простете ми, Елзбет, но един джентълмен не би трябвало да казва подобно нещо на една дама, нали?
	— Мисля, че вие не сте джентълмен, господине — бавно отвърна тя. — Прелъстихте ме, излъгахте ме, че ме обичате, а всъщност не ви интересувам ни най-малко. Какво искахте от мен?
	Той измъкна смарагдовата огърлица от джоба си.
	— Ето това — каза. — Тези смарагди са мои. Дойдох само да си ги взема. А сега, след като вече ги имам, ще си вървя. Не ви желая нищо лошо, Елзбет. Но не се месете. Стойте на мястото си, мило мое момиче, или изобщо няма да ви хареса онова, което ще сторя със сестра ви.
	— Жервез, не ми ли казахте, че няма да ме нараните? — разсмя се Арабела. — Карате ме да се чувствам безпомощно девойче, което хленчи.
	— Млъкнете, по дяволите.
	— Жервез — додаде Елзбет, без да помръдне, — правите голяма грешка. Заклевате ли ми се, че ще си тръгнете просто така? Заклевате ли ми се, че няма да нараните никого?
	— Не, прескъпа братовчедке, не мога да се закълна в подобно нещо. Ако не беше толкова невероятно доверчива, толкова простодушна, ти сама би се досетила, че поне двайсет души ме чакат само да си покажа носа от Ившам Аби. Всъщност не разбирам защо са ви пропуснали. Не ги ли видяхте? Клатите глава. Е, може би им е заповядано да останат скрити, докато не ме видят. Освен това сигурно проклетият граф им е заповядал да ме убият. Ето защо той изглежда толкова спокоен и надменен… По природа аз не съм убиец, както баща ви, мадам — обърна се Жервез към Арабела. — Все пак, скъпи графе, едва ли нещастната ви кончина ще ме опечали особено много. Око за око, както казвате вие, англичаните. А после ще взема красивата ви Арабела. Тя ще бъде моя заложница. Няма да взимам Елзбет. Виж, графинята е нещо друго. Тя е негова дъщеря, на онова мръсно копеле. Нито един от хората ви няма да посмее да ме пипне дори с пръсти, докато държа Арабела. Да, мисля, че така ще постъпя най-разумно.
	Графът бързо прецени разстоянието от себе си до французина и бръкна в джоба на наметалото си за малкия пистолет на Арабела, който бе взел от нощното й шкафче.
	— Дано изгниеш в ада заедно с баща й — изкрещя Жервез, като пристъпи напред и стреля.
	— Проклет да си, не! — извика Арабела и се хвърли пред съпруга си.


>	ТРИДЕСЕТ И ТРЕТА ГЛАВА

	Оглушителен гръм раздра тишината. Арабела почувства как нещо с огромна сила удари тялото й и я отхвърли назад. Джъстин я подхвана през кръста, за да не падне. После видя как Жервез отчаяно се хвърля към пистолета на масата. Лицето му беше разкривено от ярост и разочарование. Усети как Джъстин вдига ръка, видя в дланта му собствения си пистолет и чу екота на ответния изстрел. Колко странен стана изведнъж Жервез! Той сложи ръка на гърдите си и бавно се отпусна на колене върху килима. Чу Джъстин да ругае, а Елзбет да пищи. Звукът сякаш идваше някъде отдалеч. Цялото й тяло бе натежало от някаква странна умора.
	Видя над себе си лицето на съпруга си сякаш през мъглата на вечерния здрач.
	— Джъстин, нали си добре? Любов моя, нали не си ранен?
	Изведнъж се почувства безтегловна. Смътно долови, че съпругът й я е вдигнал на ръце. Като че ли й говореше нещо, но не можеше да разбере думите му. Чу Елзбет да ридае. Трябваше да успокои сестра си, но не можеше да помръдне. Джъстин я стискаше здраво. Усети как тялото й сякаш става безплътно и се разтваря в нищото.
	— Добре съм — чу да казва графът. — Съжалявам, Арабела. Пистолетът беше в джоба ми, защото знаех, че си с Жервез и ме беше страх да не ти причини нещо лошо. По дяволите, виж какво ни докара на главите глупостта ми. Трябваше да вляза и да застрелям копелето. Без да казвам нищо, без да правя нищо.
	— Не — прошепна тя с глас тих като полъх от крило на птица. — Вината не е твоя — опита се да фокусира погледа си върху лицето на съпруга си, но вместо това забеляза някакво движение. Дълбок страх начаса върна усещанията й. Жервез се бе изправил на крака и сега, вече по-бързо, се движеше към вратата. Видя го как блъсна настрана Елзбет. Сестра й се строполи тежко на пода, удари се в крака на леглото и извика.
	— Ще избяга!
	— Не се безпокой, Арабела. Няма да стигне далеч. Кучият син беше прав. Поставил съм отвън дузина мъже, които само го чакат да се появи.
	Най-сетне успя да види ясно любимото лице над себе си.
	— Джъстин — каза тя, — исках да го убия. Той заслужава да умре заради това, което причини на Елзбет.
	Усилието беше по-голямо, отколкото можеше да издържи. Болката я прониза, смаза я и я повлече след себе си в мрачна бездна, от която знаеше, че излизане няма. Не искаше да умира. Не искаше да изостави съпруга си точно сега, когато най-сетне се бяха открили един друг.
	Усети леглото под себе си. После видя лицето на Джъстин над себе си — едно размазано бледо петно.
	— Всичко е наред, Арабела. Остави Жервез да си върви. Нека прави каквото иска. Само ти си важна. Само ти!
	Тя не отговори. Имаше обаче нещо друго, нещо важно, което трябваше да му каже. Направи усилие да задържи мрака далеч от себе си. Ако му се дадеше за миг, той можеше да я отнеме от Джъстин завинаги.
	— Джъстин, чуй ме.
	— Не, любима, мълчи, моля те. — Усети как ръцете му разкъсват роклята й.
	Опита се отново с последните останали й сили.
	— Не искам да умирам, но знаеш, че смъртта може да ме настигне. Трябва да знаеш истината в случай, че си ида. Моля те, Джъстин, изслушай ме. — Джъстин се приведе по-близо до лицето й, за да я чува по-добре. — Елзбет е половин сестра на Жервез. Магдален е тяхна майка. Намерих едно писмо в скелета сред развалините. Скелетът е на бащата на Жервез. Той е бил любовник на Магдален. Баща ми, о, Боже, бащи ми ги е убил и двамата!
	Гласът му беше спокоен като нощ:
	— Разбрах те, Арабела. Вярвай ми. Сега не трябва да се безпокоиш за нищо.
	Вече беше споделила тайната си. Тя остави мрака да се сключи над нея и да отнеме болката й.
	Графът разкъса корсажа й и копринената риза под него, за да стигне до раната в рамото й. Куршумът беше я пронизал точно над лявата гърда. Ако Арабела не се бе хвърлила пред него, мрачно си помисли той, куршумът щеше да го прониже право през сърцето. Работеше със сръчността, на която го бяха научили годините, прекарани в армията. Цялото му усилие сега бе съсредоточено да спре кръвотечението. Нави носната си кърпа в стегнат тампон и го притисна над раната. Дочу стъпките на някой слуга, който припряно се изкачи но стълбите, а после изтича но коридора. Дори не погледна към вратата.
	Един мъж на име Потър, когото графът бе наел, за да ръководи мъжете, чиято цел бе да заловят Жервез, дотича запъхтян и докладва:
	— Спипахме го, милорд. Съжалявам, но се наложи да го застреляме.
	Джъстин чу как Елзбет изплака.
	— Мъртъв ли е?
	— Не още, милорд, но не му давам много време.
	Беше заповядал на слугите да не мърдат от долния етаж през цялата вечер, но стрелбата ги бе подтикнала да нарушат заповедите му. Джайлс вече стоеше задъхан на прага.
	— О, Господи, милорд! О, Исусе, какво е ставало тук?
	— Джайлс, вземи един кон и препускай към Талгарт Хол — нареди графът. — Доведи доктор Брениън. Кажи му, че графинята е простреляна и трябва да дойде спешно. Върви, побързай! Кажи му също, че всичко е свършило.
	Чу познатия хриптящ глас на Крупър, който се опитваше да научи нещо от Джайлс.
	— Джайлс отиде да доведе доктор Брениън. Крупър, накарай госпожа Тъкър да накъса на ивици чист чаршаф и да донесе гореща вода. Побързай, човече.
	— Да, милорд. Но ми позволете първо да убия онзи проклет гад!
	— По-късно можеш да се заемеш с това, Крупър. Първо ми донеси чисти превръзки и гореща вода.
	— Да, милорд. Всяко нещо по реда си. Разбира се, че нейна светлост е по-важна от онази чуждоземна слузеста твар.
	Графът само му кимна с глава. Не му се говореше. Притискаше раната и се молеше наум. Погледна към Елзбет и я видя да се олюлява с лице бяло като платно. Сега наистина забеляза каква огромна прилика имаше между нея и Жервез. Никога нямаше да узнае истината за брат си. Нито той, нито Арабела щяха да й кажат.
	— Елзбет, вече всичко е наред. Съжалявам, че Жервез те е мамил по този отвратителен начин. Но сега вече всичко свърши. Ти си добре. А той ще плати за стореното. Недей, Елзбет, не плачи. Не желаех смъртта му. Но чуй ме, мила, Жервез само получи онова, което заслужаваше.
	Елзбет коленичи на пода. Отначало се разплака, но после тръсна глава и избърса сълзите от лицето си.
	— Не! — рече. — Няма да плача. Прав си, Джъстин, той не го заслужава. Но аз не плачех за него. Моля те, кажи ми, че Арабела ще се оправи. Моля те, Джъстин, не я оставяй да умре. Моля те! Моя ще е вината, ако тя умре.
	— Не, Елзбет, Арабела няма да умре. Никаква вина нямаш. Кълна ти се, че сестра ти няма да умре. Не виждаш ли, тя е част от живота ми. Не мога да й позволя да умре, защото без нея аз съм нищо.
	После обърна гръб на Елзбет и притисна още по-здраво кърпата. Погледна бледото лице на жена си. Слава Богу, беше в безсъзнание. Поне нямаше да чувства болка. Куршумът беше заседнал в гърдите й, Трябваше да бъде изваден.
	Крупър влезе в стаята с леген гореща вода и купчина кърпи, преметнати през дясната му ръка.
	— Мисля, че не трябва да пускаме никого в стаята, милорд. Разбрах, че доктор Брениън ще дойде всеки миг. Вече казах на Грейс да придружи госпожица Елзбет до спалнята й. О, госпожо Тъкър, тук ли сте? Е, милорд, едва ли бих могъл да спра госпожа Тъкър точно сега.
	— Знам — каза графът.
	Жената изглеждаше готова да припадне.
	— Моля ви, госпожо Тъкър, отведете госпожица Елзбет до стаята й — внимателно й рече той. — Благодаря ви. Знам, че мога да ви се доверя да не пускате никой друг в стаята.
	— Но, милорд, какво да правим с французина?
	— Още ли е жив, Крупър?
	— Не знам, милорд. Ще отида да проверя състоянието му. Надявам се да не е добро.
	— Благодаря, Крупър. — Джъстин намести тампона и пак го натисна силно. Платът се бе пропил с кръвта на Арабела. Поднови молитвите си. След известно време кървенето намаля. Той сложи ръка на гърдите на Арабела. Сърцето й биеше бързо, но равномерно. Погледна бледото й лице. Тъмните й мигли лежаха неподвижно над пребледнелите бузи. Сякаш гледаше самия себе си. Само нямаше трапчинка на брадичката. Спомни си онзи далечен ден, в който се бяха запознали. Тогава Арабела му бе казала, че тя няма трапчинка. Спомни си горчивината й, тъгата й, неутешимата скръб по баща й.
	Но сега беше негова. Всички проблеми вече бяха решени. Не можеше да й позволи да умре. В никакъв случай.
	Най-накрая бавно вдигна кърпата от раната. Въздъхна с облекчение. Кръвта едва се процеждаше от отвора.
	Не откъсна повече поглед от жена си, докато в стаята не влезе доктор Брениън.
	— Мили Боже, Джъстин, какво се е случило тук? Джайлс ми каза, че Жервез е прострелял Бела. Какво, по дяволите…
	Графът внимателно вдигна тампона от рамото на Арабела и погледна към доктор Брениън.
	Той спря, обърна се и вдигна ръка, за да попречи на лейди Ан да влезе в стаята.
	— Ан, не искам да оставаш тук — рязко изрече. — Слез долу или върви при Елзбет и остани с нея. По-късно ще разберем какво точно се е случило. Ще дойда при теб веднага, щом мога.
	— Не, Пол! Тя е моя дъщеря!
	— Моля ви, Ан — обади се графът. — Щом Пол иска да излезете, по-добре го послушайте. Жервез я простреля в рамото. Самият той най-вероятно е вече мъртъв. Моля ви, направете както ви каза Пол.
	— Моля те, скъпа. Ще ме разсейваш, ако останеш. Остави ме да се погрижа за дъщеря ти както трябва. Изпрати Джайлс горе, веднага да ми донесе инструментите.
	Графът не каза нито дума. Лейди Ан се обърна бавно. Страх и печал се смесваха във всяко нейно движение.
	— Тя ще оживее, Ан — подвикна след нея Пол. — Обещавам ти.
	Лейди Ан кимна, после си помисли, че Елзбет вече беше тук. Дали не знаеше какво се е случило? Трябваше да поговори с нея. Повдигна роклята си и се втурна по коридора.
	Доктор Брениън почисти раната и опипа мястото около нея, за да определи колко дълбоко бе заседнал куршумът. Междувременно графът му бе разказал какво се бе случило, като обвиняваше себе си за всичко. Пол отбеляза, че подобно самообвиняване е чиста глупост.
	— Не, напротив. Постъпих като идиот, като не взех пистолет със себе си.
	— Не, бояли сте се за безопасността на Арабела. Това ли е цялата история? — вдигна очи към него доктор Брениън.
	Графът се замисли за миг.
	— Не, има и други неща, но не аз мога да реша дали да ви ги разкажа. Мисля, че ще бъде по-честно, ако оставя Арабела сама да прецени дали да ви се довери. Нали?
	Доктор Брениън кимна утвърдително. После се изправи.
	— Знаете, че щом Джайлс пристигне с инструментите ми, ще трябва да извадя куршума. Вие, Джъстин, имате опит с подобни рани. Ще ми помагате.
	— Да, ще ви помагам. Тя ще оживее, Пол, нали? Трябва да оживее. Тя е моята друга половина.
	— Знам — съгласи се лекарят и тъжно погледна младежкото лице на графа — лице, което бе опознал и обикнал през последните седмици. Толкова много загадки и опасности бяха преминали край тях. А сега Бела лежеше на косъм от смъртта. Но не можеше да каже това на съпруга й.
	Джъстин осъзна, че неволно бе стиснал ръката на Арабела.
	Тя простена.
	Звукът накара двамата мъже да се сепнат. Погледите им се срещнаха.
	— Не е честно, Пол! — рече графът с глас дрезгав от гняв. — Не е честно. Защо Бела трябва да страда, докато вадиш куршума от рамото й?
	Отначало Арабела усещаше само една огромна тежест върху гърдите си. С усилие отвори очи и ги спря върху съпруга си.
	— Джъстин? Пол? Двамата сте тук? — удиви се тя. — О, Божичко, не мога да понеса това! — изохка и се изви. — Не ми се сърдете, че съм толкова страхлива.
	Болката беше непоносима, дълбока и разкъсваща. Притисна глава с всичка сила към възглавницата. Отново се надигна, напразно мъчейки се да избяга от болката. Усети как някой избърса с влажна кърпа челото й. После нечии силни ръце хванаха раменете й и я стиснаха неподвижно.
	— Скъпа, чуваш ли ме?
	Гласът на Джъстин. Защо ли беше толкова обезпокоен? Насили се да отвори очи.
	— Да, милорд, какво мога да направя за теб? Кажи ми и аз ще направя всичко, което пожелаеш.
	— Да направиш за мен ли? Бела, сега трябва да събереш цялата си смелост. Разбираш ли ме? Куршумът трябва да бъде изваден от рамото ти. Доктор Брениън е тук. Знаеш, че той е отличен лекар. Скоро ще ти бъде втори баща. Той те обича много. Ще се постарае да свърши добре работата си. С него си в безопасност.
	— Жервез отклони вниманието ми, Джъстин. Иначе щях да го убия. Обърках цялата работа. Съжалявам.
	_Смях ли чу?_ Миг по-късно тя вече изобщо не можеше дори да помисли за Джъстин. Безбрежната чернота на болката я погълна.
	Джайлс влезе на пръсти с хирургическото куфарче на доктор Брениън в ръка. Джъстин погледна острото, лъскаво острие на скалпела и множеството други също тъй неприятни инструменти и прошепна:
	— Господи, как бих искал да й спестя това! — Много пъти бе виждал по време на битка мъже да викат от болка.
	— Джъстин, дръж я здраво — заповяда доктор Брениън. — Ще извадя куршума възможно най-бързо. Не й позволявай да помръдне. Едно погрешно движение и мога да я убия. Дръж я съвсем неподвижно. — Джъстин се поколеба и той добави малко по-благо: — Жалостта ти няма да й помогне. Само силата ти.
	Графът застана над Арабела и постави ръце на раменете й. Отначало си помисли, че тя не би могла да издържи тежестта му. След това реши, че може би отново е изпаднала в безсъзнание. Доктор Брениън с решително движение заби скалпела си в раната.
	Арабела се изви рязко в ръцете му, а от гърлото й се откъсна задавен вик.
	— Дръж я, по дяволите! — изкрещя Брениън.
	Младата жена изведнъж видя баща си. Той стои до нея, поглежда я подигравателно и подхвърля с насмешка: _„Едно леко падане и веднага започваш да лееш сълзи. Сълзите не помагат на болката. Разочарован съм от теб, Арабела.“_ После хваща ухото й и го издърпва. _„Никога вече няма да ревеш като момиче. За последен път ти казвам.“_
	Лицето на баща й се смени от това на Джъстин. Той беше тук и нямаше да я изостави. Отчаяно хапеше долната си устна. Мъчеше се да преглътне писъците си. Облиза пресъхналите си устни и усети вкуса на собствената си кръв. Преглътна конвулсивно и стисна зъби.
	— Не ме е страх — прошепна тя на лицето над себе си.
	Графът само я погледна безпомощно. Арабела не откъсваше очи от него. От устните й обаче не излизаше нито звук.
	— Слава Богу, намерих го. Дръж я здраво, Джъстин. Трябва да измъкна куршума.
	Извитият нож се заби под куршума. Арабела усети непоносима болка. Отчаяно се опита да се откъсне от страданието, някак да му избяга, но не можеше да помръдне.
	Погледна безпомощно лицето над себе си, изхлипа задавено и пропадна в благодатния мрак.
	— Арабела!
	— Не е мъртва, Джъстин. Просто изгуби съзнание. Направо е удивително, че издържа на болката толкова дълго.
	Графът с усилие откъсна очи от бледото лице на жена си и погледна кървавия куршум.
	— Не се е раздробил, нали?
	— Не, слава Богу. Моята малка Бела има късмет. — Доктор Брениън остави на масата до леглото куршума и ножа си. Изправи се и обърса с опакото на ръката си потното си чело.
	Джъстин навлажни едно парче плат и внимателно избърса кръвта около раната. После със смръщено чело отми кървавите ручейчета, които се бяха стекли между гърдите й.
	— Подай ми онова лекарство, Джъстин. Ще я намажа, а после ще я бинтоваме и ще направим превръзка за ръката й.
	Графът изпълни нарежданията. За негова голяма изненада ръцете му се справяха със задачите си. Скоро бинтовете бяха на мястото си, а ръката й беше прихваната с превръзка от бял плат, която минаваше над рамото й. Доктор Брениън стана и сложи ръка на рамото на графа.
	— Добре се справи, Джъстин. Кървенето почти е спряло. Единственото, от което можем да се боим сега, е треската.
	Графът изведнъж осъзна, че Арабела все още е гола до кръста.
	— Трябва да й облечем нощницата. Пол. Не искам лейди Ан да я вижда в такова състояние.
	— Не, не още. Помогни ми да свалим дрехите й, а след това само ще я покрием с една лека завивка. Не искам раната отново да започне да кърви. Никакви нощници засега.
	Съблякоха Арабела, която лежеше неподвижна като статуя и я покриха с тънка завивка до брадичката. Графът се изправи и погледна към доктор Брениън.
	— Ще остана с нея, Пол. Може би трябва да отидеш и да поговориш с лейди Ан и Елзбет.
	— Да. А после ще доведа лейди Ан да я види. Тя има твърд характер. Предполагам, че раната на дъщеря й няма да я пречупи.
	Графът се задоволи да му кимне и насочи цялото си внимание към жена си.


>	ТРИДЕСЕТ И ЧЕТВЪРТА ГЛАВА

	Джъстин отпи голяма глътка от силното черно кафе, което лейди Ан му беше донесла. После остави чашата в чинийката, без да откъсва поглед от лицето на Арабела.
	— Изглеждате уморена, Ан — рече той най-накрая, като с мъка извърна глава от жена си. — Защо не си починете? Аз ще бъда тук. Ще ви извикам веднага, щом настъпи някаква промяна.
	— Не, Джъстин, не мога да я оставя сама. Не още. Погледни я само — та тя не помръдва изобщо. Мисля, че никога преди не съм виждала Арабела неподвижна. Тя е толкова изпълнена с живот, че дори когато спи, можеш да я видиш как се движи. Веднъж баща й каза, че ако се бе родила мъж и бе станала военен, а тогава несъмнено тя щеше да бъде генерал, войниците й биха я следвали дори в съня й. Но сега… О, Господи, не мога да го понеса — изхлипа и зарови лице в дланите си.
	— Пол каза, че тя ще живее, Ан. И двамата трябва да му вярваме. Вървете да почивате.
	Лейди Ан се овладя. Не беше жена, която припада за щяло и нещяло. Избърса сълзите си.
	— Вече съм добре. Просто я обичам толкова много.
	Стана и отиде до прозореца. Дръпна дългите тъмносини завеси и ги привърза с дебели златни шнурове. Слънчевата светлина изпълни спалнята.
	Лейди Ан подложи лице под топлите слънчеви лъчи.
	— Знаете ли, Джъстин, Елзбет ме изненада. Очаквах, че ще бъде доста разстроена, всъщност направо луда от мъка, защото тя е толкова деликатна и в същото време някак странно спокойна. Докато Пол не дойде, Елзбет остана в креслото пред камината и гледаше мълчаливо пламъците. Мислех, че бедното момиче ще се разплаче, щом вляза в стаята, а се оказа, че тя дори изпитва облекчение. После Елзбет ми разказа какво се е случило. Каза, че Жервез е дошъл в Ившам Аби само за да открадне смарагдите. Освен това ми призна, че й е бил любовник, но после й признал, че връзката му с нея била само за развлечение. Казал и също, че трябвало да смята отношенията им за една кратка лятна affeire de coeur и нищо повече. Споменал й, че е крайно време да порасне. Завърши разказа си с думите, че Жервез е бил прав. Сега вече гледала на света по друг начин. Сърце не ми даде да й кажа, че вече знаех. Не желаех да й причинявам повече болка, Джъстин. Но тази болка не беше свързана нито с нея, нито с грешката. Не, беше нещо по-дълбоко, свързано с Арабела.
	— Мисля, че се дължеше на това, че Елзбет все още вярва, че именно заради нея Жервез е застрелял сестра й, Това ми даде възможност да се заема с нещо друго и да забравя за малко Арабела.
	Лейди Ан му предаде разговора си с Елзбет. Каза му как двете бяха говорили до късно през нощта. Накрая лейди Ан й казала: _„Гордея се с теб, Елзбет. Ти си силна, много по-силна, отколкото съм си представяла. Сега вече ще водиш живот на една много по-мъдра жена. Ще ни придружиш двамата с доктор Брениън в Лондон. Ще правиш каквото пожелаеш. Сега вече ще гледаш на хората по друг начин. Ще ги преценяваш в съответствие с новите ти разбирания. Но не трябва да се боиш или да се чувстваш виновна. Напротив, сега трябва да се приготвиш да прегърнеш живота. Единствената съществена разлика е, че сега ще виждаш някои неща в по-друга светлина, отколкото би ги видяла преди известно време“_
	— А вие какво мислите, Ан? Смятате ли, че ще се възстанови? Мислите ли, че Елзбет ще… ще оздравее?
	— Да, така мисля. Както вече казах, Елзбет е по-силна, отколкото мислех. Освен това ми каза, че не е бременна, слава Богу. Това би представлявало сериозен проблем дори за мен.
	Джъстин се усмихна на думите й.
	Лейди Ан само поклати замислено глава и направи няколко крачки из стаята. Наля си чаша чай, тъй като не обичаше черното кафе. После отиде до леглото и се загледа в дъщеря си. Леко докосна челото на Арабела.
	— Слава Богу, все още няма треска. Не бих искала Пол да й пуска кръв, защото й без това е доста обезкръвена от раната. — Тя се засмя: — Знаете ли, Пол на три пъти през изминалата нощ ми напомни, че Арабела имала структурата на кон. Може би на кон като Луцифер?
	— Тя прояви повече смелост от мнозина мъже, които съм виждал да получават рани в битка — каза графът повече на себе си. — Болката беше ужасна, но тя не изгуби самоконтрол. Тя е забележителна жена, Ан. Аз съм наистина един щастлив мъж. А вие сте една щастлива майка.
	— Арабела винаги е била смела — отвърна лейди Ан. — Никога няма да забравя последния път, когато се нарани сериозно. Баща й беше побеснял от яд, защото беше паднала от скривалището си в плевнята. Дълго й обяснява колко опасно е в плевнята и й забрани да стъпва там.
	Лейди Ан мислеше, че графът не обръща особено внимание на думите, но изведнъж той надигна глава и попита:
	— Плевнята ли, Ан? Имате предвид скривалището на Арабела?
	— Не ви ли е водила там, Джъстин.
	— Не още, но ще ме заведе. Почти нищо не ми е казвала за него.
	— То е едно от любимите й места, както вече добре знаете. Тя така й не взе на сериозно думите на баща си, защото знаеше, че той просто се опитва да я предпази от беди. Скривалището се намира под самия покрив на плевнята. От вътрешната страна на вратата на плевнята има стълба, по която можете да се изкачите дотам. Арабела казваше, че това е идеалното място да остане сама. По-добро дори от развалините на стария манастир, защото там никой не може да я види или чуе. Ратаите могат да доят кравите или да си приказват, но горе не се чува. Да, като дете тя се качваше по тясната стълба в скривалището си винаги, когато искаше да остане сама. Никога няма да забравя този ден — беше десетгодишна, — когато една от дъските се счупи и тя падна от голяма височина на земята. Счупи си крака и две ребра. Имаше късмет, защото ако счупеното бе зараснало накриво, сигурно и досега щеше да куца.
	— Тогава ли се влюбихте в Пол Брениън? Когато той успя да запази крака й прав и силен?
	— Всъщност не. Влюбих се в него, докато раждах Арабела. Раждането беше дълго и мъчително, но Пол не ме изостави нито за миг. Едва ли щях да оцелея, ако не беше той. Разбирате ли, той ме убеди да се боря. Толкова много е направил за нас през последните години.
	— Да — замислено промърмори графът. Остави празната си чаша и отново седна близо до Арабела. — Мисля, че точно в този момент той се опитва да спаси Жервез, това гадно копеле…
	— Какво искате да кажете, Джъстин? Какво имахте предвид, като казахте, че Жервез е копеле?
	Джъстин се ядоса на себе си. Беше толкова изморен, че вече не се усещаше какво приказва. Просто бе забравил, че все още има няколко факта, които не са известни на всички. Трудно беше да се запазят в тайна. Е, сега вече беше късно за това.
	— Джъстин!
	— Е, добре — предаде се той. — Когато Арабела беше затрупана в стария манастир, тя намерила едно старо писмо в джоба на скелета. Името на човека е Шарл. Той е бащата на Жервез. Магдален е майка му, а онзи човек е бил неин любовник.
	Ан го гледа като зашеметена известно време, преди да разбере какво иска да й каже.
	— О, не — прошепна. — О, не! Елзбет никога не трябва да го узнава, Джъстин, никога!
	— Тя няма да го узнае. Всъщност нямах намерение да казвам дори на вас. Арабела ми го съобщи само защото се боеше, че може да умре. Затова реши да ми се довери. Предполагам, че всъщност няма значение. Ако искате, можете да го кажете на Пол. Не знам какво е направила с писмото, за което ви казах. Има още нещо. Онзи човек Шарл, както и Магдален са умрели по едно и също време. Арабела не ми е разказала за писмото заради верността си към баща си. Съмнявам се, че щеше да каже нещо дори на мен, ако Жервез не я бе ранил. Тя смята баща си за убиец, Ан, а лоялността й към него е особено силна.
	Лейди Ан се разхождаше неспокойно. Спираше и поглеждаше към дъщеря си, която продължаваше да спи дълбоко, упоена от голямата доза лауданум.
	— Знаете ли нещо повече, Ан?
	— Не. Но съм сигурна, че ако графът е сметнал, че го мамят, не би се поколебал нито миг да пристъпи към действие. Убиец? Не, едва ли. Подобна роля не му подхожда. Мисля, че щом е бил намесен друг мъж, той по-скоро би го предизвикал на дуел. Беше напълно уверен в себе си. Кой друг мъж би могъл да го победи на полето на честта? Да се надяваме, че Арабела ще ни разкаже нещо повече, щом се събуди.
	_„Ако се събуди“_ — помисли си той. Това бе ужасно. Трябваше му нещо, което да му напомня за нейната жизненост, нещо, което да пази духа й.
	— Ще се върна след няколко минути, Ан.
	Тя остана да гледа изненадано след него.
	Стопанският двор кипеше от живот в ранната утрин. Граф Страфорд, облечен само в панталони и разкопчана бяла риза, бързо крачеше към плевнята. Ратаите прехвърляха прясно сено в големите дървени хамбари, а говедарите подкарваха охранените, лъскави крави на паша. Появата му накара всички разговори да секнат. Дори главният ратай Кори не каза нито дума.
	Джъстин дори не ги забеляза. Влезе в плевнята и веднага забеляза тясната стълба, започваща от лявата страна на вратата. Сложи крак на първото стъпало. Бързо се изкачи и стъпи внимателно на тесния перваз, който обикаляше плевнята. По него можеше да се отиде до другия край на тавана. След малко стигна до едно тясно пространство, нещо като малка стая, която гледаше към хълмовете отвъд северното пасище. Уединено място. Място за лични мисли, място за мечти. Арабела е идвала тук, когато е искала да бъде сама. Джъстин пое дълбоко дъх. Да, можеше да я почувства, но само сянката й. Нямаше я силата й, нямаше нищо от онова, което я правеше единствена и неповторима. Ето тук е била, когато бе помислил, че му е изневерила с Жервез. Проклета да е съдбата! Ех, ако изобщо не я бе видял…
	Остана неподвижно още минута.
	Бавно се извърна, слезе по стълбата и излезе от плевнята. Погледна мрачно към огромния, чворест дъб, под който бе стоял толкова отдавна. Оттам бе станал свидетел на онова, което бе приел за несъмнена изневяра на Арабела. Отново усети как го обзема гняв и горчивина, и безкрайна, смазваща пустота. Видя Арабела в първата им брачна нощ, спомни си лицето й, огряно от нетърпение. После тя бе видяла яростта му. А след това той я бе насилил и унижил.
	Обърна се бавно и тръгна към Ившам Аби. Чу разговор в Кадифената стая и спря за миг. Лорд Грейборн говореше с Елзбет. Беше седнал до нея на софата и държеше ръката й. Тихо й обясняваше нещо, а тя само кимаше.
	Лордът забеляза неугледния вид на графа и страданието в очите му и побърза да стане.
	— Простете, че се натрапвам, милорд. Исках да остана още малко, за да разсея безпокойството на лейди Елзбет.
	На графа, не му се наложи да се усмихва насила. Беше очарован от присъствието на този човек. Той беше добър и грижовен.
	— Винаги сте добре дошли, сър. Мисля, че постъпвате много любезно, като отвличате мислите на Елзбет от сестра й — при тези думи той се обърна и погледна към Елзбет с един нов поглед благодарение на казаното от лейди Ан. Права беше — не бе останало нищо от предишното дете. На софата седеше сдържана млада дама и го гледаше спокойно. Дали все пак нямаше да му липсва невинността и детската закачливост, които тя проявяваше от време на време? Жалко, защото те навярно бяха изчезнали безследно, но животът имаше свои начини да балансира везните на човешкия характер. Само времето можеше да каже. И може би лорд Грейборн.
	Отиде при нея и взе ръката й.
	— Арабела спи дълбоко. Нали знаеш, Елзбет, тя е направена от здрав материал. Ще се оправи.
	Младата жена кимна и лицето й за миг стана мрачно.
	— Знаете ли, доктор Брениън е горе при лейди Ан и Арабела.
	— Не, не знаех.
	— Мина да ми каже, че Жервез е умрял. Доктор Брениън каза, че не е имал възможност да го спаси, тъй като бил изгубил много кръв.
	— Значи историята е приключена. — Графът за миг изпита тъга от загубата на един млад живот. Алчността беше дело на самия дявол.
	— Да, приключена е. Съжалявам, че е мъртъв, но може би заслужаваше да умре, загдето стреля по Арабела.
	— Изстрелът беше предназначен за мен, Елзбет. Тя ми спаси живота.
	— Елзбет — намеси се лорд Грейборн, като бързо се върна на мястото си до нея, — не искам да ви изморявам повече. Може би желаете малко чай?
	Графът не дочака отговора на Елзбет. Жервез беше мъртъв. Вече не изпитваше никакво съжаление. Та този човек почти бе разрушил живота им. Бързо излезе от Кадифената стая и се насочи към графската спалня.
	— А, Джъстин, вие сте тук — изправи се доктор Брениън, който бе седнал до Арабела. — Няма треска. Дишането й е равномерно. Ако не се появи треска, Арабела бързо ще се възстанови.
	— Бях изплашен до смърт — уморено каза графът. — За пръв път ви вярвам, че наистина Бела ще се оправи.
	— О, между другото, Жервез е мъртъв.
	— Знам. Елзбет ми каза.
	— Има още нещо. — Лекарят бръкна в джоба на сакото си и измъкна оттам смарагдовата огърлица. — Взех това от джоба му. — Той ги подхвърли на графа.
	Джъстин ги хвана и огледа с празен поглед купчината скъпоценни камъни.
	— Проклети неща — каза. — Може би трябваше да се намеся по-рано. Навярно тогава всичко щеше да се развие по друг начин. Но аз не казах истината на Жервез. Излъгах го, подигравах му се и ето какво се случи.
	— Каква истина, Джъстин? — попита Ан. — За какво говорите?
	Преди графът да успее да й отговори, Арабела издаде тих, почти детски стон.


>	ТРИДЕСЕТ И ПЕТА ГЛАВА

	— Изобщо не е имала треска — доволно заяви доктор Брениън. Предпочете да премълчи, че оздравяването й така го бе зарадвало, та бе обещал да извършва добри дела до края на дните си. — Да, Ан, точно както ти казах. Здрава е като кон.
	Само преди секунда бе сменил превръзката й, беше кимнал одобрително и сега тъкмо миеше ръцете си в легена, който графът му бе подал.
	— Като кон, значи? Защо поне не ми позволите да бъда кобила? Една хубава млада кобилка?
	— В никакъв случай. И нека изясним нещо. Аз ви върнах от онзи свят. Е, не съвсем сам, разбира се. Джъстин влизаше от време на време да кърши ръце покрай вас. Майка ви също надникна няколко пъти да се поинтересува как сте.
	Арабела се разсмя.
	— Отвратителен сте. Замислям се дали да ви взема за втори баща — каза и хвана ръката на Джъстин. После го притегли да седне до нея на леглото. — Наистина ли си идвал от време на време? И си кършил ръце? Поне малко?
	— Поне веднъж на ден, и то за по цели пет минути — отвърна той, наведе се и я целуна по устата. — Същото се отнася и за кършенето на ръце.
	Тя понечи да го погали по лицето, но си спомни, че майка й и човекът, който скоро щеше да й бъде втори баща, стояха точно зад Джъстин, и отпусна ръка върху завивката.
	— Хубаво е да си жив! Благодаря на всички ви. Как е Елзбет?
	— Добре е, особено след като научи, че ще живееш — отвърна лейди Ан. — Не се безпокой за нея, Арабела. Всичко, което трябваше да й бъде казано, й беше казано, а онова, което не трябваше, беше премълчано.
	Графът подсвирна.
	— Ама че засукано изречение, Ан. Мисля, че говори добре за интелигентността ми — факта, че успях да разбера какво имате предвид.
	— Сега вече съм спокойна — изрече Арабела. В следващата минута вече спеше.
	— Изглежда, че наистина е спокойна, след като заспа — каза графът.


	— Джъстин, ама наистина. Говориш глупости. Разбира се, че имам достатъчно сили да прекося сама спалнята.
	Протестите на Арабела не оказаха никакъв ефект. Джъстин само й се усмихна и продължи да върви към удобното канапе, което беше преместил под прозореца. Беше слънчев следобед, слава на добрия Бог.
	— Ето така, мадам — каза той и внимателно я настани на канапето. После пъхна възглавницата под главата й и зави краката й с леко карирано одеяло. Младата жена беше облечена в съблазнителен пеньоар, който бе облякла внимателно с негова помощ. Изобщо нямаше представа как изглежда в него. Джъстин пое дълбоко дъх и й каза: — Споменах ли ти вече, че си невероятно красива?
	— Да, тази сутрин това беше първото нещо, което ми каза, още щом отворих очи. Но мисля, че се престараваш. Доколкото си спомням, косата ми беше съвсем разрошена.
	— Казах ли ти, че си по-ценна за мен от оръжейната ми колекция?
	— Не още. Но не се чувствай принуден да го правиш. Ако не желаеш все още да ми го кажеш, ще се постарая да те разбера. Може би ще трябва да го обмислиш, милорд, защото е наистина голяма стъпка.
	— Добре, тогава — рече той, притегли едно кресло близо до нея и седна. — Ще се възползвам от съвета ти и няма да прибързвам. — Приведе се към нея, целуна я, а после леко прекара пръсти по носа й и по страните й, — Ако се държиш прилично, мога дори да измия косата ти.
	Сивите й очи заблестяха от възбуда. Косата й беше прибрана в дебела плитка над рамото.
	— Това би ми харесало повече от всичко друго. Кажи ми как да се държа прилично?
	— Е, не можеш да получиш всичко наведнъж. Същото е като с колекцията ми от оръжия.
	Тя не го разбра, но той не го и очакваше. Усмихна й се безсрамно и я потупа по бузата.
	— Добре, довечера, може би. Не, не спори. Искам добре да си починеш, а след това ще вечеряме заедно. Ще те оставя да ми се наложиш, ако довечера изглеждаш все така съблазнителна за целуване както сега.
	Арабела му се усмихна. Може би това беше най-красивата усмивка, с която бе възнаграждаван през целия си живот. Пое дълбоко дъх и я целуна веднъж, а после още веднъж. След това някой се изкашля на прага и Джъстин скочи на крака.
	— А, Пол, да ни досадите ли сте дошли?
	Младата жена се опита да придърпа по-нагоре одеялото. Болката от това просто движение я накара да трепне.
	Графът внимателно повдигна ръката й и я постави върху завивката.
	— Нали ти казах, че искам да си починеш. В програмата не са включени никакви движения на рамото ти. Бъди послушна, Арабела, или ще оставя Пол да ти даде от лекарствата си.
	— Поне най-накрая ми позволихте да облека нощница.
	— Не ми се искаше особено да го правя — каза графът, като я целуна още веднъж, — но Пол настоя. Каза, че не може да ми позволи да се разсейвам с подобни неща поне още две седмици.
	— Наистина ли съм казал това? — попита доктор Брениън, като се приближи до тях. — Мила моя… — започна и веднага сложи ръка на челото й. След това се наведе да чуе сърцето й. Най-накрая вдигна китката й. — Виждате ли, аз съм толкова добър лекар, че направо съм изненадан от самия себе си. Изминала е само една седмица и я се вижте. Изглеждате толкова красива. А, ето я вашата още по-красива майка. Ан, ела да полекуваш малко дъщеря си с присъствието си.
	Арабела се разсмя. _„Отново се смее“_ — мислено отбеляза графът и му се прииска да извика от щастие.
	Доктор Брениън набързо прегледа рамото й, а после се изправи и кимна.
	— Чудесно!
	— Щях да доведа Елзбет с мен, но тя е на езда с лорд Грейборн. — Лейди Ан застана до дъщеря си и я потупа по ръката. — Той, разбира се, вече не гостува в Талгарт Хол. Това би било твърде голямо изпитание за добрия характер на Аурелия. Сега е отседнал в „Короната на изменника“, в най-добрата стая, която госпожа Кърънт успя да осигури. Е, скъпа, кажи ми. Провокираха ли те тези двама джентълмени?
	— О, мамо, доктор Брениън само ме прегледа набързо. А пък милорд, хмм… той обеща довечера да ми измие косата.
	— Така е — обади се графът, — но само ако ме слуша. За всичко.
	Лейди Ан премигна, а после се изкиска.
	— Това разбирателство между двама ви започва да ме притеснява. Струва ми се, че е някак неестествено. Арабела, моля те, оздравявай по-бързо. Искам отново да бъдеш равностоен противник на Джъстин. Бих желала да ви чуя отново да си крещите един на друг.
	— Никога — каза графът.
	— О, мамо — додаде Арабела — той е направо светец.
	Лейди Ан започна да брои нещо на пръсти.
	— Какво правиш, мамо?
	— Смятам колко дни ще са нужни, за да се изпълни желанието ми. Готова съм дори да се хвана на бас. Мисля, че са ви нужни осем дни и после ще сте готови за първото състезание по надвикване. Очаквам го с нетърпение. Крайно време е Ившам Аби отново да заприлича на истински дом.
	— Този подход към нещата е едностранчив — заяви графът.
	— Осем дни ли казваш, мамо? Само толкова ли ни даваш?
	— Може да се окажат напълно достатъчни — рече Джъстин и я хвана за ръка.
	— Току-що си спомних нещо — неочаквано се обърна доктор Брениън към графа. — Джъстин, ти тъкмо щеше да ни казваш нещо, когато Арабела се събуди. Какво беше то? Да, знам, че е било преди пет дни. Спомняш ли си дали е било нещо важно? Беше започнал да казваш, че ако не си бил излъгал Жервез, тогава може би нещата са щели да се развият по друг начин.
	Графът пусна ръката на Арабела.
	— Напълно бях забравил за това. Секунда само, ако обичате. — Стана и отиде при малкото бюро в другия край на огромната спалня. Върна се с огърлицата от смарагди и диаманти. Зелените камъни светеха на ярката светлина.
	— Огърлицата? — каза жена му. — Какво общо има тя с цялата история?
	— През онази нощ аз държах смарагдите пред очите на Жервез и го дразнех с тях. След това му ги подхвърлих, сякаш не струваха нищо. Е, истината е, че те действително не струват нищо. И те, и диамантите са просто стъкло. Ето това трябваше да му кажа. Ако го знаеше, той може би нямаше да рискува.
	— Всъщност не мисля, че би имало някаква разлика — додаде след миг Арабела. — Ако му го беше казал и той ти бе повярвал, навярно само щеше да се разяри още повече.
	— Права си — каза графът след секунда, а сивите му очи проблеснаха. — Едва ли щеше да ми повярва дори за миг. Аз също не бих повярвал на негово място.
	— Стъкло… — замислено каза лейди Ан. Тя взе смарагдите и ги вдигна срещу светлината. — Стъкло! Значи тези беди ни сполетяха само заради една огърлица без никаква стойност. Очевидно родителите на Магдален са знаели, че камъните са фалшиви, когато са й ги дали, за да ги донесе на баща ти, Арабела. Помните ли, предполага се, че те са част от зестрата й? И са дали на дъщеря си огърлица от фалшиви камъни, които тя е трябвало да отнесе на съпруга си. Едва ли са смятали, че покойният граф няма да забележи измамата. Но насилието във Франция се е ширело всеки ден. — Тя поклати глава, без да откъсва очи от смарагдите. — Фалшификати!
	— Освен това проклетата огърлица е стояла скрита в „Танцът на смъртта“ през всичките тези години — намеси се доктор Брениън. — Очаквала е да бъде намерена. Може би е щяло да бъде по-добре, ако това проклето нещо изобщо не е съществувало.
	Изведнъж по лицето на Арабела се търкулна сълза.
	— Недей, скъпа — каза графът и нежно я притегли в ръцете си. — Не плачи. Нали ми вярваш?
	Тя мълчаливо кимна и се опита да преглътне сълзите си, но те продължаваха да се стичат една след друга…
	— Добре. Искам всички да чуете тази история. Знаете, че следобеда преди бала в Талгарт Хол аз претърсих стаята на Жервез. Открих едно писмо до Жервез от чичо му, Томас дьо Трекаси, брата на Магдален. Явно той също не е имал представа, че огърлицата е имитация. По указанията в това писмо намерих къде точно е скрита огърлицата. Но не това е най-важното. По-важното е другото писмо, което изпадна от обувката на Арабела, докато я събличах, след като Жервез я простреля.
	— Не, Джъстин, недей!
	— Моля те, довери ми се. Няма от какво да се боиш. Вярвай ми.
	Арабела не искаше да му повярва, но той стискаше ръката й и я гледаше напрегнато, опитвайки се да й вдъхне вяра в него. Накрая тя отстъпи и кимна.
	— Пол — продължи графът, — моля, прочетете това писмо. То е от Магдален до нейния любовник Шарл — скелета, който Арабела откри в развалините на стария манастир.
	Доктор Брениън взе измачкания и пожълтял лист хартия. После го приглади, доколкото бе възможно, и се приближи до прозореца. Известно време остана безмълвен. На няколко пъти се намръщи, а думите, които не разбираше, го караха да гледа озадачено. Най-накрая вдигна глава.
	— Това е невероятно, просто невероятно! Бела, мила моя, вие сте се бояли да кажете какво сте открили?
	— Той ми беше баща. Аз го обичах. Разказах на Джъстин за писмото само защото мислех, че може да умра. Виждате ли, от това писмо става ясно, че баща ми е истински убиец. Моля ви, обещайте ми, че чутото няма да излезе от тази стая.
	— Няма — обеща й Джъстин. — Но мисля, че е време всички да научим истината. Пол, бихте ли ни разказали?
	— Да, виждам, че наистина е време. Магдален се върна от Франция само за да вземе Елзбет. След това вероятно е смятала да отпътува за колониите с любовника си. Вероятно е донесла със себе си смарагдовата огърлица.
	— Баща ви, Арабела, навярно ги е хванал. Разбрал е, че жена му е изневерила, че е искала да открадне детето им и да избяга с любовника си. Вероятно е бил бесен. Да, изглежда, много вероятно да е застрелял Шарл. Но това ни най-малко не петни честта му.
	— Но, чуйте ме, Бела. Баща ви не е убивал Магдален. Тя се самоуби. Аз бях тук. Бях с нея през последните й часове. Няма да ви лъжа, като се мъча да ви убедя, че баща ви я е обичал и е бил съкрушен, когато се е опитала да избяга от него, защото това не е истина. Истината е, че Магдален му е изневерила. Баща ви не я е убивал, въпреки че от това писмо лесно мога да си представя как сте стигнали до това заключение. Не, тя се самоуби. Кълна се. Навярно е скрила смарагдите и е писала на брат си къде се намират, преди баща ви да е разбрал за намеренията й. Вероятно е мислела да ги остави като наследство на сина си Жервез — доктор Брениън спря и пое дълбоко дъх. — М-да. Баща ви не е обичал Магдален, но не я е убивал.
	Сълзите й секнаха, макар все още да не вдигаше глава. Джъстин забеляза в очите й болка и се досети, че навярно рамото я боли. Не каза нищо. Трябваше тя самата да възвърне самообладанието си.
	— Най-сетне съмненията и несигурността не тежат повече на сърцето ми — каза тя. — А вие, сър, сте знаели през цялото време. Просто не съм се сетила да ви попитам.
	— Не съм сигурен, че щях да ви отговоря, ако ме бяхте попитали, Бела. Много време измина оттогава. Освен това тя беше мой пациент. Но сега, за да изясним всички тези загадки… с една дума, мисля, че тя не би имала нищо против.
	— Но как разбрахте вие, Джъстин? — обади се лейди Ан. — Вие никога не бихте поели подобен риск, ако не знаехте отговора. Кажете ни, откъде бяхте толкова сигурен, че графът не я е убил?
	Джъстин само сви рамене и отвърна:.
	— Самият той ми каза преди няколко години. Просто спомена, че първата му жена е посегнала на живота си. Не бях сигурен, че ще ми повярвате, затова помолих доктор Брениън да ви го разкаже.
	— Мисля, че е време да унищожите това писмо, Джъстин — каза лекарят. — То вече не е нужно никому. Що се отнася до съседите ни, аз вече започнах да разпространявам версията, че Жервез е бил отчаян млад мъж, който по някакъв начин открил за съществуването на смарагдите. За да подхраним още слуховете и клюките, Ан и аз поотделно казахме на определени хора, че пистолетът е гръмнал случайно. Що се отнася до Жервез, той просто е бил застрелян, докато се е опитвал да избяга с огърлицата.
	— Дори не съм се сетил за това — рече графът. — Благодаря ви и на двамата.
	Доктор Брениън се усмихна на Арабела.
	— А сега вие, млада госпожо, имате нужда от почивка. Не, не ми противоречете, защото имам един страхотен съюзник в лицето на съпруга ви. Освен това той ми каза, че ще ви измие косата, ако го слушате. — Прекара длан по студеното й чело. — Да, наистина, едва ли има друг такъв добър лекар в цялото графство.
	Доктор Брениън и лейди Ан излязоха от графската спалня хванати под ръка.
	— А сега ще ми се закълнеш ли, че ти самият винаги ще ми вярваш?
	Тя го погледна изпитателно. После го притегли бавно към себе си и прошепна в ухото му:
	— Джъстин, казах ли ти за второто писмо?
	Той се дръпна и я загледа изненадано.
	— Ах, ти, палавнице! Така ме изплаши. Кажи ми честно, Арабела. Нали няма второ писмо?
	— Не — отвърна тя и се разсмя. Рамото я болеше, но смехът я караше да се чувства по-добре.
	Джъстин я целуна по носа.
	— Нали когато не си крещим един на друг, можем от време на време да се смеем заедно?
	— Ще ми е много приятно — отвърна тя. — Боли ме рамото, като те дърпам. Защо просто не дойдеш доброволно?
	Той се наведе и я целуна, докато Арабела не се задъха, а очите й се замъглиха. След това леко докосна с длан гърдите й. Сърцето й направо щеше да изхвръкне. Целуна я отново и каза:
	— Животът е хубав, нали?
