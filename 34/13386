P>
	Като гласа зловещ на стар мъртвец, запял
		в дълбоката си яма,
	любима, чуй гласа на моята печал —
		кресливата измама.

	Слуха си напрегни и разтвори гръдта
		за мойта мандолина:
	за тебе ще звучи — за тебе! — песента
		жестока и невинна.

	Ще славя блясъка от злато и ахат
		на чистите зеници,
	и Лета на гръдта и Стикс — катран разлят —
		на твоите къдрици.

	Като гласа зловещ на стар мъртвец, запял
		в дълбоката си яма,
	любима, чуй гласа на моята печал —
		кресливата измама.

	Ще словославя аз — най-дивна в тоя свят! —
		плътта благословена,
	от чийто сладък дъх ми се завива свят
		и губя сън, и стена.

	А най-накрая и целувката ти зла,
		на устните пожара,
	и твоя вид щастлив от моите тегла,
		мой Ангел и Поквара.

	Слуха си напрегни и разтвори гръдта
		за мойта мандолина:
	за тебе ще звучи — за тебе! — песента
		жестока и невинна.
P$
