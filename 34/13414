P>
	Скъпите ръце са пак пред мене,
	мои мънички и мои бели —
	след безброй убийствени раздели
	и безброй забравени измени,

	след пристанищата и страните,
	след чужбина и теглата в нея
	те разтварят ми — ръце на фея —
	приказното царство на мечтите.

	Две ръце — в съня и над душата,
	как ли ще й шепнете — кажете, —
	докато със злоба гласовете
	в ужас див я карат да се мята?

	Лъже ли видението златно —
	с двете ни души в едно събрани,
	с майчиното кротко състрадание,
	с чувството — и в нас, и необятно?

	Скъпите терзания, ръцете,
	сладка болка, блянове свещени…
	О, ръце, ръце, благословени,
	всепрощаващия знак сторете!
P$
