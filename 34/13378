P>
	О, първите жени! Любовните тегла!
	Цъфтяща плът, лазур в очите, къдри — злато
	и онзи изблик плах на чувство непознато,
	на ласки, сред дъха на младите тела!

	Далече са, уви, далече пиршествата
	невинни! Пролетта на жалбите крила
	размаха и се скри сред черната мъгла
	на моята печал, погнуса и отврата!

	И ето, сам съм днес, без капка вяра в мен,
	посърнал, блед и сам, от старец по-студен,
	като сирак, лишен и от сестра любима…

	О ти, жена с очи, в които се чете
	любов, ти, мургава и мъдра, несмутима,
	ела и целуни ме — сякаш съм дете!
P$
