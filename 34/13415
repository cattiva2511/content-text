P>
	О, Боже, ти прониза ме с любов
	и още тръпне мойта тежка рана,
	о, Боже, ти прониза ме с любов.

	О, Боже, твоят удар ме срази
	и в мен все още тътне след пожара,
	о, Боже, твоят удар ме срази.

	Разбрах, о, Боже, мръсен е светът,
	но в мен всели се вече твойта слава,
	разбрах, о, Боже, мръсен е светът.

	Животът ми пред теб да бъде Хляб,
	душата ми хвърли ти в свойто Вино,
	животът ми пред теб да бъде Хляб.

	Ето кръвта ми — капка не пролях,
	ето плътта за мъки недостойна,
	ето кръвта ми — капка не пролях.

	И ето челото ми — в огън пак,
	стъпало за нозете ти свещени,
	и ето челото ми — в огън пак.

	Ето ръцете ми — без труд, без плод,
	за твоите въглени и фимиама,
	ето ръцете ми — без труд, без плод.

	Ето сърцето — всуе то тупти,
	да чака тръните на Мъченика,
	ето сърцето — всуе то тупти.

	Ето нозете — скитници без цел,
	да тичат към гласа на твойта милост,
	ето нозете — скитници без цел.

	Ето гласът ми — празен дрезгав шум,
	за Покаяние — измамен укор,
	ето гласът ми — празен дрезгав шум.

	Ето очите — грешни светлини
	да гаснат от молитвените сълзи,
	ето очите — грешни светлини.

	Уви, мой Боже, щедър, милостив,
	без край е моята неблагодарност,
	уви, мой Боже, щедър, милостив.

	О, Боже свят, ти Бог на страшна мъст,
	пред мен престъпност зее — черна бездна,
	о, Боже свят, ти Бог на страшна мъст.

	О, Боже, сеещ радости и мир
	сред моите мъки, мойта безпросветност,
	о, Боже, сеещ радости и мир.

	Ти знаеш всичко, всичко знаеш сам,
	тъй беден съм, че повече не може,
	ти знаеш всичко, всичко знаеш сам,

	каквото имам — давам ти го, Боже.
P$
