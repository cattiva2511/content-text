P>
	О, спомен, спомен, пак ли ме преследваш? Есен.
	Лъчите стинат и под купола небесен
	лети самотен дрозд, а из леса понесен
	ветрецът листите отвява с жална песен.

	Вървяхме двама — то бе дивен сън почти! —
	с коси развени и отнесени мечти,
	и най-внезапно чух гласът й да звънти:
	„Най-хубавия ден не си ли спомняш ти?“

	О, този ангелски, неземно-сладък глас,
	като че сребърна камбанка звън разлива…
	И бялата ръка целунах нежно аз.

	Ах, колко дъхави са първите цветя
	и колко трели — щом с усмивка боязлива
	за свойто първо „да“ отвори устни тя.
P$
