P>
	Изгрява слънцето и — топло — позлатява
	и росните жита, и мократа морава,
	и сводът тръпне — син от утринния хлад.
	Безцелно тръгваш пак през нивите; назад
	остават и ръжта, и слогът, и лъката,
	и стар тревясал път извежда край реката.
	Как въздухът е свеж. В миг птица прелети
	със сламка в човката и ясно виждаш ти —
	по гладката вода се плъзва сянка птича.
	Това е всичко.
			Но мечтателят обича
	да скита сутрин тук след своя сладък блян
	за светло щастие; безгрижен и пиян
	от спомена крилат за своята любима —
	до вчера само сън, мечта недостижима,
	бял ангел призори, запял с неземен глас;
	поетът и смеха ще изтърпи от вас
	за нея — Спътница, душа, която кара
	душата му и днес да страда с нова вяра.
P$
