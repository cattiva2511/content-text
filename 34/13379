P>
	Замайващ странен сън сънувам често аз:
	обичам и с любов на мен ми се отвръща,
	различна винаги и пак една и съща,
	обича ме жена и вярва в мойта страст.

	А щом ми вярва тя, — уви! — над мене власт,
	над моето сърце тя има — власт могъща!
	И с бликнали сълзи в прохлада тя превръща
	потта по челото ми, бледо от екстаз.

	Дали е руса тя, или пък кестенява —
	не знам! А името? Как сладостно звучи,
	подобно имена, потънали в забрава.

	Очи на статуя са нейните очи
	и отглас тих гласът й в тъмното не е ли —
	на скъпи гласове, отдавна занемели?…
P$
