P>
	Тоя празник на житото, празник на хляба горещ,
	мили родни места, пак ви виждам прелели от сила!
	Всеки шум, всичко живо в природата ври като в пещ
	и слепи светлината, и розови-сенки разстила.

	Златна слама със съсък към гъстите клони полита
	и отблясъци скачат, блещукат, трептят светлини,
	труд кипи — чак додето ти виждат очите — в полята,
	Всеки миг — и загрижен, и весел — лика си мени.

	Всичко тук се задъхва, превило е гръб
	под спокойното слънце — работника тръпнещ от радост,
	който яко се труди, размахал над нивите сърп,
	и налива в зърната, все още възкисели, сладост.

	Работи, старо слънце, за хляба и гъстото вино
	и със земното мляко човека кърми и му дай
	чаша, дето небесна забрава се смее невинно.
	О, жетвари, лозари, пред вас е честитият край!

	Че накрай, след наляното вино и хляба прибран,
	плод на хорския напън, в земята открил съучастие,
	Бог и жъне, и сбира, и дава ни своята дан —
	Плът за Комка и Кръв за Причастие!
P$
