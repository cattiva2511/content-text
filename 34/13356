P>
D>
	Посветена на Мидас от Аркопант,
	победител в състезанието за атлети.
D$

	Зова те, град блестящ,
	град, най-красив от всички смъртни градове,
	седалище на Персефона,
	полегнал върху бреговете — тучни пасбища
	върху здравия хълм Акграгант.
	О ти, владетелю,
	благоволението свое покажи:
	ведно със богове и хора
	ти приеми венеца,
	който сина ти Мидас славния
	ти носи от делфийските игри,
	където цяла Гърция надви
	във състезание на флейта.
	Това изкуство в стари времена
	откри богинята Атина.
	Тогава вплела тя във тъжна песен
	зловещите и страшни жалби на жестоките Горгони,
	които плачели — те и косите им, змии ужасни, —
	защото бе убил Персей* една от тях;
	[* _Персей_ — син на Зевс и Даная, убил медузата, спасител и мъж на Андромеда.]
	отрязал той главата й
	и я отнесъл на народа в Серифос,
	ведно със нея и съдбата му занесъл.
	Защото, след като почерни
	рода на Форкас — страшните горгони,
	Персей, за когото казваме, че се родил
	от златен дъжд божествен, оплодил
	Даная, неговата майка,
	на царя на Серифос отмъстил —
	показал му главата на Медуза
	и тъй го вкаменил,
	защото царят бил държал във плен
	и в брак насилствено майка му Даная.

	Когато девата Атина
	любимеца Персей спасила
	от страшните Горгони, тя изплела
	от флейтата мелодия и сложна, и красива,
	напомняща за плачещата песен звучна
	на Евриала*,
	[* _Евриала_ — една от трите горгони, чудовище на подземното царство.]
	сестрата на Медуза,
	която пеела със треперещи устни
	от мъка.
	И след като изобретила флейтата,
	на смъртните човеци тя подарила,
	а пък мелодията е нарекла „многоглава“
	заради змийските глави —
	за състезанията на народите
	най-славен спомен. И наистина
	мелодията преминава
	през тънките пластинки мед
	и през тръстиките,
	които раснат край красивия Кефисос
	в свещената градина
	на Грациите —
	там флейти водят танца там.

	О, ако има щастие за хората,
	то никога не се явява
	без мъка и усилие.
	Днес може би — най-неочаквано —
	ревнив бог някой да го разруши.
	Съдбата си не можеш да избегнеш,
	но иде ден и нашата надежда ще излъже той,
	и друго ще даде, не което чакаме,
	а чаканото ще отнеме.
P$
