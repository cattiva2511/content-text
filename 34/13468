	{img:velimir_petrov_80.png}
	Неприлично млад, бутнах отворена вратичка: _донаборници, завършили Механото, само с кормуване — направо пред КАТ!_ С дипломата и — в курса. Насрочиха дата за първия урок по кормуване, в 08:00. Едва ли не спях в гаража — гледах и сменях скорости на сухо. Камиони и две _разкошни_ леки коли! Едната — трофейна, камуфлажно зографисана _Шкода_, с брезентен гюрук, стойка за картечница, и предпазни решетки. Надеждна — можеше да мине няколко км, без да се повреди съществено. Твърда возия и единствен недостатък — при спускане от _Саръбаир_, изпадаше в делтапланеризъм; предният капак излиташе над главите, планираше аеродинамично и кацваше плавно на километър зад нас без последствия, щото липсваше _трафик_, а скоростта не надвишаваше твърде космическата. Втората — _Опел Лукс_. Авангарден дизайн, като на автомобилчетата от въртележките по панаирите — открита и без врати. Предната седалка — капак от ракла; акумулатор без болтчета и на _друс-друс трапчинке_ се откачаше клема. Някой я набутваше, а водачът пъргаво скачаше и завърташе манивелката, постоянно бучната отпред. Двигателчето — часовник, пали от раз. Тапицерията на _салона_, оскъдна, да не казвам — липсваше въобще. Всичките екстри се свеждаха до две жички, стърчащи току под носа на инструктора; при допир издаваха стиснат за гърлото звук, нещо като — киуик! Инструкторът Златев — злато човек. Аха, ти нали взе изпита за моторист, печен си, сядай карай. Ама аз, за първи… сядай, нали съм до теб. Нещата се развиха светкавично! Летящ старт! Опелчето пъргаво качи тротоара, направи изящен обратен завой и отпраши по още пуст булевард. Добре, добре, натисни тенекийката; това не ти е файтон! Успокоих се — всичко е ОК; докато отпред, от отхлюпена шахта, не се подаде глава. Завих сепнато надясно, по познатия начин се по-хендрих на тротоара, рязко вляво, да не срутим къщата; пресякох булеварда на _рали Париж-Дакар_, качих левия тротоар, затиках като снегорин количка жар от близката фурна за ръчен хляб; _снегоринът_ пък помете опашката бабички за кисело мляко… и стана микс от жарки бабички в кисело мляко. Тури му пепел, колкото поеме! Златото _излезе роднина_ с всички; натоварихме най-дефектните и къде-къде, в близкото здравно заведение — _Родилното_. Много им се зарадваха като потенциални родилки. Подписаха, че нямат претенции. Златото ме закле да казвам, че не ми е сефте и — на полигона. За час ме квалифицира! До казармата смучех бензин от камионите и возех инструкторите по селата на сборове и седенки. Опознах Родината и я обикнах! Станах водач на _МПС_ — един път!… Път и половина, близо два!
