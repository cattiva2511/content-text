P>
	(И ето — тя завинаги си тръгна.)
	Не лъжа — бих желала да умра.
	Тя плачеше, когато ме напусна.

	Течаха топли нейните сълзи:
	„Ах, колко съм отчаяна, Сафо.
	Кълна ти се — не искам да си ида.“

	Отвърнах й: „Иди си с радост, мила,
	и спомняй си за мене със добро,
	защото съм привързана към тебе.

	Аз искам пак сега да ти припомня
	красивите и нежни часове,
	които ни двете преживяхме…

	От рози, виолетки, минзухар
	венци плетеше многоцветни ти
	до мене и се кичеше със тях.

	С венци, изплетени от цветове,
	обвиваше ти нежната си шия…
	Върху косите си благоухания

	разливаше — от мента и босилек —
	или на мекото легло до мене
	отпусната почиваше блажено…“
P$
