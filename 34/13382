P>
	Не катъри — яхват си краката,
	златен поглед имат — не пари
	и по пътищата на съдбата
	скитат парцаливи и добри.

	Умният ги пъди със съвети,
	глупавият гледа ги със страх,
	мръщят се девиците предвзети
	и децата плезят се след тях,

	че с противен, смешен, страшен вид е
	всеки — и безшумно, и за миг
	те пред нас изникват в мрачините
	като сън кошмарен на болник;

	и в ръце с раздрънкани китари
	те размахват волно пръст корав,
	гъгнат песните си странни, стари —
	целите носталгия и гняв.

	И през смях и сълзи безсърдечно
	ни досаждат — дълго, с часове! —
	с любовта към всичко вековечно,
	древни мъртъвци и богове…

	Но вървете, скитници презрени,
	прокълнати, вечно сред позор,
	покрай бездни, брегове студени,
	под небесния невиждащ взор.

	Свързаха се хора и природа,
	за да ви накажат пак с тегла
	за това, че — горди и в несгода! —
	тръгнали сте с вдигнати чела.

	Хулят ви — човек докрай ще губи,
	щом живее с пламенни мечти;
	кой в света от ударите груби
	вашите чела ще защити?

	Юли ви гори и януари
	чак до костите ви ледени,
	тръните бодат телата стари,
	треската облива ви с вълни.

	Гонят ви и всички ви проклинат,
	и смъртта щом дойде някой ден —
	вълците с погнуса ще отминат
	край трупа ви сгърчен и студен.
P$
