P>
	Отдавна, преди много, тъй много лета,
	в едно царство в приморски земи,
	девойка живя, нека знаете това,
	тя казваше се Анабел Ли.
	Живя там тази девойка с мисъл една —
	с любов вечна мене да дари.

	Дете бе още тя, дете също бях аз
	в това царство в приморски земи,
	но обичахме се с обич дивна тогаз —
	аз и моята Анабел Ли.
	Заради таз обич серафими над нас
	пожелаха ни с чувства най-зли.

	И стана така, че преди много лета,
	в това царство, обвито в мъгли,
	зад облак скрил се, вятър леден връхлетя;
	той мойта Анабел Ли уби.
	Дойдоха роднини знатни, чули вестта,
	и отнеха я от мен, уви.
	Те във гроба скриха навеки паметта
	в това царство на морски мъгли.

	Ангели в рая, не познали любовта,
	да завиждат способни били.
	Да, аз знам: затова —  знаят всички сега
	в това царство в приморски земи —
	зад облак скрил се, вятър леден връхлетя;
	уби той мойта Анабел Ли.

	О, как силна беше обичта ни тогаз!
	Нечувана по тези земи!
	Така други не биха могли.
	И нито ангелите райски в този час,
	нито земните демони зли,
	ще разделят нашите души.
	Ах, моя свидна Анабел Ли!

	Щом изгрее луна, все бленувам с тъга
	за прекрасната Анабел Ли
	и живея с мечта за таз нежна снага
	на богинята Анабел Ли.
	А щом падне нощта, лягам аз до гръдта
	на моята любов, невеста и съдба,
	и пак сме заедно както преди
	там в гроба й до морските вълни.
P$
