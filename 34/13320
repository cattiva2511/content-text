P>
	… от Сардион*
	[* _Сардион_ — също и Сарди, столицата на малоазийското царство Лидия.]
	тук мисълта ми често се завръща.

	Когато заедно живяхме,
	за Аригнота беше ти богиня
	и твойта песен бе за нея всичко.

	Сега блести тя сред лидийските
	жени — както розовопръстата луна
	на залез превъзхожда всичките звезди.

	Като луна блестяща, чиста,
	която свойта светлина разлива
	върху соленото море и пъстрите поляни.

	Тогава чистата роса блести
	и розите затворени ухаят,
	и кичестите цветове в полето.

	Но след като тъй много скита тя,
	си спомня пак за милата Атида,
	сърцето й в желание потръпва,

	скръбта тежи в душата й и тя
	зове ни със пронизващ глас за среща
	и тоя зов загадъчен и таен

	нощта хилядократно преповтаря
	и ехото далечно го донася
	през морските вълни, които ни делят.
P$
