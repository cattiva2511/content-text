P>
	Не пише моят син, защо, не знам.
	Писмото за Великден бе последно.
	За мен си спомнял с радост, казва там,
	и ме обичал много, извънредно.

	Откак бях с него, дните все броя —
	година и половина вече става.
	Понякога край релсите стоя,
	щом за Берлин — той там е — влак минава.

	Веднъж дори си купих и билет,
	насмалко за Берлин да отпътувам!
	Но след това отново чаках ред,
	билета върнах — где ще пренощувам?

	Любима имал, даже бил сгоден.
	Очаквам снимката й със тревога.
	Ще викне ли на сватбата и мен?
	Възглавка да им избродирам мога.

	Не зная тя харесва ли везма…
	И люби ли го, както той жадува?
	Понякога се чувствам тъй сама.
	Нима по-нежен син не съществува?

	А хубаво живеехме си двама! —
	В един дом… И в един и същи град.
	Вън свири влакът… Сън за мене няма.
	Дали синът ми кашля в този хлад?

	Остави ми той детските обуща.
	Голям е днес и опустя домът.
	Седя и мъката не ме напуща.
	Защо децата трябва да растат?
P$
@@	1929
