D>
	Посвещава се на вас
	Нека Вълшебството ви отвори вратите към един нов свят и ви изпълни с радост до края на дните ви.
	Това е намерението ми за вас и за целия свят.
D$

E>
	„Тъй ще имаш славата на целия свят.“
@	Изумруденият скрижал (ок. 5000 — 3000 г.пр. Хр.)
E$

>	Благодарности

	Когато пиша книга, съзиданието започва с радост и уединение; аз съм насаме с Вселената. След това постепенно кръгът се разширява и включва все повече хора, които допринасят с опита си, за да може накрая новата книга да стигне в ръцете ви. Ето кои хора участваха в постоянното разширяване на кръга на сътворението, благодарение на който „Вълшебството“ стана реалност.
	_Благодаря, благодаря, благодаря_: на дъщеря ми Скай, която работеше неуморно с мен по редакцията заедно с Джош Голд, който допринесе с научните си знания и изследователски умения, помогнали да обединя достиженията на науката със словата на религията.
	Благодаря на редактора ми Синди Блек от „Бионд Уърдс“ за прямия й подход и провокативните въпроси, които ме направиха по-добър автор. Благодаря на Ник Джордж за творческата му визия, която улови вълшебството чрез художественото оформление на книгата — вътрешно и на първа корица.
	Благодаря на Шеймъс Хор и Карла Торнтън от „Гоузър Медия“ за изпълнението на графичния дизайн и странирането на книгата. Благодаря на екипа на „Тайната“, който помогна на тази нова книга да види бял свят и на когото се опира целия ми труд; специално благодаря на сестра ми Джан Чайлд, която оглавява целия издателски екип; Андреа Киър, която оглавява неотразимия ни творчески екип; Пол Харингтън и сестра ми Гленда Бел, които заедно с Рафаел Килпатрик и останалите колеги създадоха вълшебните снимки в книгата. Благодаря и на останалите членове на екипа на „Тайната“ за незаменимата им работа зад кулисите: Дон Зик, Марк О’Конър, Майк Гардинър, Лори Шарапов, Кори Йохансинг, Чи Лий, Питър Бърн и дъщеря ми Хейли.
	_Благодаря, благодаря, благодаря_ на издателствата „Атрия Букс“ и „Саймън енд Шустър“: на Каролин Рийди, Джудит Кър, Дарлин Де Лило, Туисни Фан, Джеймс Първин, Кимбърли Голдстайн и Изолда Сауър. Този великолепен екип е благословение за мен.
	_Благодаря, благодаря, благодаря_ на Анхел Мартин Велайос за духовните напътствия, любовта и мъдростта, на сестра ми Полин Върнън и скъпите ми приятели и семейство за непрестанната им подкрепа и ентусиазираното им отношение към работата ми. Отдавам най-дълбока благодарност и на великите личности, живели преди хилядолетия, които са открили истините на живота и са ги оставили записани, тъй че днес да ги намерим точно в правилния момент — този неуловим момент, в който животът ни се променя, защото очите ни са се отворили да видят, а ушите ни — да чуят.


>	Вярвате ли във вълшебства?

E>
	„Вълшебствата никога не се случват на хора, които не вярват в тях.“
@	Роалд Дал (1916 — 1990) Писател
E$

	Помните ли как като дете бяхте изпълнени с възхита и удивление от живота? Той бе вълшебен и вълнуващ и дори най-малките неща бяха изключително интригуващи. Впечатляваше ви скрежът по стръкчетата трева, пърхането на пеперудата покрай вас или някое по-странно листо или камъче на земята.
	Колко бяхте развълнувани, когато ви падна зъбчето — това означаваше, че ще ви посети Феята на зъбчетата и ще броите дните до вълшебната коледна нощ! Дори и да нямахте представа как Дядо Коледа успява да стигне до всяко дете за една нощ, той някак се справяше с тази непосилна задача и не ви подведе нито веднъж.
	Северните елени можеха да летят, в градината имаше феи, домашните животни ви изглеждаха като хора, играчките имаха индивидуалност, мечтите се сбъдваха и можехте да докоснете звездите. Сърцето ви преливаше от радост, въображението ви не познаваше граници и вие вярвахте, че животът е вълшебство!
	Мнозина от нас като деца са изпитвали силното, наситено чувство, че всичко е добро, че всеки ден обещава нови вълнения и приключения и че никога нищо не може да ви отнеме радостта от вълшебството на заобикалящия ви свят. С годините обаче сме се превърнали във възрастни и отговорностите, проблемите и трудностите са взели своя дан. Простили сме се с илюзиите; вълшебството, в което сме вярвали като деца, е избледняло и се е изгубило. Това е една от причините, поради които възрастните обичат да са около деца — тяхната компанията им помага отново, макар и само за миг, да се докоснат до това отминало чувство.
	Искам да ви кажа, че вълшебството, в което някога вярвахте, е истинско; това, което не е вярно, е гледната точка на възрастните с разбити илюзии. Вълшебството на живота е _истинско_ — точно толкова, колкото и самите вие. Всъщност животът може да е далеч по-чуден, отколкото сте си представяли като дете; той може да спира дъха ви, да ви удивлява и вълнува много повече, отколкото досега. Ако знаете какво да направите, за да може вълшебството да се сбъдне, ще заживеете живота на мечтите си. Тогава няма да може да се начудите как изобщо сте могли да престанете да вярвате във вълшебството на живота!
	Летящи елени може да не видите; _ще_ видите обаче неща, за които винаги сте мечтали — това, за което дълго сте копнели, внезапно ще се осъществява в реалността. Никога няма да разберете как точно са се стекли нещата, за да се сбъднат мечтите ви, защото вълшебството се случва в невидимия свят — а това е най-вълнуващото!
	Готови ли сте отново да ви се случи вълшебство? Готови ли сте да се изпълвате всеки ден с трепет и възхита, както когато бяхте дете? Пригответе се за вълшебството!
	Приключението ни започва преди две хиляди години, когато едно знание, способно да промени живота ви, бива скрито в свято писание…


>	Разкриването на една велика тайна

	Следващите думи са от Евангелието на Матея в светите писания. Векове наред те са били обвити в мистицизъм, били са неразбирани и тълкувани неправилно от мнозина.
C>
	„Който има, нему ще се даде, и ще има изобилие. Който няма, от него ще се отнеме и това, което има.“
C$
	Трябва да си признаем, че на първо четене този текст изглежда несправедлив. Той сякаш твърди, че богатите ще стават още по-богати, а бедните — още по-бедни. Тук обаче има една тайна, която чака да бъде разбудена. Когато я разгадаете, пред вас ще се открие цял нов свят.
	Отговорът, убягвал на мнозина през вековете, се крие в скритата дума: __благодарност__.
C>
	„Който има __благодарност__, нему ще се даде, и ще има изобилие. Който няма __благодарност__, от него ще се отнеме и това, което има.“
C$
	Откровението за тази скрита дума разкрива ясно значението на загадъчния текст. Изминали са две хиляди години от записването на тази мъдрост, но тя продължава да важи със същата сила и днес: ако не отделите време да изразите благодарността си, няма да получите нищо повече, като ще изгубите и това, което имате. Обещанието за вълшебството, което ще се случи заради благодарността, е в следните думи: _ако си благодарен, ще получиш повече, и то в изобилие_!
	Обещанието за благодарността в Корана е не по-малко недвусмислено:
C>
	„И прогласи вашият Господ: ’Ако сте признателни, Аз непременно ще ви надбавя. А ако сте неблагодарни, мъчението Ми е сурово.`“
C$
	Каквато и религия да изповядвате, независимо дали сте вярващ, или не, тези думи от Светите писания и Корана важат в живота ви. Те са свързани с един фундаментален научен и вселенски закон.


	_Това е всеобщ закон_
	Силата на благодарността е всеобщ закон, който управлява целия ви живот. Съгласно „закона за привличането“, на който е подчинена цялата енергия в нашата Вселена, подобните неща се привличат — като се започне от формирането на атома и се стигне до движението на планетите. Именно благодарение на закона на привличането клетките на всяко живо същество, както и на неживите тела в материалния свят, се държат заедно. Във вашия живот законът въздейства чрез мислите и чувствата ви, тъй като те също са енергия и каквото и да помислите, каквото и да почувствате, вие привличате още от същото към себе си.
	Ако си кажете „Не харесвам работата си“, „Не ми стигат парите“, „Не мога да намеря идеалния си партньор“, „Не мога да си платя сметките“, „Май се разболявам“, „Той/тя не ме цени“, „Не се разбирам с родителите си“, „Имам проблеми с детето“, „Животът ми е пълна каша“ или „Бракът ми е пълен провал“, то по закон следва да привлечете още от тези преживявания.
	Ако обаче си мислите за нещата, за които сте благодарни, като например „Обичам работата си“, „Семейството ми много ме подкрепя“, „Тази отпуска беше най-хубавата в живота ми“, „Днес се чувствам превъзходно“, „Никога досега не са ми връщали толкова голяма сума от данъци“, „Този уикенд си изкарахме страхотно със сина ми на къмпинга“ и сте изпълнени с искрена благодарност, законът на привличането повелява, че ще привлечете още такива неща в живота си. Точно както магнитът привлича метала, благодарността ви ще действа магнетично и колкото повече се изпълвате с нея, толкова повече изобилие ще привличате. Това е всеобщ закон!
	Сигурно сте чували да казват „Където е текло, пак ще тече“, „Каквото си сял, това ще жънеш“, „Каквото повикало, такова се обадило“. Всички тези поговорки се позовават на същия закон и илюстрират един и същ вселенски принцип, открит от великия учен Исак Нютон.
	Сред научните открития на Нютон са законите на механиката, един от които гласи:
	_Всяко действие има равно по големина и противоположно по посока противодействие._
	Когато приложим идеята за благодарността към закона на Нютон, той би прозвучал така: всяко действие на _даване_ на благодарност винаги провокира противоположната реакция на _получаване_. Полученото винаги е равно на количеството благодарност, която сте дали. Това означава, че всяко действие на изразяване на благодарност, задвижва получаване в отговор! Колкото по-искрена и дълбока благодарност изпитвате (с други думи колкото _повече_ благодарност давате), толкова _повече_ ще получите.


	_Златната нишка на благодарността_
	За силата на благодарността се е проповядвало и тя се е практикувала още преди хиляди години, както говорят първите сведения за историята на човечеството. Тя се е предавала през вековете, прескачайки границите на континентите, пропивайки една след друга различни цивилизации и култури. В сърцевината на всички основни религии — християнството, исляма, юдаизмът, будизмът, сикхизмът и индуизмът — се говори за благодарност.
	Мохамед казва, че благодарността за изобилието, на което се радваш, е най-добрата гаранция, че то ще продължи.
	Буда казва, че нямаме причина, за да правим друго, освен да сме благодарни и да се радваме.
	Лаодзъ казва, че ако се радваш за настоящото състояние на нещата, целия свят ще ти принадлежи.
	Кришна казва, че каквото и да му се предложи, той го приема с радост.
	Цар Давид говори, че трябва да сме благодарни за целия свят, за всичко, което е между небето и Земята.
	Иисус пък казваше „благодаря“, преди всяко чудо, което извършваше.
	Практикуването на благодарност е в корена на повечето традиции на коренното население — от австралийските аборигени до африканските масаи и зулуси, от американските навахо, шуони и чероки, до таитянците, ескимосите и маорите.
C>
	„Когато станеш сутрин, благодари за сутрешната светлина, за това, че си жив и силен. Благодари за храната си и за радостта от живота. Ако не виждаш за какво да благодариш, грешката е само твоя.“
@	Текумзе (1768 — 1813) — вожд на американските индианци шуони
C$
	Историята е пълна със знаменити личности, които са изразявали благодарността си. Техните постижения ги нареждат сред най-великите личности, живели някога: Ганди, Майка Тереза, Мартин Лутър Кинг, Далай Лама, Леонардо да Винчи, Платон, Шекспир, Езоп, Блейк, Емерсън, Дикенс, Пруст, Декарт, Линкълн, Юнг, Нютон, Айнщайн и много, много други.
	Научните открития на Айнщайн успяват да променят начина, по който възприемаме вселената. Когато го питат за монументалните му постижения, той винаги благодари на други хора. Един от най-великите умове на всички времена е благодарил на други хора за свършената от тях работа над сто пъти на ден!
	Чудно ли е тогава, че толкова много от загадките на живота са били открити на Алберт Айнщайн? Чудно ли е, че той прави едни от най-великите научни открития в историята? Той е практикувал благодарност всеки ден от живота си и в резултат е получил изобилие под най-различна форма.
	Когато запитали Исак Нютон как е стигнал до своите научни открития, той отговорил, че те се дължат на факта, че е бил стъпил на плещите на титани. Исак Нютон, който наскоро бе обявен чрез гласуване за човека с най-голям принос към науката и човечеството, също е бил _благодарен_ на хората, живели преди него.
	Учените, философите, изобретателите, откривателите и пророците, които са практикували благодарност, са жънели нейните резултати. Повечето от тях са съзнавали присъщата й сила. Въпреки това силата на благодарността все още е неизвестна за повечето хора днес, тъй като за да станеш свидетел на вълшебството на благодарността в своя живот, трябва да я изразяваш!


	_Моето откритие_
	Моята история е идеален пример за това какъв е животът, когато човек е невеж по отношение на благодарността, и какво става, когато я превърне в част от живота си.
	Ако преди шест години ме бяха запитали дали съм благодарен човек, щях да отговоря: „Да, със сигурност съм. Казвам «благодаря», когато ми дадат подарък, когато някой ми отвори вратата или когато направят нещо за мен.“
	Истината е, че изобщо не бях благодарна. Не знаех какво означава да си благодарен _наистина_. Фактът, че просто произнасях думата _благодаря_ в определени случаи, определено не ме правеше благодарен човек.
	Лишеният ми от благодарност живот бе доста труден. Бях затънала в дългове, които всеки месец малко по малко се увеличаваха. Работех много, но финансовото ми положение все не можеше да се подобри. В опита си да посрещам задълженията по неспирно нарастващите ми дългове живеех под постоянен стрес. Взаимоотношенията ми се лашкаха от едната крайност в другата — ту нормални, ту съсипващи, тъй като времето все не ми стигаше за когото и да било.
	В периодите, в които можех да се нарека „здрава“, в края на деня неизменно се чувствах като парцал и редовно се простудявах — не пропусках вирус всеки сезон. В моментите, прекарани с приятели или когато отивах на почивка, се чувствах щастлива, но след това се налагаше да си сърбам попарата — трябваше да наваксвам с работата, за да успея да си платя за тези удоволствия.
	Аз не живеех. Аз оцелявах — от ден за ден, от сметка до сметка. Щом успеех да реша някой проблем, веднага се появяваха нови.
	Тогава обаче се случи нещо, което промени целия ми живот. Открих една тайна за живота и в резултат започнах наред с други неща и да изразявам благодарността си всеки ден. В резултат всичко в живота ми се промени и колкото повече изразявах благодарност, толкова по-чудотворни бяха резултатите. Животът ми наистина се превърна във вълшебство.
	За пръв път приключих с дълговете и скоро след това имах достатъчно пари, за да направя всичко, което искам. Проблемите във взаимоотношенията, работата и здравето ми изчезнаха и вместо всекидневно да се боря с препятствия, към мен едно след друго заваляха хубави неща. Здравето ми коренно се подобри, изпълних се с енергия и се чувствах по-добре, отколкото когато бях на двайсет. Взаимоотношенията ми се изпълниха със смисъл и за няколко месеца преживях много повече хубави моменти със семейството и приятелите си, отколкото за целия ми живот дотогава.
	Най-голямата промяна бе, че се чувствах по-щастлива, отколкото си представях, че е възможно да се чувства човек. Бях изпълнена с блаженство. Благодарността промени мен и това се отрази по чудотворен начин на целия ми живот.


>	Дайте път на вълшебството в живота си

	Който и да сте, където и да сте, в каквито и обстоятелства да се намирате, вълшебството на благодарността ще промени целия ви живот!
	Писали са ми хиляди хора във възможно най-тежки ситуации, които са променили напълно живота си, щом са започнали да изразяват благодарност. Била съм свидетел на случаи, в които хората оздравяват по чудотворен начин, въпреки че е изглеждало, че няма никаква надежда. Виждала съм как се спасяват бракове и съсипаните взаимоотношения стават прекрасни. Виждала съм как хората се издигат над мизерията и започват да просперират; виждала съм и как се прощават с депресията и се изстрелват в живот, изпълнен с радост и удовлетворение.
	Благодарността може да внесе чудотворна промяна във взаимоотношенията ви, изпълвайки ги с радост и смисъл, независимо от състоянието им в момента. Благодарността може по вълшебен път да ви донесе повече успех, тъй че да се сдобиете с парите, които са ви необходими, за да правите това, което искате. Тя ще подобри здравето ви и ще ви дари с щастие, което надминава всичките ви очаквания. Благодарността ще извърши своето чудо и ще задвижи кариерата ви, ще увеличи успеха ви и ще ви донесе мечтаната работа или това, което искате да правите. На практика, каквото и да искате да бъдете, правите или имате, можете да го постигнете чрез благодарност. Вълшебната сила на благодарността ще превърне живота ви в съкровище!
	Когато практикувате благодарност, ще разберете защо някои неща в живота ви не са вървели и защо други липсват. Когато превърнете благодарността в начин на живот, всяка сутрин ще се събуждате развълнувани, че сте живи. Всичко ще се случва без напъни и вие ще се чувствате лек като перце и по-щастлив от когато и да било. Може и да срещате трудности в живота, но ще знаете как да се справите с тях и да си извадите поука. Всеки ден ще бъде едно вълшебство; то ще изпълва живота ви повече, отколкото когато сте били дете.


	_Има ли вълшебство в живота ви?_
	Още сега можете да разберете доколко благодарността присъства в живота си. Достатъчно е да се замислете върху основните области от живота си: пари, здраве, щастие, кариера, дом и взаимоотношения. Областите от живота ви, в които има изобилие и са прекрасни, са областите, в които сте отдавали благодарност и в резултат на това се радвате на изобилие. Всяка област, в която липсва изобилие и не е прекрасна, е такава поради липсата на благодарност.
	Толкова е просто и е факт: когато не сте благодарни, не можете да получите повече в замяна. Това е така, защото блокирате действието на вълшебството и спирате потока, който ви носи още здраве, подобряване на взаимоотношенията, увеличаване на радостта и парите и напредък в работата, кариерата или бизнеса. За да _получите_, трябва да _дадете_. Такъв е законът. Ако не _отдаваш_ благодарност, отрязваш достъпа си до вълшебството и до възможността да _получиш_ всичко, което искаш в живота.
	Какво всъщност е неблагодарността? Когато не изразяваме благодарност, ние на практика взимаме, ние взимаме нещата в живота си за даденост. Така несъзнателно лишаваме самите себе си. Законът за привличането казва, че подобното привлича подобно, тъй че ако взимаме нещо за даденост, от нас също ще бъде отнето. Не забравяйте, че „който няма __благодарност__, от него ще се отнеме“.
	Със сигурност има неща в живота ви, за които сте били благодарни. За да преживеете вълшебството обаче и да внесете коренна промяна в настоящите си обстоятелства, трябва да практикувате благодарността и да я превърнете в нов начин на живот.


#	Вълшебната формула
C>
	„Знанието е съкровищница, но практиката е ключът към нея.“
@	Ибн Халдун (1332 — 1406) — учен, държавник
C$
	Древните митове и легенди говорят, че за да отключи вълшебството, човек трябва първо да каже „вълшебното заклинание“. Същото е и с вълшебството, отключвано от благодарността — първо трябва да кажем вълшебната думичка _благодаря_. Няма как да ви опиша с думи истинското значение на думата _благодаря_ за вашия живот. За да живеете с благодарност, за да преживеете вълшебството в живота си, трябва съзнателно да започнете да изричате и чувствате думата _благодаря_ повече, от която и да е друга дума. Тя трябва да се превърне във ваша идентичност. _Благодаря_ е мостът между положението, в което се намирате сега, и животът на мечтите ви.
	Вълшебната рецепта:
	1. Съзнателно мислете и произнасяйте вълшебната дума _благодаря_.
	2. Колкото повече мислите и съзнателно произнасяте вълшебната дума _благодаря_, толкова повече благодарност ще чувствате.
	3. Колкото повече съзнателно мислите за благодарност и я чувствате, толкова повече изобилие ще получавате.
	Благодарността е чувство. Тъй че крайната цел в практикуването на благодарност е стремежът съзнателно да я _изпитвате_ колкото се може по-дълбоко. Силата на тази емоция ускорява действието на вълшебството. Законът на Нютон е: едно към едно — получаваш точно толкова, колкото си дал. Това означава, че ако чувството за благодарност расте, резултатите ще се увеличат _съответстващо_! Колкото по-автентично е усещането ви, колкото по-искрена благодарност изпитвате, толкова по-бързо ще се промени живота ви.
	Когато откриете колко малко практика ви е необходима, колко лесно е да превърнете благодарността в част от всекидневието си и когато станете свидетели на чудотворните резултати в собствения ви живот, никога повече няма да искате да се върнете към предишния си живот.
	Ако благодарите по малко, от време на време, промяната в живота ви ще е малка. Ако изпитвате благодарност силно, често и ежедневно, животът ви ще се промени коренно и по начин, който не сте могли да си представите.


#	Вълшебната книга
C>
	„Когато благодарим за нещо, не трябва никога да забравяме, че фактът, че ценим нещо, се изразява не толкова в произнесените думи, а в съответствието на живота ни с тях.“
@	Джон Кенеди (1917 — 1963) — 35-и президент на САЩ
C$
	В тази книга има 28 чудотворни практики, създадени специално, с цел да ви помогнат да се научите как да използвате вълшебната сила на благодарността, за да внесете революционна промяна в здравето, парите, работата и взаимоотношенията си, а също и да осъществите не само най-малките си желания, но и най-големите си мечти. Ще се научите също как да практикувате благодарността, за да разрешите проблемите и да промените всяка негативна ситуация.
	Докато четете, това знание, което има потенциала да промени живота ви, ще ви грабне. Ала ако не приложите на практика наученото, знанието ще изтече през пръстите ви и привлечената от вас възможност да промените с лекота живота си ще бъде изгубена. За да не ви се случи това, трябва да практикувате благодарността в продължение на минимум 28 дни, тъй че тя да заплоди подсъзнанието ви и цялото ви същество на клетъчно ниво. Само така животът ви ще се промени завинаги.
	Упражненията трябва да се изпълняват не по-малко от 28 последователни дни. Това ви позволява да направите благодарността навик и нов начин на живот. Когато съзнателно положите усилия да сте благодарни ден след ден, може да сте сигурни, че ще видите чудото — при това бързо!
	Всяко упражнение по вълшебство е съкровищница с тайни поучения, които ще ви дарят с огромно знание. С всяко едно от тях ще разбирате все повече за начина, по който функционират нещата в живота и за това колко лесно е да заживееш мечтите си.
	Първите дванайсет упражнения използват вълшебната сила на благодарността за това, което имате днес и това, което сте получили в миналото, тъй като ако не сте благодарни за това, което имате и това, което сте получили, вълшебството няма да се осъществи и вие няма да получите повече. Тези първи дванайсет упражнения ще задвижат вълшебството начаса.
	Следващите десет упражнения използват вълшебната сила на благодарността за вашите желания. Чрез тях ще можете да осъществите мечтите си и да видите как обстоятелствата в живота ви се променят по чудотворен начин!
	Последните шест упражнения ще ви изведат на съвсем ново ниво, където ще попивате благодарност с всяка клетка на тялото и съзнанието си. Ще се научите как да използвате вълшебната сила на благодарността, за да помагате на другите хора, да решавате проблеми и да подобрявате всяка негативна ситуация или обстоятелство, с което може да се сблъскате.
	Няма нужда да освобождавате дни специално за това, тъй като всяко от упражненията е създадено така, че да пасне на ежедневието ви, независимо дали ще го правите в работен ден, през уикенда, празниците или когато сте на почивка. Благодарността е преносима — може да я носите със _себе_ си, където и да отидете и чудото се случва там, където _сте_!
	Ако пропуснете някой ден, вероятно ще изгубите част от набраната скорост. За да не намалее вълшебството, бройте три дни назад и повторете упражненията оттам.
	Някои упражнения се правят сутрин, а други — през деня, тъй че нека още щом станете, първо да прочетете упражнението за деня. Някои ще трябва да прочитате от предишната вечер, тъй като те започват със събуждането ви — ще ви предупредя, когато трябва да направите това. Не е зле да прочитате упражнението за следващия ден всяка вечер преди лягане, за да сте подготвени. В този случай непременно го прочитайте отново сутринта.
	Ако нямате намерение да изпълнявате последователно всичките 28 упражнения, може да ги използвате и по друг начин. Може да приложите едно упражнение по вълшебство във връзка с конкретна област, която искате да промените в продължение на три последователни дни или една седмица. Може също да прилагате по едно или две упражнения на седмица, като единствената разлика ще бъде, че промяната ще настъпи по-бавно.


	_След тези 28 дни_
	След като направите двадесет и осемте упражнения по вълшебство, може да продължите с някои от тях, за да увеличите действието на вълшебството за конкретна нужда, например здраве или пари, или ако искате да получите мечтаната от вас работа, да постигнете по-голям успех в работата или да подобрите някое взаимоотношение. Друг начин да продължите да практикувате благодарността е да разтворите тази книга на случайна страница — упражнението, на което сте попаднали, е това, което сте привлекли, и затова е най-доброто за вас този ден.
	В края на двадесет и осемте чудотворни упражнения има и препоръки за различни комбинации, в които може да ги използвате, което ще усили чудотворното им действие в конкретни области от вашия живот.
	Можете ли да прекалите с благодарността? Никога! Може ли животът ви да стане прекалено вълшебен? Едва ли! Правете упражненията постоянно, тъй че благодарността да се настани дълбоко в съзнанието ви и да се превърне във ваша втора природа. След 28 дни ще сте пренастроили ума си и ще сте вкоренили благодарността в подсъзнанието си, тъй че тя ще бъде първата ви автоматична реакция на всякакви обстоятелство и събития. Вълшебните ви преживявания ще ви вдъхновяват, тъй като изпълвайки дните си с благодарност, вие ще ги превърнете в изключително преживяване!


	_Какво мечтаете?_
	Много от вълшебните практики са създадени, за да ви помогнат да осъществите мечтите си. Ето защо трябва да си изясните какво искате _всъщност_.
	Седнете пред компютъра или запишете на лист хартия списък с нещата, които наистина искате във всяка област от живота си. Представете си с подробности какъв искате да бъдете, какво искате да правите или имате — във взаимоотношенията, кариерата, финансите, здравето и всяка област, която е важна за вас. Може да навлизате, в каквито искате конкретики, но без да забравяте, че целта ви е просто да изредите нещата, които искате, а не да мислите как ще се сдобиете с тях. Решението на въпроса „как“ ще се намери за вас, когато благодарността извърши своето.
	Ако искате по-добра или пък идеалната работа, представете си всичко, което искате да включва тя. Помислете си за нещата, на които държите, като например каква да е работата, как искате да се чувствате на работа, каква искате да е компанията, за която да работите, какви да са колегите ви, колко време да прекарвате на работа, къде искате да работите и каква заплата искате да получавате. Бъдете много ясен относно това какво искате, като размислите за всички подробности и ги запишете.
	Ако искате пари, за да образовате децата си, измислете подробностите от тяхното образование, включително изберете училището, в което искате да учат, таксите, които трябва да платите, учебниците, храната, облеклото и транспорта, тъй че да знаете точно колко пари ще са ви необходими.
	Ако искате да пътувате, запишете си най-подробно кои страни искате да посетите, колко дълго искате да пътувате, какво искате да видите и направите, къде искате да отседнете и как искате да пътувате.
	Ако искате идеалния партньор, запишете си най-подробно какви качества да притежава той. Ако искате да подобрите взаимоотношенията си, запишете си кои са те и какви искате да бъдат.
	Ако искате да сте по-здрави или силни, представете си какво точно трябва да се подобри в състоянието или тялото си. Ако искате дома — мечта, опишете как точно си представяте всяка стая. Ако желаете конкретни материални неща, като кола, дрехи или уреди, запишете ги.
	Ако искате да постигнете нещо, като да вземете даден изпит, да се сдобиете със степен или спортно постижение, да успеете като музикант, лекар, писател, актьор, учен или бизнесмен или каквото и да е друго, което желаете да постигнете, запишете го възможно най-точно.
	Настоятелно ви съветвам да отделите време да поддържате списък с мечтите си. Записвайте си малките, големите неща или това, което искате в момента, за месеца или годината. Ако се сещате за още неща, добавяйте ги към списъка и когато ги получавате, ги задрасквайте. Един лесен начин да направите списък на желаните от вас неща, е да ги разпределите в категории:
	Здраве и тяло
	Кариера и работа
	Пари
	Взаимоотношения
	Лични желания
	Материални неща
	И след това просто добавяйте желаното в отделните категории.
	Когато изясните нещата, които искате, давате категорична насока за начина, по който искате вълшебната сила на благодарността да промени живота ви и сте готови да се впуснете в най-вълнуващото и завладяващо приключение, което някога сте преживяли!


>	Ден 1
>	Изброяване на благословенията

E>
	„Когато започнах редовно да изброявам с какво съм благословен, целият ми живот се преобърна.“
@	Уили Нелсън (р. 1933) — певец и композитор
E$

	Сигурно сте чували да казват, че трябва човек да си дава сметка за добрите дарове в живота си. Когато се замислите за нещата, за които сте благодарни, когато ги изброявате, правите именно това. Възможно е обаче да не съзнавате, че изброяването на благословенията крие огромна сила — почти няма нещо с по-голям заряд; то е способно да преобърне целия ви живот!
	Когато сте благодарни за нещата, които имате, независимо колко малки може да са те, ще видите как те постоянно се увеличават. Ако сте благодарни за парите си, колкото и да са малко, ще видите как те се увеличават по чуден начин. Ако сте благодарни за някое взаимоотношение, дори да не е идеално, ще видите как по необясними начини то става още по-добро.
	Ако сте благодарни за работата си, дори да не е точно работата — мечта, нещата ще започнат да се променят, тъй че да й се радвате още повече и внезапно ще се появяват всякакви нови възможности да я упражнявате.
	Ако обаче не броим благословенията си, може да изпаднем в клопката несъзнателно да броим негативните неща. Правим го, когато говорим за нещата, които ни липсват. Правим го, когато критикуваме или обвиняваме другите хора, когато се оплакваме от трафика, от опашките, от забавянията, от правителството, от липсата на пари или от времето. Когато изброяваме проблемите, те също се увеличават. Отгоре на това с всяко негативно нещо, което сме изброили, отрязваме пътя на благословенията, които са били на път към нас. Опитвала съм и двете — да броя благословенията и да броя негативните неща — и мога да ви уверя, че броенето на благословенията е единственият начин животът ви да се изпълни с изобилие.
C>
	„По-добре да изгубиш броя на благословенията си, отколкото да изгубиш тях, изброявайки проблемите си.“
@	Малтби Бабкок (1858 — 1901) — писател и духовник
C$
	Веднага щом станете или поне при първа възможност сутрин трябва да изброите добрите дарове в живота си. Може да направите списък на ръка, да ги наберете на компютъра или да използвате специален тефтер или дневник, където да изразявате благодарността си. Днес направете един прост списък от десет благословения в живота си, за които сте благодарни.
	Когато Айнщайн е благодарял, той е мислил _защо_ е благодарен. Когато мислите защо сте благодарен за дадено нещо, човек или ситуация, ще се изпълните с още по-дълбока благодарност. Имайте предвид, че вълшебството на благодарността ще се изяви съобразно дълбочината на вашето чувство! Тъй че срещу всяко нещо в списъка си запишете причината, поради която сте благодарни за него.
	Ето няколко идеи за списъка:
C>
	Толкова съм благословен, че имам …………………(какво?), тъй като ………………..(защо?).
	Толкова съм щастлив и благодарен за ………………..(какво?), тъй като ………………..(защо?).
	Наистина съм благодарен за ………………..(какво?), тъй като ……………….. (защо?).
	Благодаря от цялото си сърце за ………………..(какво?), тъй като ………………..(защо?).
C$
	След като свършите със списъка си с десет благословения, прочетете отново всяко от тях гласно или наум. Завършвайте всяко от тях, произнасяйки три пъти вълшебните думи благодаря, благодаря, благодаря. Почувствайте благодарността за това благословение възможно най-силно.
	За да изпитате по-голяма благодарност, може да сте благодарни на Вселената, Бог, Духа, добрината, живота, висшето ви аз или някаква друга идея, която приемате. Когато насочите благодарността си към нещо или някого, започвате да я чувствате още по-дълбоко, тя набира повече сила и създава още повече вълшебство! Това е причината, поради която коренното население и древните култури са избирали символи като слънцето, към което да насочват своята благодарност. Те просто са използвали физически символи, за да представят вселенския източник на всичко добро и, концентрирайки се върху този символ, изпитвали по-голяма благодарност.
	Изброяването на благословенията е толкова просто и има толкова голям потенциал да промени живота ви, че искам да продължите да добавяте към списъка си по десет нови благословения в продължение на следващите 27 дни. Може да мислите, че е трудно да откриете десет неща, за които сте благодарни всеки ден, но колкото повече се замисляте за това, толкова повече ще осъзнавате колко много неща имате, за които да сте благодарни. Вгледайте се внимателно в живота си: вече сте приели и всеки следващ ден продължавате да приемате толкова много неща. Наистина има толкова много, за което да сте благодарни!
	Може да сте благодарни за дома си, за семейството си, за приятелите си, за работата си, за домашните си любимци. Може да сте благодарни за слънцето, за водата, която пиете, за храната, която ядете и за въздуха, който дишате; без което и да е от тези неща нямаше да сте живи. Може да сте благодарни за дърветата, животните, океаните, птиците, цветята, растенията, синьото небе, дъжда, звездите, луната и красивата ни планета Земя.
	Може да сте благодарни за сетивата си: очите, с които виждате, ушите, с които чувате, устата, с която вкусвате, носа, с който усещате мирис и кожата, с която чувствате. Може да сте благодарен за краката, с които ходите, за ръцете, които използвате да правите почти всичко, гласа, който ви дава възможност да се изразявате и да общувате с другите. Може да благодарите за удивителната си имунна система и всички органи, които поддържат тялото ви, тъй че да можете да живеете. А какво да кажем за великолепния ви човешки ум — не съществува компютърна технология, която да може да се равнява на него!
	Следният списък с теми може да ви напомня за основните области, в които да търсите благословения, за които да сте благодарни. Винаги можете да добавите каквато и да е друга тема, която е важна за вас.
	Области за вълшебна благодарност:
	Здраве и тяло
	Работа и успех
	Пари
	Взаимоотношения
	Увлечения
	Щастие
	Любов
	Живот
	Природа: планетата Земя, въздухът, водата и слънцето
	Материални неща и услуги
	Друга избрана от вас област
	След всяко изброяване на благословенията би трябвало да се чувствате значително по-добре и по-щастливи — мярката за благодарността, която сте изпитали, е доколко се чувствате щастливи. Колкото повече благодарност сте изпитали, толкова по-щастливи ще се чувствате и по-бързо ще се промени животът ви. Някои дни щастието ще ви изпълни съвсем бързо, докато друг път може да отнеме малко повече време. Ако обаче продължавате да изброявате благословенията си всеки ден, ще забележите все по-голяма разлика в начина, по който се чувствате и ще видите как благословенията ви чудотворно се умножават!
	_Вълшебно напомняне_
	Старайте се всеки ден да прочитате упражнението по вълшебство за следващия, тъй като ще има конкретни неща, които трябва да направите предварително.


#	Упражнение по вълшебство номер 1
#	Изброяване на благословенията
	1. Щом станете сутрин, първо направете списък на десет неща, за които сте благодарни.
	2. Запишете защо сте благодарни за всяко от тях.
	3. Прочетете списъка отново на глас или наум. Когато стигнете до края на всеки ред, произнесете три пъти вълшебната дума _благодаря_, _благодаря_, _благодаря_. Изпълнете се с чувството за благодарност за този дар в живота ви.
	4. Повтаряйте първите три стъпки от това вълшебно упражнение всяка сутрин през следващите 27 дни.
	5. Прочетете днес упражнението по вълшебство за утре.


>	Ден 2
>	Вълшебното камъче

E>
	„Размишлявайте върху настоящите благословения, от които всеки човек има много, а не върху отминалите си несгоди, от които всеки има по малко.“
@	Чарлз Дикенс (1812 — 1870) — Писател
E$

	Когато човек започне за пръв път да прави тези упражнения, му е необходимо ден след ден да се концентрира, за да превърне благодарността в навик. Всичко, което ви напомня да бъдете благодарни, ви помага да превърнете живота си в съкровище — именно това е целта на тези вълшебни упражнения.
	Във филма и книгата „Тайната“ Лий Брауър показа какво е направил с вълшебното камъче. Той разказа за бащата, чието дете е било на крачка от смъртта, как той си е послужил с камъчето на благодарността, за да благодари за здравето на детето си и как то е оздравяло по чудотворен начин. Оттогава това камъче се е доказало, помагайки на много хора по света, които са го използвали за пари, излекуване и щастие.
	Първо си намерете камъче. Нека да е малко, за да се побира в дланта ви и да можете да го обхванете с пръсти. Добре е да е гладко, без остри ръбове, да не е тежко и да ви е приятно да го държите.
	Може да намерите вълшебно камъче в градината си, ако имате такава, или в някоя река, поточе, в океана или в парка. Ако сте далеч от такива места, то помолете някой съсед, член на семейството или приятел. Може да използвате и някой ваш скъпоценен камък.
	Когато намерите вълшебното си камъче, сложете го до леглото си, някъде, където ще можете да го виждате, когато си легнете. Разчистете малко място, тъй че да можете лесно да виждате камъчето, когато си легнете. Ако използвате будилник, сложете го до будилника. Когато си легнете тази вечер, вземете камъчето в дланта си и свийте пръсти около него.
	Внимателно прехвърлете наум всички хубави неща, които са се случили през деня и изберете _най-хубавото_, за което сте благодарни. След това произнесете за него вълшебната дума: _благодаря_. Върнете камъчето на мястото му до леглото. Това е всичко!
	През останалите 26 вечери правете същото. Преди да си легнете си спомнете какво се е случило през деня и изберете най-хубавото. С вълшебното камъче в ръка изпитайте най-голяма благодарност за случилото се и кажете благодаря.
	Използването на камъче изглежда много просто, но когато го правите, пред очите ви ще започнат да стават вълшебства.
	За да определите кое е най-хубавото, което ви се е случило през деня, ще трябва да прехвърлите в съзнанието си много хубави неща, които са ви се случили и докато избирате от тях, вие всъщност ще сте благодарни за всичките. Така ще си осигурите и начин да заспивате и да се събуждате с благодарност всеки ден.
	Изброяването на благословенията и вълшебното камъче ще ви помогнат да започвате деня си с благодарност. На практика те са толкова мощни, че заедно ще променят живота ви за няколко месеца. Тази книга обаче е създадена да промени живота ви наистина бързо, като ви предостави множество вълшебни практики. Тъй като благодарността е магнетична и привлича още повече неща, за които да сме благодарни, концентрацията на благодарност за тези 28 дни ще усили магнетизма ви. Така по вълшебен начин ще привличате автоматично всичко, което искате и от което се нуждаете!
	_Вълшебно напомняне:_
	Не забравяйте да прочетете по някое време днес утрешното упражнение по вълшебство, защото за него ще ви трябват няколко снимки.


#	Упражнение по вълшебство номер 2
#	Вълшебното камъче
	1. Повторете трите стъпки от Упражнение по вълшебство номер 1 — Изброяване на благословенията: направете списък с десет благословения. Запишете си защо сте благодарни. Прочетете списъка, като след всяко благословение произнасяте: _благодаря_, _благодаря_, _благодаря_, и се изпълнете с възможно най-дълбока благодарност за този дар в живота ви.
	2. Намерете си вълшебно камъче и го сложете до леглото си.
	3. Преди да заспите тази вечер, вземете в ръка камъчето и си помислете за най-хубавото нещо, което ви се е случило днес.
	4. Произнесете вълшебната дума _благодаря_ за най-хубавото нещо, което ви се е случило днес.
	5. Повтаряйте упражнението с вълшебното камъче всяка от останалите 26 вечери.
	6. Прочетете упражнението по вълшебство за следващия ден.


>	Ден 3
>	Вълшебството във взаимоотношенията

	Представете си, че сте единственият човек на Земята — в такъв случай не бихте имали желание да правите нищо. Какъв смисъл има да нарисувате нещо, щом никой няма да го види? Какъв е смисълът да композирате музика, щом никой няма да я чуе? Какъв е смисълът да изобретявате каквото и да е, след като никой няма да го използва? Няма да има никаква причина да се местите от едно място на друго, тъй като където и да отидете, пак ще е същото — напълно безлюдно. Животът ви ще е лишен от каквото и да било удоволствие или радост.
	Това, което изпълва съществуването с радост, смисъл и цел, са контактите с други хора. Ето защо взаимоотношенията оказват най-голямо влияние върху живота ви. За да изживеете мечтите си е важно да разбирате как взаимоотношенията ви се отразяват на живота ви сега и защо те са най-мощният проводник за благодарност, чрез който да започнете чудотворната промяна на живота си.
	Днес науката потвърждава великата мъдрост на древните. Изследванията показват, че хората, които практикуват благодарност, имат по-близки взаимоотношения, по-здрави връзки със семейството и приятелите си и околните са по-благосклонни към тях. Най-удивителната статистика в изследванията обаче е, че за да може едно взаимоотношение да процъфтява, трябва на всяко _едно_ оплакване от другия човек, мислено или гласно, да има по _десет_ благословения. Ако благословенията са по-малко, взаимоотношението се влошава и ако става въпрос за брак, той най-вероятно ще приключи с развод.
	Когато във взаимоотношенията присъства благодарност, те процъфтяват. Каквото и да е взаимоотношението, когато увеличавате благодарността си, то по чуден начин ще ви носи преливащо щастие и добри неща. Тази благодарност няма да промени само взаимоотношението; тя ще промени и самите вас. Независимо от темперамента ви, благодарността ще ви донесе повече търпение, разбиране, съчувствие и благост. Тя ще ви промени толкова, че няма да можете да се познаете. Дребните ви раздразнения и оплаквания от взаимоотношението ще изчезнат, защото когато сте истински благодарен за даден човек, няма да искате да променяте нищо в него. Няма да критикувате, да се оплаквате, да го обвинявате, тъй като ще сте прекалено заети да сте благодарни за добрите неща в него. На практика няма дори да можете да забележите нещата, от които преди сте се оплаквали.
C>
	„Може да се каже, че сме живи само в тези моменти, в които дълбоко в себе си си даваме сметка за скъпоценните неща, с които разполагаме.“
@	Торнтън Уайлдър (1897 — 1975) — писател и драматург
C$
	Думите са изключително силни, тъй че когато се оплаквате от някого, вие на практика вредите на _самите себе си_. Последствията от недоволството ще се проявят във _вашия_ живот. Съгласно закона за привличането, вие си навличате каквото и да помислите или кажете за друг човек. Именно това е причината, поради която най-великите умове и учители на света ни казват да сме благодарни. Те знаят, че за да можете да получите повече в _собствения_ си живот, за да може самите _вие_ да се радвате на магически растеж, трябва да сте благодарни за хората около вас такива, каквито са. Как бихте се почувствали, ако всички близки ви кажат: „обичам те такъв, какъвто си“?
	Упражнението по вълшебство за днешния ден е да сте благодарни на хората такива, каквито са! Дори и понастоящем всичките ви взаимоотношения да са добри, те ще станат още по-добри чрез това упражнение. Всеки път, когато откриете по нещо в другите, за което да сте благодарни, ще видите как благодарността извършва поразителното си вълшебство и взаимоотношенията ви стават по-здрави, удовлетворяващи и обогатяващи, отколкото някога сте мислели, че могат да са.
	Изберете три от най-близките си взаимоотношения, за които да благодарите. Може да изберете съпругата, сина и баща си или приятеля, бизнес партньора и сестра си. Може да изберете най-добрия си приятел, баба си или чичо си. Може да изберете, които и да е три важни за вас взаимоотношения, стига да имате снимка на въпросния човек. Снимката може да бъде само негова или и на двама ви с него.
	След като изберете трите взаимоотношения и снимките, вече сте готови да задвижите магичното действие на благодарността. Седнете и се замислете за нещата, за които сте най-благодарни във връзка с всеки от тези трима души. Какво ви харесва най-много в този човек? Какви са най-хубавите им качества? Може да сте благодарни за търпението им, за способността им да слушат, за талантите, силата, правилните преценки, мъдростта, смеха, чувството за хумор, очите, усмивката или благото сърце. Може да сте благодарен за нещата, които правите заедно с тях или да си припомните случай, в който този човек е бил до вас, грижил се е за вас или ви е подкрепял.
	След като сте прекарали известно време, мислейки за какво сте благодарни, сложете снимката пред себе си и запишете на тетрадка или на компютъра петте неща, за които сте най-благодарни. Докато изброявате тези пет неща, гледайте снимката на човека. Започвайте всяко изречение с вълшебните думи _благодаря ти_, обръщайки се към човека по име и после запишете за какво сте благодарни.
	Благодаря ти, ………………..(името на човека), за ………………..(какво?)
	Например: „Благодаря ти, Джон, че винаги ме разсмиваш.“ Или: „Благодаря ти, мамо, че ме издържаш, за да уча.“
	Когато приключите със списъка за тримата души, продължете с вълшебното упражнение, като вземете снимките с вас и ги сложите на място, където да може да ги виждате често. Когато през деня погледнете снимката, благодарете на човека, произнасяйки вълшебните думи благодаря ти, придружени от неговото име.
	_Благодаря ти_, Хейли.
	Ако сте в движение, носете снимките в чантата или джоба си и се постарайте да ги поглеждате по три пъти на ден, следвайки същата процедура.
	Сега вече знаете как да използвате вълшебната сила на благодарността, за да преобразите взаимоотношенията си, превръщайки ги във вълшебство. Въпреки че тази книга не го изисква това, може да използвате упражнението всеки ден, за да станат всичките ви взаимоотношения прекрасни. Може да го използвате и за едно взаимоотношение колкото пъти искате. Колкото повече благодарите за добрите неща във взаимоотношенията си, толкова по-бързо ще се променят всички взаимоотношения в живота ви.


#	Упражнение по вълшебство номер 3
#	Вълшебни взаимоотношения
	1. Повторете трите стъпки от Упражнение по вълшебство номер 1 — Изброяване на благословенията: направете списък с десет благословения. Запишете си защо сте благодарни. Прочетете списъка, като след всяко благословение произнасяте: _благодаря, благодаря, благодаря_, и се изпълнете с възможно най-дълбока благодарност за този дар в живота ви.
	2. Изберете три от най-близките си взаимоотношения и съберете снимки на тези хора.
	3. Държейки снимката пред себе си, запишете си в тефтера или на компютъра __пет__ неща, за които сте най-благодарни за всеки от тези хора.
	4. Започнете всяко изречение с вълшебната дума _благодаря_, като добавите името на човека и конкретно за какво сте благодарни.
	5. Носете трите снимки със себе си днес, или ги сложете на място, където ще ги виждате често. Погледнете ги поне три пъти, говорете с човека на снимката и му благодарете, произнасяйки вълшебните думи _благодаря ти_, последвани от името му. _Благодаря ти, Хейли._
	6. Когато си легнете, вземете Вълшебното камъче в ръка и произнесете вълшебната дума _благодаря_ по отношение на _най-хубавото_ нещо, което ви се е случило днес.


>	Ден 4
>	Вълшебството в здравето

E>
	„Най-голямото богатство е здравето.“
@	Вергилий (70 г.пр. Хр. — 19 г.пр. Хр.) — римски поет
E$

	Здравето е най-ценното нещо в живота, и въпреки това често го взимаме за даденост. Много от нас се замислят за него единствено, когато го изгубят. Тогава ни осенява прозрението, че без здраве нямаме нищо.
	Има една италианска поговорка, която много добре изразява истината по отношение на здравето за много от нас: „Който се радва на добро здраве, е богаташ, макар и да не го знае.“ Макар че рядко се замисляме за него, когато сме добре, всички знаем от личен опит колко верни са тези думи — достатъчно е само да прекараме нещо съвсем прозаично като настинка или грип, което да ни прикове на легло. Когато не сте добре, единственото, което искате, е да се почувствате по-добре. Нищо друго няма значение, освен отново да си върнете здравето.
	Здравето е дар от живота; то е нещо, на което се радвате и получавате всеки ден. Към всичко, което правим, за да сме здрави, трябва да добавим и благодарност за здравето си, за да продължим да го получаваме!
	__Не забравяйте:__
	„Който има благодарност (за здравето), нему ще се даде, и ще има изобилие; а който няма благодарност (за здравето), от него ще се отнеме и това, което има.“
	Може би познавате хора, които са се постарали да живеят здравословно и въпреки това са изгубили здравето си. _Отдаването_ на благодарност в замяна на здравето, което _получаваме_, е жизненоважно. Когато сте благодарни за здравето си, вие не само ще поддържате настоящото си здраве, а в същото време ще задействате вълшебството, увеличавайки потока на здраве към себе си. Ще започнете да виждате и непосредствени признаци за подобрение в здравето си. Дребните болежки, оплаквания, пъпчици, белези или петна ще започнат тайнствено да изчезват и ще забележите чувствително увеличение на енергията, жизнеността и щастието ви.
	Както ще разберете в едно от следващите упражнения, чрез ежедневното отдаване на благодарност за здравето можете да подобрите зрението, слуха и всичките си сетива, както и всяка друга функция на тялото. При това — магически!
C>
	„Благодарността е ваксина, противоотрова и противовъзпалително средство.“
@	Джон Хенри Джаует (1864 — 1923) — презвитериански проповедник и автор
C$
	Степента, в която сте благодарни за здравето си, е степента, в която то ще се подобрява по вълшебен начин; степента, в която сте неблагодарни, е точно степента, в която то ще се влошава. Животът с влошено здраве означава, че енергията, жизнеността, имунната ви система, ясната мисъл и всяка друга функция на тялото и ума ви ще бъдат отслабени.
	Да сте благодарни за здравето си означава, че ще продължите да получавате още здраве, за което да сте благодарни, и същевременно ще освободите тялото и ума си от стрес и напрежение. Научните изследвания показват, че стресът и напрежението са коренът на много заболявания и че хората, които практикуват благодарност, се излекуват по-бързо и има вероятност да живеят седем години по-дълго!
	Можете да разберете доколко сте били благодарни по състоянието на здравето си. Би трябвало да се чувствате възхитително всеки ден. Ако чувствате тежест или животът ви е тежък и всичко ви коства сериозни усилия, или ако не се чувствате млади за възрастта си, значи здравето ви е влошено. Една от основните причини за тази загуба на жизненост е липсата на благодарност. Всичко това обаче ще се промени, тъй като ще използвате магическата сила на благодарността по отношение на здравето!
	Упражнението по Вълшебство за здраве започва с изчитането на текста за здравето, който следва по-долу. След като изчетете изписаното в курсив за определена част от тялото си, затворете очи и го повторете наум, като се изпълните с колкото се може по-дълбока благодарност за тази част на тялото си. Помнете, че когато мислите за това _защо_ сте благодарни, ще почувствате благодарността по-дълбоко, а колкото по-силна е тя, толкова по-бързо ще видите удивителните резултати в тялото си.
	Помислете за краката и ходилата си; именно благодарение на тях вървите. Замислете се за всичко, за което ви служат те, като пазене на равновесие, изправяне, сядане, спорт, танци, изкачване на стълби, каране на кола и най-вече чудото на ходенето. Краката и стъпалата ви позволяват да се движите из къщи, да отивате до тоалетната, да отскочите до кухнята за чаша вода и да стигнете до колата. Краката и стъпалата ви позволяват да ходите из магазина, по улицата, на летището и по брега. Способността да ходим ни дава свободата да се радваме на живота! Кажете _благодаря за моите крака и стъпала_, като наистина се изпълните с благодарност.
	Помислете за ръцете и дланите си и колко много неща хващате и държите само за един ден. Ръцете ви са основният инструмент в живота и вие ги употребявате постоянно и всекидневно. Ръцете ви позволяват да пишете, да се храните, да използвате телефон или компютър, да си взимате душ, да се обличате, да използвате тоалетната, да взимате неща и да ги държите и да правите всичко сами. Ако не ползвахте ръцете си, щяхте да сте зависими от други, за да ви обслужват. Кажете _благодаря за моите ръце, длани и пръсти!_
	Замислете се за удивителните си сетива. Усещането ви за вкус ви носи удоволствие многократно през деня, когато се храните и пиете. Когато поради настинка сте изгубвали усещането си за вкус, сте разбрали, че така радостта от храненето и пиенето изчезва. Кажете _благодаря за удивителното ми усещане за вкус!_
	Обонянието ви позволява да се насладите на прекрасните аромати на живота: цветята, парфюмите, чистите чаршафи, вечерята на котлона, огъня в зимната вечер, въздуха в летния ден, прясно окосената трева, уханието на земята след дъжд. Кажете _благодаря за прекрасното ми обоняние!_
	Ако нямахте осезание, никога нямаше да правите разлика между горещо и студено или гладко и грапаво. Никога нямаше да можете да усетите повърхността на предметите или да изразите любов и да я получавате физически. Осезанието ви дава възможност да докосвате любимите си хора с успокоителна прегръдка. Усещането за допира на нечия ръка е едно от най-скъпоценните неща в живота. Кажете _благодаря за скъпоценното ми осезание!_
	Замислете се за чудото на очите, които ви правят способни да видите лицето на любимите си хора и приятели, да четете книги, вестници и имейли, да гледате телевизия, да сте свидетел на красотата на природата и най-важното, да виждате пътя в живота си. Завържете си очите за час и се опитайте да правите обичайните неща — веднага ще оцените зрението си. Кажете _благодаря за очите, заради които виждам всичко!_
	Помислете за ушите, с чиято помощ можете да чувате собствения си глас и гласа на другите, тъй че да сте способни да разговаряте с хората. Без уши и слух нямаше да можете да използвате телефона, да слушате музика, радио, да чувате говора на любимите си хора или който и да е от звуците на света около вас. Кажете _благодаря за слуха ми!_
	Би било невъзможно да използвате, което и да е от сетивата си без мозъка, който за една секунда обработва над милион послания от всичките ви сетива! Мозъкът ви е този, който ви дава способност да усещате и преживявате живота. На света не съществува компютърна технология, която да може да се равнява на него. Кажете _благодаря за моя мозък и прекрасния ми ум!_
	Помислете си за трилионите клетки, работещи неспирно за вашето здраве, тяло и живот. Кажете благодаря ви, клетки! Помислете за животоподдържащите си органи, които постоянно филтрират, почистват и обновяват всичко в тялото ви и си дайте сметка, че те вършат всичко това автоматично, без дори да съзнавате това. Кажете _благодаря, органи, че работите съвършено!_
	Но най-чудотворното от всяко сетиво, система, функция или друг орган в тялото ни е сърцето. То управлява живота на всички други органи, тъй като именно то поддържа потока на живота към всички системи в тялото. Кажете _благодаря за силното ми и здраво сърце!_
	След това вземете лист хартия или картичка и запишете с големи дебели букви:
	АЗ СЪМ ЖИВ БЛАГОДАРЕНИЕ НА ДАРА НА ЗДРАВЕТО.
	Вземете си картичката и я сложете на място, където ще я виждате често. Ако работите на бюро, можете да я сложите точно пред себе си. Ако сте шофьор, сложете я в колата или камиона си, тъй че да ви е пред очите. Ако сте у дома през повечето време, може да я сложите, където си миете ръцете или близо до телефона. Изберете място, на което знаете, че ще виждате написаните от вас думи често.
	Днес най-малко четири пъти погледнете думите, прочетете ги бавно, дума по дума и се изпълнете с най-голяма благодарност за дара на здравето.
	Благодарността за здравето е важно условие за запазването му, както и гаранция, че то ще продължи да се подобрява — че енергията и желанието ви за живот ще растат. Ако благодарността се използваше в съчетание с конвенционалното медикаментозно лечение, щяхме да сме свидетели на революция в здравето и в темповете на възстановяване; щяхме да видим чудеса, които не сме виждали никога.


#	Упражнение по вълшебство номер 4
#	Вълшебното здраве
	1. Повторете трите стъпки от Упражнение по вълшебство номер 1 — Изброяване на благословенията: направете списък с десет благословения. Запишете си защо сте благодарни. Прочетете списъка, като след всяко благословение произнасяте: _благодаря, благодаря, благодаря_, и изпитайте благодарност за всяко благословение.
	2. На лист хартия или картичка запишете следните думи: АЗ СЪМ ЖИВ ПОРАДИ ДАРА НА ЗДРАВЕТО.
	3. Сложете листа с написаните думи на място, където ще го виждате често през деня.
	4. Най-малко __четири__ пъти прочетете думите бавно и се почувствайте възможно най-благодарни за скъпоценния дар на здравето!
	5. Когато си легнете, вземете Вълшебното камъче в ръка и произнесете вълшебната дума _благодаря_ по отношение на _най-хубавото_ нещо, което ви се е случило днес.


>	Ден 5
>	Вълшебството във финансите

E>
	„Благодарността е богатство. Оплакването — бедност.“
@	сборник с химни на движението „Християнска наука“
E$

	Страдате ли, че все не ви достигат пари? Трябва да разберете, че ако във връзка с тях изпитвате безпокойство, завист, разочарование, обезсърчение, съмнения или страх, това няма да ги увеличи, тъй като тези чувства произтичат от липса на благодарност за парите, които вече имате. Оплакванията, споренето, притесненията, критичността по отношение на високата цена на нещо или внушаването на неприятни чувства към парите у другиго не са признак на благодарност. Ето защо те винаги ще пречат финансовото ви състояние да се подобри; то само ще се влошава.
	Независимо в каква ситуация се намирате в момента, самата мисъл, че нямате достатъчно пари, демонстрира неблагодарност за парите, които имате. Трябва да се абстрахирате от настоящата си ситуация и вместо това да се почувствате благодарни за парите, които имате, тъй че те да могат да се увеличат по чудотворен начин!
C>
	„Който има благодарност (за пари), нему ще се даде, и ще има изобилие. Който няма благодарност (за пари), от него ще се отнеме и това, което има.“
C$
	Да изпитваме чувство на благодарност за парите в период, когато имаме съвсем малко, е сериозно предизвикателство за всеки. Ала когато разберем, че нищо няма да се промени, докато не станем благодарни, ще се вдъхновим да го направим.
	За мнозина въпросът за парите може да се окаже труден, особено ако нямат достатъчно, тъй че упражнението по вълшебство за парите се състои от две стъпки. Важно е да го изчетете цялото в началото на деня, тъй като ще продължите с него до вечерта.
	Седнете за малко и се върнете в детството, когато още не сте имали никакви пари или съвсем малко. Спомняйки си моментите, когато някой е плащал за вас, произнесете и почувствайте вълшебните думи благодаря с цялото си сърце за всеки отделен случай.
C>
	Имахте ли винаги какво да ядете?
	Имахте ли дом, в който да живеете?
	Получавахте ли образование години наред?
	Как пътувахте до училище всеки ден? Имахте ли учебници, обяд и всичко необходимо за училище?
	Ходехте ли на почивка, когато бяхте дете?
	Какви бяха най-вълнуващите подаръци, които сте получили за рождения си ден като дете?
	Имахте ли колело, играчки или домашен любимец?
	Имахте ли дрехи, въпреки че израствахте бързо и сменяхте номерата?
	Ходехте ли на кино, спортувахте ли, научихте ли се да свирите на някакъв инструмент, имахте ли хоби?
	Когато не бяхте добре, ходехте ли на лекар и взимахте ли лекарства?
	Ходехте ли на зъболекар?
	Разполагахте ли с основните неща за ежедневна употреба, като паста за зъби, четка за зъби, шампоан и сапун?
	Пътувахте ли с кола?
	Гледахте ли телевизия, обаждахте ли се по телефона, използвахте ли осветление, електричество и вода?
C$
	Всичко това струва пари, а вие го получавахте съвсем безплатно! Връщайки се в спомените си за детството и младостта, ще си дадете сметка, че сте получили много неща, които струват пари, спечелени с тежък труд. Бъдете благодарни за всеки случай и спомен, защото когато изпитвате искрена благодарност за парите, получени в миналото, в бъдеще те ще се увеличат чудотворно! Вселенският закон ви го гарантира.
	За да продължим с упражнението за вълшебните пари, вземете банкнота от един долар и залепете върху нея лепенка с надпис: БЛАГОДАРЯ ЗА ВСИЧКИ ПАРИ, КОИТО СЪМ ПОЛУЧИЛ ПРЕЗ ЖИВОТА СИ.
	Вземете вълшебната банкнота със себе си през деня — сложете я в портмонето, чантата или джоба си. Най-малко веднъж сутринта и веднъж следобед (може и повече, ако искате) я извадете и задръжте в ръцете си. Прочитайте написаните думи и изпитайте истинска благодарност за изобилието от пари, на което сте се радвали в живота си. Колкото по-искрени сте, колкото по-силно е чувството ви, толкова по-бързо ще видите чудотворна промяна в обстоятелствата около парите ви.
	Никога няма да знаете предварително как ще се увеличат парите ви; вероятно най-различни обстоятелства ще се стекат така, че да получавате повече. Възможно е да намерите пари, за които сте забравили, да получите неочаквана сума или чек, намаления, отстъпки, спад в разходите, или пък материални неща, за които щеше да се наложи да плащате.
	В края на деня сложете вълшебната си банкнота на място, където ще продължите да я виждате всеки ден. Нека ви напомня да сте благодарни за изобилието от пари, което ви е било дадено, без да забравяте, че колкото повече изпитвате благодарност, поглеждайки я, толкова по-голямо ще е вълшебството. Дълбоката благодарност за парите се равнява на изобилие от пари!
	Ако в даден момент се усетите, че ще започнете гласно или негласно да се оплаквате за нещо, свързано с пари, запитайте се: „Готов ли съм да понеса последствията от това оплакване?“ Имайте предвид, че това оплакване ще забави и дори спре потока на парите.
	Обещайте си от днес нататък, че когато и да получите пари, независимо дали става въпрос за работната ви заплата, възстановяване на някакви средства, намаление или подарък, който би ви струвал някаква сума, вие ще сте истински благодарни. Всяко от тези обстоятелства означава, че сте получили пари и ви се дава възможност да използвате магическата сила на благодарността, за да ги увеличите и умножите още повече, бидейки благодарни за току-що полученото!


#	Упражнение по вълшебство номер 5
#	Вълшебни пари
	1. Повторете трите стъпки от Упражнение по вълшебство номер 1 — Изброяване на благословенията: направете списък с десет благословения. Запишете си _защо_ сте благодарни. Прочетете списъка, като след всяко благословение произнасяте: _благодаря, благодаря, благодаря_, и изпитайте благодарност за всяко благословение.
	2. Седнете и се замислете за детството и всичко, което сте получили и ви е било осигурено безплатно.
	3. Спомняйки си отделни случаи, когато друг е плащал за вас, произнасяйте вълшебните думи _благодаря_ и ги почувствайте с цялото си сърце.
	4. Вземете еднодоларова или друга малка банкнота. Залепете върху нея надпис с големи удебелени букви: БЛАГОДАРЯ ЗА ВСИЧКИ ПАРИ, КОИТО СЪМ ПОЛУЧИЛ ПРЕЗ ЖИВОТА СИ.
	5. Вземете вълшебната банкнота със себе си и най-малко един път сутринта и един път следобед или колкото пъти искате, я извадете и подръжте в ръка. Прочетете залепените на нея думи и изпитайте _истинска_ благодарност за изобилието от пари, което ви е било дадено.
	6. На следващия ден сложете вълшебната банкнота някъде, където ще я виждате всеки ден, за да ви напомня да продължавате да сте благодарни за изобилието от пари, което ви е дадено.
	7. Когато си легнете, вземете Вълшебното камъче в ръка и произнесете вълшебната дума _благодаря_ по отношение на _най-хубавото_ нещо, което ви се е случило днес.


>	Ден 6
>	Вълшебството в професионален план

E>
	„Ако развиете, която и да е дейност — изкуство, дисциплина или умение — максимално, отвъд предишните й граници, до най-невъобразимия им предел, вие ще я накарате да навлезе в сферата на вълшебното.“
@	Том Робинс (р. 1936) — писател
E$

	Как е възможно човек, роден в пълна бедност, който започва от нулата и е почти лишен от образование, да се превърне в президент, в знаменитост или да основе империя и да стане един от най-богатите хора на света? И как става така, че двама души започват една и съща кариера, но успехът на единия расте, а другият се съсипва от работа, без да постигне успех, независимо колко усилия полага? Липсващата съставка тук е благодарността, тъй като съгласно закона за привличането трябва да сте благодарни за това, което имате, за да привлечете успеха към себе си. Тъй че без благодарност не е възможно да имаме постоянен успех.
	За да си донесем успех или да увеличим добрите неща в живота или работата си, като например възможности, повишения, пари, блестящи идеи, вдъхновение и оценяване, е изключително важно да сме благодарни за работата си. Колкото по-благодарни сме, толкова повече причини ще имаме за благодарност! Вече вероятно разбирате, че за да увеличите каквото и да е в живота си, трябва да сте благодарни за това, което вече имате.
	„Който има благодарност (за работата си), нему ще се даде, и ще има изобилие. Който няма благодарност (за работата си), от него ще се отнеме и това, което има.“
	Когато сте благодарни за работата си, автоматично ще влагате повече в нея, а когато влагате повече, ще увеличите парите и успеха, който получавате в замяна. Ако не сте благодарни за работата си, вие автоматично ще влагате в нея по-малко от себе си. Така намалявате това, което можете да получите в отговор, а в резултат няма как да сте щастливи в работата си и да й давате повече, отколкото сте длъжни. Това ще доведе до застой и влошаване на нещата и впоследствие може дори да загубите работното си място. Имайте предвид, че от тези, които нямат благодарност, се отнема дори това, което имат.
	Обемът на получаваното от вас е пропорционален на благодарността, която отдавате. _Самите вие_ контролирате количеството, което получавате, чрез количеството, което давате!
	Ако сте собственик на бизнес, стойността на бизнеса ви ще расте или ще намалява съгласно вашата благодарност. Колкото по-благодарен сте за своите бизнес, клиенти и служители, толкова повече ще се разраствате. Бизнесът започва да пропада, когато собственикът му престане да е благодарен и замени благодарността с притеснение, че бизнесът пропада.
	Ако сте родител и работата ви е да се грижите за децата и дома си, помислете за какво може да сте благодарни сега. Този период често е уникална възможност и, ако сте благодарни за него, вие ще го изпълните с повече подкрепа, помощ, прекрасни моменти и щастие.
	Каквато и да е професията ви, би трябвало да я обичате и да ходите на работа с вълнение. Не бива да се задоволявате с нищо по-малко. Ако настоящата ви работа не ви кара да се чувствате така или ако не е тази, за която сте мечтали, има начин да получите мечтата си: като първо сте благодарни за работата, която имате в момента.
	Представете си днес, че имате един невидим мениджър, чиято работа е да записва мислите и чувствата ви по отношение на вашата работа. Представете си, че той ви следва където и да отидете, въоръжен с химикалка и тефтер. Всеки път, когато откриете нещо, за което да бъдете благодарни в работата си, мениджърът ще си отбележи това. Целта ви е да откриете възможно най-много неща, за които да бъдете благодарни, тъй че в края на деня той да има дълъг списък с благодарности. Колкото по-дълъг е списъкът, толкова повече вълшебство ще може невидимият ви мениджър да донесе в областта на парите, професионалния успех, възможностите, радостта и удовлетворението.
	Замислете се за всичко, за което можете да сте благодарни в работата си. Като начало вземете факта, че изобщо имате работа! Замислете се колко безработни хора има, които биха дали всичко, за да имат работа. Замислете се за техниката, с която разполагате и която ви спестява време, като телефони, принтери, интернет, компютри. Замислете се за хората, с които работите и приятелствата, които имате с тях. Замислете се за тези, които улесняват работата ви, като рецепционисти, асистенти, чистачи и доставчици. Замислете се колко добре се чувствате, когато получавате фиша със заплатата и кои от нещата, които вършите във връзка с работата си, са ви любими и ви доставят удоволствие.
	Нека невидимият ви мениджър си води бележки всеки път, когато откриете нещо, за което да сте благодарни, с думите:
	_Толкова съм благодарен за ………………..(какво?)_
	Колкото по-дълбока благодарност забележи мениджърът ви, толкова по-скоро ще започне да ви носи вълшебство в професията и толкова по-голямо ще е то. Възможно е да генерирате толкова много благодарност за работата си в един ден, че да видите как обстоятелствата моментално се подобряват. Щастливите обрати не са случайни. Те са просто вълшебната сила на благодарността в действие!
	Ако упражнението за вълшебна работа се случи на почивен ден, продължете със следващото упражнение, след което се върнете към това на първия работен ден.


#	Упражнение по вълшебство номер 6
#	Вълшебна работа
	1. Повторете трите стъпки от Упражнение по вълшебство номер 1 — Изброяване на благословенията: направете списък с десет благословения. Запишете си _защо_ сте благодарни. Прочетете списъка, като след всяко благословение произнасяте: _благодаря, благодаря, благодаря_, и изпитайте благодарност за всяко благословение.
	2. Докато сте на работа, си представете, че ви следва невидим мениджър, който си води бележки Винаги щом намерите нещо, за което да сте благодарни. Днес имате за задача да намерите колкото се може повече неща, за които да сте благодарни.
	3. Накарайте мениджъра да си записва всеки път, когато откриете причина за благодарност — изпълнете се максимално с благодарност и кажете: _Толкова съм благодарен за ………………..(какво?)_
	4. Когато си легнете, вземете Вълшебното камъче в ръка и произнесете вълшебната дума _благодаря_ по отношение на _най-хубавото_ нещо, което ви се е случило днес.


>	Ден 7
>	Вълшебен изход от неблагоприятните обстоятелства

E>
	„Благодарният човек е благодарен при всички обстоятелства.“
@	Бахаулла (1817 — 1892) — персиец, основател на Бахайската вяра
E$

	Независимо дали става въпрос за проблемни взаимоотношения, финансов натиск, влошено здраве или професионални проблеми, негативните обстоятелства се дължат на дълготрайна липса на благодарност. Ако не сме благодарни за всяко нещо в живота си, ние несъзнателно приемаме нещата за даденост. Това е основната причина за неблагоприятните обстоятелства, тъй като когато _вземаме_ нещата за даденост, ние не _отдаваме_ благодарност в замяна и преустановяваме действието на вълшебството в живота си. Точно както отдаването на благодарност към другите винаги води до чудотворен растеж, така и вземането на нещата за даденост да води до свиване, спад.
	Благодарни ли сте за здравето си, когато сте добре? Или го забелязвате единствено когато се разболеете и изпитате болка? Благодарни ли сте за работата си всеки ден, или я цените единствено когато чуете, че предстоят съкращения? Благодарни ли сте за заплатата си всеки път, когато я получавате, или я вземате за даденост? Благодарни ли сте за любимите си хора, когато нещата вървят гладко, или заговаряте пред другите за тях само когато се появят проблеми? Благодарни ли сте, когато колата ви работи добре? Или се замисляте за нея само когато се развали?
	Благодарни ли сте всеки ден за това, че сте живи? Или взимате живота си за даденост?
	Взимането на нещата за даденост провокира оплаквания, негативни мисли и думи. Тъй че когато се оплаквате, по силата на закона за привличането следва да си навлечете още повече неща, за които да се оплаквате!
	Ако недоволствате от времето, уличното движение, шефа си, съпруга си, семейството си, някой приятел или непознат, от чакането на опашки, сметките, икономиката, цените или обслужването на някоя фирма, вие не сте благодарни и отблъсквате все по-далеч от себе си живота, за който мечтаете.
	Сега разбирате, че оплакването, негативните мисли и думи и приемането на нещата за даденост възпират добрите неща в живота ви. Сега разбирате, че когато нещо сериозно се обърка, вие несъзнателно не сте били достатъчно благодарни.
	Когато сте благодарни, не е възможно да сте негативни. Когато сте благодарни, не е възможно да критикувате и обвинявате. Невъзможно е да се чувствате тъжни или да изпитвате каквито и да е отрицателни чувства, когато сте благодарни. Най-хубавото е, че ако в момента в живота ви има някакви неблагоприятни обстоятелства, не е нужно много време, за да ги преобразите с благодарност. Негативните обстоятелства ще изчезнат яко дим — като вълшебство!
	Първо, колкото и да е трудно, трябва в неблагоприятните обстоятелства да потърсите неща, за които сте благодарни. Независимо колко зле са нещата, винаги можете да се намери нещо, за което да сте благодарни, особено ако знаете, че това ще промени чудотворно всяко негативно обстоятелство. Уолт Дисни, който е познавал истинското вълшебство на живота, ни показва как да направим това във филма си „Полиана“.
	В този филм от 1960 г. видях „радостната игра“, която оказа голямо влияние върху мен като дете. Играех играта от филма и като дете, и като възрастна. Тя се състои в това, да откриеш колкото се може повече неща, за които да се радваш, особено в трудна ситуация. Самото откриване на нещата, за които да се радваш (или да си благодарен) прави така, че да изникнат решенията!
	Уолт Дисни демонстрира вълшебната сила на благодарността в „Полиана“, а хиляди години преди това Буда говори как да използваме същата магическа сила:
C>
	„Нека се изправим и благодарим, защото, ако и да не сме научили много днес, научили сме поне малко, а ако и да не сме научили дори малко, поне не сме се разболели, а ако и да сме се разболели, поне не сме умрели; тъй че нека бъдем благодарни.“
@	Гаутама Буда (ок. 563 пр. Хр. — 483 пр. Хр.) — основател на будизма
C$
	Нека думите на Буда ви вдъхновяват. Изберете един проблем или неблагоприятни обстоятелства, които най-много искате да промените, и потърсете десет неща, за които да бъдете благодарни. Зная, че може да ви е трудно да започнете, но Буда ни показва как да го направим. Запишете десет неща на компютъра си или в тефтера с благодарности.
	Да кажем, че проблемът ви е, че сте без работа и независимо от усилията си все още сте безработен. За да преобразите ситуацията по чудотворен начин, трябва да се концентрирате и да благодарите за нея. Ето какво бихте могли да кажете:
	1. Толкова съм благодарен, че в този период имам повече време за семейството си.
	2. Благодарен съм, че животът ми е много по-подреден поради това, че разполагам с повече време.
	3. Благодарен съм, че през по-голямата част от живота си съм имал работа и че имам опит.
	4. Дълбоко съм благодарен, че това е първият път, в който съм безработен.
	5. Благодарен съм, че има свободни работни места и че те все повече се увеличават.
	6. Благодарен съм за всичко, което съм научил, кандидатствайки за работни места и явявайки се на събеседвания.
	7. Благодарен съм, че съм здрав и че мога да работя.
	8. Благодарен съм, че семейството ми ме подкрепя и насърчава.
	9. Благодарен съм за всичко останало, което съм имал, защото съм се нуждаел от него.
	10. Благодарен съм, че като изгубих работата си, разбрах колко важно е за мен да имам работа. Никога не си бях давал сметка за това.
	В резултат на благодарността си безработните ще привлекат различни обстоятелства и настоящата им ситуация следва да се промени и ще се промени по чудотворен начин. Силата на благодарността е по-голяма, от което и да е негативно обстоятелство и съществуват безброй начини, по които то може да бъде променено. Достатъчно е просто да практикувате благодарност и ще видите как чудото се случва!
	Нека вземем друг пример: проблемни взаимоотношения на сина с бащата. Синът чувства, че каквото и да прави, то никога не изглежда достатъчно добро за баща му.
	1. Вярвам, че повечето от взаимоотношенията в живота ми са наистина добри.
	2. Благодарен съм на баща ми, че работи толкова, за да мога да получа образованието, което той не е имал.
	3. Благодарен съм на баща ми, че издържаше семейството ни, когато бях дете, тъй като нямах никаква представа колко труд и пари са необходими за поддържането на едно семейство.
	4. Благодарен съм на баща ми, че когато бях дете, всяка събота ме водеше на баскетбол.
	5. Благодарен съм, че днес баща ми не е толкова строг с мен, както преди.
	6. Благодарен съм, че баща ми е толкова загрижен за мен — той нямаше да е толкова строг, ако не му пукаше.
	7. Благодарен съм, че чрез моите взаимоотношения с баща ми съм се научил да изпитвам съчувствие и да се разбирам по-добре с децата си.
	8. Благодарен съм на баща си, че ми показа колко важно е да насърчаваш децата, за да бъдат те щастливи и уверени.
	9. Истински съм благодарен за случаите, когато се смеем заедно с баща ми. Някои хора никога не са правили това, тъй като не са имали баща. Други, които са загубили баща си, никога повече няма да имат шанса да се смеят с него.
	10. Дълбоко съм благодарен, че имам баща, тъй като трудните моменти са се редували с хубави и пред нас двамата предстоят още много прекрасни моменти.
	Синът ще промени взаимоотношението с баща си в резултат на дълбокото си чувство на благодарност към него. Синът променя начина, по който мисли, и чувствата, които изпитва по отношение на баща си, което веднага променя това, което той привлича в това взаимоотношение. Въпреки че синът е благодарен вътрешно, на енергийно и квантово ниво това ще има вълшебно въздействие върху взаимоотношението му с бащата. Ако той запази благодарността си, законът за привличането му гарантира, че обстоятелствата около баща му ще се променят и техните взаимоотношения ще започнат да се подобряват незабавно.
	Помнете, че можете да разберете доколко благодарността ви е истинска по начина, по който се чувствате. След като отдадете благодарност би трябвало да се чувствате много по-добре по отношение на ситуацията. Първото доказателство за вълшебното въздействие на благодарността е, че се усещате приповдигнати — когато се почувствате по-добре, може да знаете, че ситуацията ще се подобри и решенията ще се появят. Отговорът за всяка негативна ситуация, която искате да разрешите, е да концентрирате благодарността си върху нея, докато се почувствате по-добре вътрешно; тогава ще видите вълшебството да извърши своето в заобикалящия ви свят.
	Когато правите списъка си се постарайте да изброите всяко от десетте неща, за които сте благодарни, по следния начин:
	_Толкова съм благодарен за ……………….._
	Или: _Дълбоко съм благодарен за ……………….._
	Завършете изречението с това, за което сте благодарни. Ако смятате, че ще ви е по-лесно, може да си послужите с начина, по който Уолт Дисни използва вълшебната сила на благодарността:
	_Толкова се радвам, че……………….._
	И завършете изречението с това, за което се радвате.
	След като сте изброили десет неща, за които сте благодарни, завършете упражнението за вълшебен изход от негативността, като напишете следното:
	_Благодаря, благодаря, благодаря за идеалното разрешение._
	И просто за днес вижте дали ще можете да издържите един ден, без да казвате нищо негативно. Това може да е истинско предизвикателство, но се опитайте да издържите един ден. Повечето от нас нямат никаква идея колко много негативни неща изговарят. Вие обаче ще си дадете сметка, ако внимавате какво говорите в продължение на един ден. Помнете, че негативизмът и оплакванията ви носят още повече от това, от което се оплаквате и ако съзнавате какво говорите, може да спрете. Решете дали искате последствията от думите, които ще произнесете. Ето ви една вълшебна фраза, която можете да използвате, ако забележите, че мислите или казвате нещо негативно. Спрете веднага и кажете:
	_Но трябва да кажа, че съм истински благодарен за: ……………….._
	Довършете останалата част от изречението с нещо — каквото и да е, — за което сте благодарни. Вземете тази фраза със себе си и нека тя ви служи като сламка — когато се наложи, веднага се хващайте за нея.
	И ако в бъдеще възникне някакъв малък проблем или ситуация, не забравяйте да угасите въглените с благодарност, преди да е пламнал огън. По този начин ще разпалите вълшебството в живота си!


#	Упражнение по вълшебство номер 7
#	Вълшебен изход от неблагоприятните ситуации
	1. Изброяване на благословенията: направете списък с десет благословения. Запишете си _защо_ сте благодарни. Прочетете списъка, като след всяко благословение произнасяте: _благодаря, благодаря, благодаря_, и се изпълнете с възможно най-дълбока благодарност за този дар в живота ви.
	2. Изберете един проблем или неблагоприятна ситуация, която най-много искате да промените.
	3. Избройте десет неща от тази неблагоприятна ситуация, за които сте благодарни.
	4. В края на списъка напишете: _Благодаря, благодаря, благодаря за идеалното разрешение._
	5. Опитайте се само за днес да не кажете нищо негативно. Ако забележите, че мислите или казвате нещо негативно, хванете се за вълшебната сламка. Веднага спрете и кажете: _Но трябва да кажа, че съм истински благодарен за…………………_
	6. Когато си легнете, вземете Вълшебното камъче в ръка и произнесете вълшебната дума _благодаря_ по отношение на _най-хубавото_ нещо, което ви се е случило днес.


>	Ден 8
>	Вълшебната съставка

E>
	„Благодарното сърце се радва на вечен пир.“
@	У. Дж. Камерън (1879 — 1953) — журналист и бизнесмен
E$

	Отдаването на благодарност преди хранене е традиция, следвана от хилядолетия, която датира още от древните египтяни. В забързания ритъм на живота през XXIв. отделянето на време да благодариш за храната най-често се пропуска. Ако обаче използвате простото действие на яденето и пиенето като повод да бъдете благодарни, това ще увеличи вълшебството в живота ви многократно!
	Ако си припомните някой момент, когато сте били наистина гладни, ще си спомните, че тогава не сте могли да мислите, нито да функционирате нормално, тялото ви е било отпаднало, може да сте се разтреперили, умът ви е бил объркан и не сте имали енергия. Всичко това би могло да се случи само след няколко часа липса на храна! Вие имате нужда от храна, за да живеете, да мислите и да се чувствате добре, затова храната е нещо, което заслужава голяма благодарност.
	За да изпитате още повече благодарност за храната, замислете се за миг за всички онези хора, които са допринесли за това да имате вие какво да ядете. За да ядете вие пресни плодове и зеленчуци, земеделците е трябвало да посадят и отгледат плодовете и зеленчуците, като непрекъснато ги поливат и ги опазват в продължение на много месеци, докато станат готови за бране. После идват берачите, опаковачите и дистрибуторите, а също и шофьорите, които изминават огромни разстояния денем и нощем, като всички те работят заедно в съвършена хармония, за да може всеки плод и зеленчук да достигне пресен до вас и да е достъпен целогодишно.
	Помислете за животновъдите, рибарите, млекарите, производителите на кафе и чай и за всички пакетиращи компании, които работят неуморно, за да произведат храната, която ядем. Световното производство на храна е една изумителна организация, която е в ход всеки ден, и е направо необяснимо, че всичко това работи, като се замислите за множеството хора по света, участващи в снабдяването с храна и напитки на магазини, ресторанти, супермаркети, кафенета, самолети, училища, болници и всеки дом на планетата.
	Храната е дар! Тя е дар на природата, защото никой от нас нямаше да има какво да яде, ако природата не ни беше предоставила почва, хранителни вещества и вода, за да отглеждаме реколта. Без вода нямаше да има нито храна, нито растителност, нито животни или човешки живот. Ние използваме водата, за да готвим ястията си, да отглеждаме реколта, да поддържаме градините си, използваме я в банята си, превозните средства, болниците, за производството на гориво, в минното дело и промишленото производство, тя прави възможен транспорта, изграждането на пътища, направата на дрехи и на всяка потребителска стока и уред на планетата, използваме я за производството на пластмаса, стъкло и метал, както и на животоспасяващи лекарства, при строежа на домовете ни и на всяка друга сграда и конструкция. Водата поддържа и живота в тялото ни. Вода, вода, вода, божествена вода!
C>
	„Ако има вълшебство на този свят, то се съдържа във водата.“
@	Лорън Айзли (1907 — 1977) — антрополог и автор, пишещ по естественонаучни теми
C$
	Къде щяхме да бъдем ние без храна и вода? Просто нямаше да ни има. Нямаше да ги има и роднините и приятелите ни. Нямаше да имаме днешния ден, нито някакво утре. Но ето че ние сме тук, на тази красива планета, всички заедно, и живеем живота с неговите изпитания и възторжени радости благодарение на природните дарове _храна и вода_! Да кажете простичката, вълшебна дума _благодаря_, преди да хапнете или пийнете нещо, е знак на признателност и благодарност за чудото на храната и водата.
	Невероятното е, че когато сте благодарни за храната и водата, това повлиява не само на вашия живот; вашата благодарност оказва влияние и върху изхранването на хората по света. Ако достатъчно много хора изпитват благодарност за храната и водата, това реално ще помогне на хората, които гладуват и живеят в крайна нищета. Според закона за привличането и Нютоновия закон за действието и противодействието действието на масовата благодарност трябва да породи равностойна масова реакция, която да промени условията на недостиг на храна и вода за всички по света.
	Освен това вашата благодарност за храната и водата поддържа живо вълшебството във вашия живот, а то ще втъче прекрасната си златна нишка във всичко, което ви е скъпо, всичко, което обичате, и всичко, за което мечтаете.
	В древни времена хората вярвали, че когато благословят храната и водата си с благодарност, тя ще пречисти онова, което благославят, а ако погледнете теориите и откритията на квантовата физика, като например ефекта на наблюдателя, древните може и да са имали право. Ефектът на наблюдателя в квантовата физика означава промените, които актът на наблюдение предизвиква в наблюдаваното нещо. Представяте ли си, ако насочването на благодарността към храната и напитките ви променяше енергийната им структура и ги пречистваше така, че всичко, което поглъщате, да има в крайна сметка благотворно въздействие върху тялото ви?
	Един от начините да усетите веднага вълшебството на благодарността по отношение на храната и напитките, е да се насладите истински на онова, което ядете или пиете. Когато се наслаждавате на храната или напитките си, вие ги оценявате, или сте благодарни. Като експеримент следващия път, когато ядете нещо или пиете някаква течност, щом поемете една хапка или глътка, съсредоточете се върху вкуса на храната или питието в устата си, преди да ги глътнете. Ще откриете, че когато се съсредоточите върху храната или напитката в устата си и им се насладите, вкусът сякаш избухва, а когато не сте съсредоточени, вкусът рязко отслабва. Именно енергията на вашето съсредоточаване и благодарност е онова, което мигновено засилва вкуса!
	Преди да хапнете или пийнете нещо днес, независимо дали се каните да ядете някакво ястие, плод или лека закуска, или пък да пиете нещо, включително вода, отделете един момент да погледнете онова, което ще ядете или пиете, и наум или на глас кажете вълшебната дума _благодаря_! И ако можете, поемете една хапка или отпийте глътка, като й се насладите; това не само ще засили удоволствието ви, но ще ви помогне да усетите далеч повече благодарност.
	Може да опитате и нещо, което аз правя и което ми помага да усетя още повече благодарност. Когато кажа вълшебната дума, раздвижвам пръсти над храната или напитката си, сякаш я поръсвам с вълшебен прашец и си представям, че вълшебният прашец мигновено пречиства всичко, до което се докосне. Това действие ми е помагало да усетя наистина, че благодарността е вълшебната съставка, и аз искам да я добавя към всичко, което ям и пия! Ако ви се струва по-убедително, може да си представяте, че държите в ръка солница с вълшебен прашец и сипвате вълшебния прашец от солницата върху храната си, преди да я ядете, както и във всяка напитка.
	Ако в някакъв момент през деня забравите да кажете вълшебната дума _благодаря_, преди да хапнете или пийнете нещо, веднага, щом се сетите, затворете очи, върнете се мислено към момента, когато сте забравили, представете си мислено себе си секунда или две преди да ядете или пиете и кажете вълшебната дума.
	Ако забравите да бъдете благодарни за храната и напитките си многократно през този ден, повторете същото упражнение утре. Не бива да пропускате нито ден в изграждането на благодарността си — мечтите ви зависят от това!
	Да бъдете благодарни за простите неща в живота, като например храната и водата, е едно от най-дълбоките изражения на благодарност, а когато сте в състояние да изпитате такова ниво на благодарност, ще видите да се сбъдва вълшебството.


#	Упражнение по вълшебство номер 8
#	Вълшебната съставка
	1. Изброяване на благословенията: направете списък с десет благословения. Запишете си _защо_ сте благодарни. Прочетете списъка, като след всяко благословение произнасяте: _благодаря, благодаря, благодаря_, и се изпълнете с възможно най-дълбока благодарност за този дар в живота ви.
	2. Преди да хапнете или пийнете нещо днес, отделете един момент да погледнете онова, което ще ядете или пиете, и наум или на глас кажете вълшебната дума _благодаря_! Ако искате, може да поръсите храната или напитката си с вълшебен прашец.
	3. Когато си легнете, вземете Вълшебното камъче в ръка и произнесете вълшебната дума _благодаря_ по отношение на _най-хубавото_ нещо, което ви се е случило днес.


>	Ден 9
>	Магнитът за парите

E>
	„Само с благодарност животът става богат.“
@	Дитрих Бонхьофер (1906 — 1945) — лутерански пастор
E$

	Благодарността е богатство, оплакването е бедност; това е златното правило за целия ви живот, независимо дали става дума за здравето, работата, взаимоотношенията или парите ви. Колкото сте по-благодарни за парите, които имате, дори и да не са много, толкова повече богатства ще получите. А колкото повече се оплаквате заради пари, толкова по-бедни ще ставате.
	Днешното упражнение по вълшебство превръща една от най-големите причини хората да се оплакват заради пари в акт на благодарност и така то има двойната сила да променя обстоятелствата около парите ви: ще _замените_ оплакването, което ви прави бедни, с благодарност, която ви носи богатство по вълшебен път.
	Повечето хора смятат, че не се оплакват на тема пари, но ако не им достигат пари в живота, те се оплакват, без да го съзнават. Оплакването става и чрез мислите на хората, не само чрез думите им, а повечето хора не си дават сметка за много от мислите в главата си. Всички недоволни, негативни, завистливи или тревожни мисли или думи за пари буквално създават бедност. А, разбира се, най-големите оплаквания идват, когато парите трябва да се дават.
	Ако нямате достатъчно пари, плащането на сметките може да се окаже едно от най-трудните неща. Може да ви се струва, че потокът от сметки е по-голям от парите за плащането им. Но ако се оплаквате от сметките си, то онова, което в действителност правите, е да се оплаквате заради пари, а оплакването ви държи в бедност.
	Ако нямате достатъчно пари, последното, което обикновено бихте изпитали, е благодарност за сметките си, но всъщност точно това _трябва_ да направите, за да получите повече пари в живота си. За да имате богат живот, трябва да сте благодарни за всичко, свързано с парите, а мърморенето за сметките не е чувство на благодарност. Трябва да направите точно обратното, тоест _да сте благодарни_ за стоките или услугите, които _сте получили_ от онези, които са ви изпратили сметките. Да се направи това е съвсем просто, а то ще има грандиозен ефект върху парите в живота ви. Вие буквално ще се превърнете в магнит за парите!
	За да бъдете благодарни за някоя сметка, помислете си колко много сте се облагодетелствали от услугата или стоките по сметката. Ако това е вноска за наем или ипотека, бъдете благодарни, че имате дом и живеете в него. Ами ако единственият начин да живеете в дом беше като спестите всички необходими пари и платите в брой за него? Ами ако нямаше такова нещо като кредитни институции или жилища под наем? Повечето от нас щяха да живеят на улицата, така че бъдете благодарни на кредитните институции или на наемодателя си, защото те са ви дали възможност да живеете в къща или апартамент.
	Ако плащате сметка за газ или електричество, помислете за отоплението или прохладата, които сте получили, за горещите душове и за всеки уред, който сте могли да ползвате благодарение на тази услуга. Ако плащате сметка за телефон или интернет, представете си колко труден би бил животът ви, ако трябваше да изминавате огромни разстояния, за да говорите с всеки човек лично. Помислете си колко пъти сте могли да се обадите на роднините и приятелите си, да изпратите и получите имейли или да получите чрез интернет моментален достъп до информация благодарение на провайдъра си. Всички тези забележителни услуги са ви под ръка, така че бъдете благодарни за тях и бъдете благодарни, че компаниите ви имат доверие и ви доставят услугите си, _преди_ да сте платили за тях.
	Откакто открих феноменалната сила на благодарността, аз изписвам вълшебните думи „Благодаря — платено“ на всяка сметка, когато я платя, като не съм пропуснала нито една. В началото, когато нямах пари да платя някоя сметка, въпреки това използвах магическата сила на благодарността и изписвах върху сметката: „Благодаря за парите.“ А когато по-късно имах пари да я платя, добавях: „Благодаря — платено.“
	Днес вие ще направите същото. Вземете всички неплатени сметки, които имате, и приложете вълшебната сила на благодарността, като напишете върху тях „Благодаря за парите“ и се почувствате благодарни, че имате парите да платите сметката, независимо дали ги имате наистина. Ако получавате и плащате повечето си сметки онлайн, когато получите онлайн сметка, препратете я до себе си като имейл и напишете в графата: „Относно“ с главни букви в получер шрифт БЛАГОДАРЯ ЗА ПАРИТЕ.
	След това намерете десет сметки, които сте платили в миналото, и напишете върху всяка от тях вълшебните думи: „Благодаря — платено.“ Докато пишете върху всяка сметка, почувствайте се колкото се може по-благодарни, че сте имали парите да платите сметката. Колкото повече благодарност съумеете да съберете за сметките, които сте платили, толкова повече пари ще привлечете магически като магнит!
	От този ден нататък можете да превърнете това в свой постоянен навик и винаги когато плащате сметка, да помисляте за кратко за чудесната услуга, която сте получили чрез нея, и да записвате върху сметката вълшебните думи „Благодаря — платено“. А ако нямате парите да платите сметката, приложете вълшебната сила на благодарността, напишете „Благодаря за парите“ и се почувствайте така, сякаш благодарите, защото сте _имали_ парите да платите сметката!
	Чувството на благодарност за парите, които сте платили, ви гарантира, че ще получите още. Благодарността е като магнитна златна нишка, закачена за парите ви, така че когато давате пари, те винаги се връщат към вас, понякога в същото количество, понякога десетократно, понякога стократно. Изобилието, което получавате в отплата, зависи не от това колко пари сте дали, а от това колко благодарност сте отдали. Когато плащате сметка за четиридесет долара можете да изпитвате толкова благодарност, че да получите обратно стотици долари.


#	Упражнение по вълшебство номер 9
#	Магнитът за парите
	1. Изброяване на благословенията: направете списък с десет благословения. Запишете си _защо_ сте благодарни. Прочетете списъка, като след всяко благословение произнасяте: _благодаря, благодаря, благодаря_, и се изпълнете с възможно най-дълбока благодарност за този дар в живота ви.
	2. Вземете всички неплатени сметки, които имате, и приложете вълшебната сила на благодарността, като напишете върху тях „Благодаря за парите“. Почувствайте се благодарни, че имате парите да платите сметката, независимо дали ги имате наистина.
	3. Вземете __десет__ сметки, които сте платили в миналото, и напишете върху всяка от тях вълшебните думи: „Благодаря — платено.“ Почувствайте се истински благодарни, че сте имали парите да платите сметката.
	4. Когато си легнете, вземете Вълшебното камъче в ръка и произнесете вълшебната дума _благодаря_ по отношение на _най-хубавото_ нещо, което ви се е случило днес.


>	Ден 10
>	Поръсете всички с вълшебен прашец

E>
	„Няма по-неотложен дълг от този да отвърнеш на благодарността.“
@	Св. Амвросий (340 — 397) — теолог и католически епископ
E$

	Според древните духовни учения онова, което даваме на друг човек с пълно сърце, ни се връща стократно. Затова да бъдете благодарни и да казвате _благодаря_ на друг човек за нещо, което сте получили от него или нея, е не само належащо, то е жизненоважно за обогатяването на _вашия_ живот!
	Благодарността е силна енергия, така че към когото насочите енергията на благодарността, натам ще отиде тя. Ако си представите енергията на благодарността като искрящ вълшебен прашец, когато изразявате благодарност към друг човек в замяна на нещо, което сте получили от него, вие буквално го поръсвате с вълшебен прашец! Силната позитивна енергия във вълшебния прашец достига онзи, когото поръсите с него, и му въздейства.
	Повечето от нас общуват с много хора всеки ден, било то по телефона, по електронната поща или лице в лице на работа, в магазини, ресторанти, асансьори, автобуси или влакове, и в много случаи хората, с които общуваме, заслужават нашата благодарност, защото ние получаваме нещо от тях.
	Помислете за хората, които срещате в един обикновен ден и които ви осигуряват някаква услуга, като например работещите в магазини или ресторанти, шофьорите на автобуси и таксита, служителите на фирми, чистачите или персонала на работното ви място. Хората, които работят в услугите, _дават себе си_, за да ви обслужат, а вие _получавате_ тяхната услуга. Ако не казвате _благодаря_ в замяна за обслужването, то вие не проявявате благодарност и възпирате доброто да навлезе в живота ви.
	Помислете за техниците, които се грижат системите на транспорта ни да работят безопасно, и за хората, които поддържат комуналните услуги като електричество, газ и вода или пък пътищата ни.
	Помислете за чистачите по света, които чистят нашите улици, обществени тоалетни, влакове, автобуси, самолети, болници, ресторанти, супермаркети и офис сгради. Не можете да кажете лично _благодаря_ на всички тях, но можете да ги поръсите с вълшебния прашец, казвайки _благодаря_ следващия път, когато минете покрай някого от тях. И можете да сте благодарни следващия път, когато седите на чистото си бюро, вървите по чист тротоар или по чист под.
	Когато се намирате в кафене или ресторант, поръсете вълшебния прашец, като кажете _благодаря_ на всеки, който ви обслужва. Все едно дали почиства масата ви, носи ви менюто, взима поръчката ви, пълни чашата ви с вода, носи ви поръчаното ястие, разчиства масата, дава ви сметката или ви връща рестото, не забравяйте всеки път да казвате _благодаря ви_. Ако сте в магазин или на касата в супермаркет, поръсете вълшебния прашец и кажете _благодаря ви_ на всеки, който ви обслужва или опакова продуктите ви.
	Ако пътувате със самолет, поръсете вълшебния прашец, като кажете _благодаря_ на хората на гишето за регистрация, на охраната, на човека, който проверява билета ви на качване и на членовете на екипажа, които ви поздравяват, когато влизате в самолета. По време на полета казвайте _благодаря_ на стюардесите или стюардите всеки път, когато те изпълнят някаква услуга за вас. Поднасянето на напитките и храната или отнасянето на чинията или отпадъците е услуга. Авиокомпанията ви благодари, задето сте летели с нея, капитанът ви благодари, екипажът също ви благодари, затова направете и вие същото и _благодарете_ на тях, когато си тръгвате от самолета. А всеки път, когато излитате и кацате на местоназначението си, казвайте _благодаря_, защото фактът, че можете да летите, е истинско чудо!
	Бъдете благодарни на онези хора, които ви помагат в работата ви, независимо дали това са чиновници, рецепционисти, работници в столовата, чистачи, служители по обслужване на клиентите или ваши колеги. Поръсете ги всичките с вълшебния прашец на вашето _благодаря_! Всички те ви правят услуга и заслужават трайната ви благодарност в замяна.
	Продавачите в магазините, сервитьорите и сервитьорките работят много усърдно, за да обслужват хората. Те са избрали за своя работа да служат на другите, а обслужването означава срещи с всевъзможни хора в различни настроения, включително и такива, които са неблагодарни. Следващия път, когато някой ви обслужва, не забравяйте, че човекът, който ви обслужва, е скъп син или дъщеря за родителите си, незаменим брат или сестра, майка или баща на деца, обичан и тачен партньор или приятел и че заслужава вашата любезност и търпение.
	Понякога може да срещнете някой работещ в услугите, който се държи грубо към вас и не ви отделя вниманието, което смятате, че заслужавате. Да бъдете благодарни в такива ситуации може да е по-голямо изпитание, но благодарността ви не може да зависи от поведението на друг човек. Изберете да бъдете благодарни, независимо от всичко! Изберете вълшебството в живота си, независимо от всичко! Може да ви е от полза да си припомните, че всъщност не знаете през каква трудност евентуално преминава човекът в момента, когато общувате с него. Може да не се чувства добре, може да е изгубил обичан близък, може бракът му току-що да е приключил или може да е в отчаяние в преломен момент от живота си. Вашата благодарност и добронамереност може да е най-магическото нещо, което ще му се случи в този ден.
C>
	„Бъди мил, защото всеки, когото срещаш, води тежка битка.“
@	Филон Александрийски (ок. 20 г.пр. Хр. — 50 г.сл. Хр.) — Философ
C$
	Ако благодарите на някого по телефона за неговата или нейната помощ, не подхвърляйте само своето _благодаря ти!_ вместо това обяснете причината защо сте благодарни. Например: „Благодаря ти за помощта.“ „Благодаря ти, че правиш толкова много за мен.“ „Благодаря ти, че намери решение на ситуацията ми, много съм ти благодарен.“ Ще останете удивени от реакцията на другия човек, когато направите подобно просто нещо, защото той или тя ще усети искреността ви.
	Когато казвате _благодаря_ на някого лично, гледайте го в лицето. Човекът няма да усети благодарността ви, нито ще получи вълшебния ви прашец, ако не го гледате в лицето. Ще сте пропилели една възможност да помогнете на този човек и да промените собствения си живот, ако казвате _благодаря_ на въздуха или казвате _благодаря_, гледайки надолу, или _благодаря_, докато говорите по мобилния си телефон, защото не сте наистина искрени, когато го правите.
	Преди няколко години бях влязла в един магазин да купя подарък за сестра ми. Продавачката, която ме обслужваше, ме изслуша какво исках и започна да търси идеалния подарък, като че ставаше дума за нейната сестра! Докато ми подаваше торбичката с идеалния, прекрасно опакован подарък, някой ми звънна по мобилния телефон. Приключвах разговора, когато стигнах до вратата на магазина и внезапно ме обзе някакво безпокойство. Веднага се върнах при продавачката, която ми беше помогнала, и не само й благодарих, но й казах и всички причини, _поради които_ съм й благодарна и колко много ценя всичко, което направи за мен. Обсипах я с вълшебния прашец на благодарността си! Очите й се напълниха със сълзи, а лицето й се озари от най-широката усмивка, която някога съм виждала.
	Всяко действие винаги има равно на себе си противодействие. Ако наистина го мислите, когато казвате _благодаря_, другият човек ще го усети и не само ще сте накарали някого да се почувства наистина добре, но вашата благодарност ще изпълни и вас с неописуемо щастие. В онзи ден аз излязох от магазина неописуемо щастлива.
	Аз използвам вълшебния прашец не само за хората от сферата на услугите; използвам вълшебния прашец на благодарността в най-различни ситуации. Когато казвам довиждане на дъщеря ми, преди тя да потегли към дома си, изпитвам благодарност, задето е пристигнала жива и здрава у дома, раздвижвам пръсти във въздуха и си представям, че поръсвам с вълшебен прашец нея и колата й. Понякога поръсвам вълшебен прашец върху компютъра си, преди да започна нов проект, или поръсвам вълшебен прашец пред себе си, преди да вляза в магазин, за да потърся нещо конкретно, което ми трябва. Дъщеря ми използва вълшебен прашец, когато шофира, а ако види друг шофьор, който изглежда напрегнат и кара бързо, поръсва вълшебен прашец и върху него, за да го накара да се почувства по-добре и да го предпази от опасност.
	Днес вземете със себе си вълшебния прашец на своята благодарност за хората, които работят в услугите, и потърсете всяка възможност да поръсите с вълшебен прашец всеки, казвайки _благодаря_. Благодарете на поне десет души, вършещи различни услуги, от които сте се възползвали днес. Няма значение дали имате възможност да го направите лично; можете мислено да отдадете признание на хората, от чиито услуги се възползвате. Вълшебният прашец пак ще ги достигне. Например казвайте си сами наум:
	_Наистина съм благодарен на чистачите, които работят рано сутрин и се грижат улиците да са почистени от боклук всеки ден. Никога не съм се замислял действително колко благодарен съм за тази услуга, вършена като по часовник всеки ден. Благодаря ви._
	Постарайте се да следите бройката на хората от услугите, на които сте благодарни, така че да знаете кога сте благодарили на десет души за услугите им и сте ги поръсили всичките с вълшебен прашец. Ако си представите искрящия вълшебен прашец, падащ върху хората, когато им благодарите, ще получите картина на онова, което действително се случва в невидимото чрез силата на благодарността. Тази мислена картина ще ви помогне да повярвате и да разберете, че вълшебният прашец на благодарността наистина достига хората и че е около тях, за да им помогне да подобрят живота си. А всеки път, когато поръсите с вълшебен прашец друг човек, прашецът се връща и към вас и собствения ви живот.
	Ако днес сте у дома, вземете химикал и бележник или седнете пред компютъра и се върнете мислено назад, припомняйки си случаи, в които хора от услугите са дали всичко от себе си заради вас. Може това да е бил някой по телефона или пък търговец, решен да се справи с проблема ви. Може би сте били обслужени отлично от вашия пощальон, сметосъбирачите или рециклиращите компании, или пък от продавачите в местния магазин. Направете писмен списък с десет примера, при които хора от услугите са ви помогнали, и им изпратете вълшебен прашец, казвайки благодаря на всеки един от тях.
	_Вълшебно напомняне_
	Прочетете утрешното упражнение днес, защото упражнението ви за единадесетия ден започва още щом се събудите.


#	Упражнение по вълшебство номер 10
#	Поръсете всички с вълшебен прашец
	1. Изброяване на благословенията: направете списък с десет благословения. Запишете си _защо_ сте благодарни. Прочетете списъка, като след всяко благословение произнасяте: _благодаря, благодаря, благодаря_, и се изпълнете с възможно най-дълбока благодарност за този дар в живота ви.
	2. Днес поръсете с вълшебен прашец __десет__ души, изпълняващи някакви услуги, от които се облагодетелствате, като им благодарите директно или им отдадете заслуженото и им благодарите мислено. Почувствайте благодарност към тях за услугата, която вършат!
	3. Когато си легнете, вземете Вълшебното камъче в ръка и произнесете вълшебната дума _благодаря_ по отношение на _най-хубавото_ нещо, което ви се е случило днес.
	4. Прочетете утрешното упражнение днес, защото упражнението за единадесетия ден започва още щом се събудите.


>	Ден 11
>	Вълшебно утро

E>
	„Когато станеш сутрин, помисли си каква привилегия е да си жив, да мислиш, да се радваш, да обичаш.“
@	Марк Аврелий (121 — 180) — римски император
E$

	Най-лесният и прост начин да си гарантирате, че денят пред вас ще е изпълнен с _вълшебство_, е като изпълните _утрото_ с благодарност. Когато направите благодарността част от утринните си навици, ще усещате и виждате магическите й ползи през целия ден.
	Всяко утро е пълно с възможности за отдаване на благодарност, а това не ви забавя, нито ви отнема допълнително време, защото можете да го правите съвсем непринудено, докато вършите всичко друго. Изпълването на утрото ви с благодарност има и един допълнителен бонус, тъй като обичайните ви всекидневни занимания са моментите, когато можете да си навредите най-много, мислейки си негативни мисли, без да осъзнавате, че го правите. Когато умът ви е съсредоточен върху търсенето на неща, за които да благодарите, не остава място за вредни негативни мисли. След това упражнение ще започнете деня си, чувствайки се много по-щастливи и по-уверени, че предстоящият ден ще бъде чудесен — и тогава ще видите вълшебството да се случва пред очите ви!
	Когато се събудите в новия ден днес, преди да помръднете, преди да направите каквото и да било, кажете вълшебната дума _благодаря_. Кажете _благодаря_ за факта, че сте живи и че ви е даден още един ден живот. Животът ви е дар, всеки ден е дар и като се замислите всъщност, не е за вярване, че който и да било от нас може да се събужда сутрин, без да благодари за новия ден. Ако смятате, че новият ден не е нещо кой знае какво, опитайте се да пропуснете някой! Няма значение колко сте сънливи, дали будилникът ви е събудил за работа или сте спали до късно през почивните дни; в мига, в който се събудите, кажете вълшебната дума _благодаря_ за поредния ден от живота си.
	Кажете _благодаря_ за добрия нощен сън, който сте имали. Дали сте сред щастливците, които спят в легло, с чаршафи и възглавница? _Благодаря!_ Когато краката ви допрат пода, кажете _благодаря_. Имате ли баня? _Благодаря!_ Имате ли възможност да завъртите кранчетата и веднага да получите свежа чиста вода всяка сутрин? _Благодаря!_ Представете си всички хора, които са копали канали и са полагали тръби из цялата ви страна, в града ви и по всички улици до дома ви, така че да можете да завъртите крана и да получите прекрасна, чиста, топла вода. _Благодаря!_ Когато посягате към четката и пастата си за зъби, _благодаря_! Без тях денят ви няма да започва толкова приятно. _Благодаря_ за кърпите, сапуна, огледалото и всичко, което използвате в банята, за да се почувствате свежи, събудени и готови за деня.
	Докато се обличате, помислете си какъв щастливец сте, че имате дрехи, които да избирате и носите. _Благодаря!_ Помислете си колко много хора трябва да са участвали в създаването на всички отделни дрехи, които обличате и носите всеки ден. Има голяма вероятност дрехите, които обличате в даден ден, да идват от много страни по света. _Благодаря на всички!_ Имате ли обувки? Късметлия! Представете си живота без тях. _Благодаря за обувките!_
C>
	„Винаги ме е радвал изгледът за един нов ден, нов опит, още едно начало, може би с мъничко вълшебство, чакащо нейде отвъд утрото.“
@	Дж. Б. Пристли (1894 — 1984) — писател и драматург
C$
	Направете днешния ден колкото се може по-добър, практикувайки съсредоточена благодарност и внасяйки вълшебството в обичайното си утринно всекидневие. От мига, в който отворите очи, чак докато си обуете обувките или се приготвите напълно, повтаряйте наум вълшебната дума _благодаря_ за всичко, което докосвате и използвате. Няма значение, че може да не се къпете или обличате веднага сутринта, пак можете да използвате това упражнение „Вълшебно утро“ като упътване и да го прилагате, към какъвто сутрешен режим следвате. Ако се събуждате и първо закусвате, когато докосвате и взимате всяко нещо за закуската ви, казвайте вълшебната дума _благодаря_. Отдайте благодарност за сутрешното си кафе, чай, плодов сок или закуска. Те правят утрото ви толкова приятно и ви дават енергия за деня. Бъдете благодарни за кухненските уреди, които използвате за закуската си — хладилника, котлоните, фурната, тостера, кафеварката или чайника.
	Всеки ден без изключение аз започвам да изричам „благодаря“, когато стъпя с единия си крак на пода, и довършвам думата, когато другият ми крак докосне пода, така че всеки ден, когато и двата ми крака допрат пода за пръв път, аз вече съм казала _благодаря_. Докато отивам към банята, си повтарям наум вълшебната дума _благодаря_ с всяка крачка. После продължавам да казвам мислено _благодаря_, докато докосвам и използвам всяко нещо в банята. Докато се облека и приготвя за деня, се чувствам толкова щастлива, че ми иде да подскачам от радост. А когато се чувствам толкова щастлива, знам, че благодарността ми е подействала и със сигурност ще имам вълшебен ден. В хода на деня наистина имам чувството, че вълшебната сила е с мен, защото едно след друго се случват хубави неща. А с всяко случило се хубаво нещо аз ставам още по-благодарна, което засилва вълшебството и се случват още повече хубави неща. Нали знаете онези дни, в които всичко като че се нарежда чудесно за вас? Е, точно така става след упражнението „Вълшебно утро“, само че многократно повече!


#	Упражнение по вълшебство номер 11
#	Вълшебно утро
	1. Когато се събудите в новия ден, преди да направите каквото и да било, кажете вълшебната дума _благодаря_.
	2. От мига, в който отворите очи, докато се приготвите напълно, повтаряйте наум вълшебната дума _благодаря_ за всичко, което докоснете и използвате.
	3. Изброяване на благословенията: направете списък с десет благословения. Запишете си _защо_ сте благодарни. Прочетете списъка, като след всяко благословение произнасяте: _благодаря, благодаря, благодаря_, и се изпълнете с възможно най-дълбока благодарност за този дар в живота ви.
	4. Когато си легнете, вземете Вълшебното камъче в ръка и произнесете вълшебната дума _благодаря_ по отношение на _най-хубавото_ нещо, което ви се е случило днес.


>	Ден 12
>	Вълшебни хора с голямо значение

E>
	„Понякога собствената ни светлина угасва и се възпламенява отново от искрата на друг човек. Всеки от нас има основание да мисли с дълбока благодарност за онези, които са запалили пламъка в нас.“
@	Алберт Швайцер (1875 — 1965) носител на Нобелова награда за мир, лекар мисионер и философ
E$

	Всеки от нас е получавал помощ, подкрепа или напътствия от други хора в определени моменти от живота си, когато това му е било най-нужно. Понякога другият човек променя хода на живота ни чрез своето насърчение, ръководство или просто с присъствието си някъде в подходящия момент. Но животът продължава и ние често забравяме онези моменти, когато някой ни е развълнувал или е променил живота ни. Случва се човек да осъзнае влиянието, което някой му е оказал, чак след много време, когато хвърли поглед назад към живота си и си даде сметка, че определена личност е била решаваща за вълшебната промяна в посоката на живота му към по-добро.
	Тази личност може да е бил някой учител или наставник, чичо, леля, брат или сестра, баба или дядо, друг роднина. Може да е бил лекар, медицинска сестра или най-добър приятел. Може да е бил човекът, който ви е запознал с настоящия ви партньор или ви е въвел в определена тема, превърнала се в една от най-големите ви страсти. Може да е бил някой, когото дори не сте познавали и който се е появил в живота ви за кратко, извършил е някаква случайна добрина и ви е разчувствал до дън душа.
	Баба ми изгради у мен любовта ми към книгите, готвенето и провинцията. Тя сподели с мен любовта си към тези неща, а всички те повлияха върху хода на живота ми и го промениха. Готвенето се превърна в моя страст за повече от двадесет години, любовта ми към книгите в края на краищата доведе дотам, че станах писателка, а любовта ми към провинцията е влияла на избора ми на място за живеене през целия ми живот.
	Баба ми ме приучи с желязна дисциплина и да казвам _благодаря_. По онова време си мислех, че тя просто ме учи да бъда учтива. Едва по-късно в живота си осъзнах, че учейки ме да казвам вълшебните думи, тя ми е направила най-големия подарък, която една баба може да направи. Тя вече не е сред живите, но аз продължавам да й бъда благодарна за огромното влияние, което е имала върху хода на живота ми. _Благодаря ти, бабо!_
	Днес вие ще си помислите за вълшебните хора, които са повлияли на живота ви. Усамотете се на някое спокойно място през деня днес, седнете и помислете за трима изключителни хора, които са внесли промяна в живота ви. След като изберете тримата души, обърнете се към тях един по един и говорете с всеки от тях така сякаш е пред вас, като му кажете защо сте му благодарни и как е повлиял той на живота ви.
	Постарайте се да направите това упражнение по вълшебство с всичките трима души в рамките на една сесия, защото това ще пренесе чувството ви на благодарност на много по-дълбоко ниво. Ако разцепите това упражнение по вълшебство на части през деня, няма да почувствате същата дълбочина на благодарността, нито ще получите магически резултати.
	Ето един пример какво бихте могли да кажете:
C>
	Сара, искам да ти благодаря за онзи път, когато ме насърчи да следвам сърцето си. Аз бях изгубен(а) и объркан(а) в онзи ден, а твоите думи ми въздействаха и ме въздигнаха от отчаянието. Благодарение на онова, което ми каза, аз намерих кураж да последвам мечтата си и заминах за Франция да работя като стажант готвач. Сега изживявам мечтата си и съм на върха на щастието си. И всичко е благодарение на онова, което ти ми каза в онзи ден. Благодаря ти, Сара!
C$
	Много е важно да назовете причините, поради които сте благодарни. И няма начин да кажете прекалено много. Колкото повече кажете и колкото повече чувствате, толкова по-невероятни ще бъдат резултатите. Ще видите вълшебството да избухва в живота ви в резултат на това упражнение; то се числи към най-могъщите актове на благодарност, които можете да осъществите.
	Ако нямате възможност да ги кажете на глас, можете да напишете думите си до всеки човек и да ги адресирате, сякаш пишете писмо.
	Когато завършите това упражнение, ще усетите огромна разлика в начина, по който се чувствате. Доказателството, че силата на благодарността действа, е винаги на първо място това, че тя ви прави _щастливи_! Второто доказателство за силата на благодарността е, че привличате прекрасни неща. А отгоре на всичко щастието, което изпитвате след всяко практикуване на благодарност, привлича и още прекрасни неща, които ви правят още по-щастливи. Това е вълшебството на живота и това е вълшебната сила на благодарността!


#	Упражнение по вълшебство номер 12
#	Вълшебни хора с голямо значение
	1. Изброяване на благословенията: направете списък с десет благословения. Запишете си _защо_ сте благодарни. Прочетете списъка, като след всяко благословение произнасяте: _благодаря, благодаря, благодаря_, и се изпълнете с възможно най-дълбока благодарност за този дар в живота ви.
	2. Усамотете се на някое спокойно място през деня днес и направете списък с __трима__ души, които са били от голямо значение в живота ви.
	3. Обръщайте се към хората от списъка един по един и кажете на глас на всеки от тях причините, поради които сте му благодарни и как точно той е повлиял на хода на живота ви.
	4. Когато си легнете, вземете Вълшебното камъче в ръка и произнесете вълшебната дума _благодаря_ по отношение на _най-хубавото_ нещо, което ви се е случило днес.


>	Ден 13
>	Сбъднете всичките си желания

E>
	„Въображението е истинското вълшебно килимче.“
@	Норман Винсънт Пийл (1898 — 1993) — писател
E$

	Ако сте правили редовно упражненията по вълшебство ден след ден, вече ще сте изградили прекрасна основа, практикувайки благодарност за всичко, което сте получили и продължавате да получавате в живота си. Днес обаче е вълнуващ ден, защото ще започнете да използвате вълшебната сила на благодарността за вашите мечти и желания!
	Стотици туземни култури в течение на векове традиционно са отдавали благодарност за онова, което са искали, преди да са го получили, като са създавали сложни церемонии, за да вложат колкото се може повече енергия в отдаването на благодарност. Египтяните са чествали разлива на река Нил още от дълбока древност, за да си осигурят неспирното течение на водата в реката, индианците и австралийските аборигени изпълняват танци за призоваване на дъжда, различни африкански племена извършват церемонии, посветени на храната, преди да тръгнат на лов, а самата природа на молитвата във всяка култура и религия се състои в отдаване на благодарност преди получаването на желаното нещо.
	Според закона за привличането сходните неща се привличат, което значи, че трябва да създадете в ума си подобие, или образ, на онова, което желаете. После, за да привлечете към себе си желаното нещо, трябва да се почувствате така, сякаш то вече е ваше, тоест начинът, по който се чувствате, трябва да _наподобява_ начина, по който се чувствате, когато сте получите онова, което искате. Най-лесният начин за постигане на това е да бъдете благодарни за нещо, което искате, _преди_ да сте го получили. Ако никога преди не ви е хрумвало да използвате благодарността, за да получите, каквото искате, сега открихте още една от магическите й сили. Самите думи на Свещеното писание обещават точно това:
	„Който има благодарност (сега), нему ще се даде (в бъдеще), и ще има изобилие.“
	Благодарността е нещо, което трябва да имате _предварително_, за да можете да получите, а не нещо, което просто правите _след_ като нещо хубаво вече се е случило. Повечето хора са благодарни, след като са получили нещо хубаво, но за да сбъднете всичките си желания и да промените целия си живот, изпълвайки го с богатства във всяка една област, трябва да сте благодарни, както след това, така и предварително.
	Посредством предварителния акт на искрена благодарност за осъществяването на желанието вие _незабавно_ създавате в съзнанието си представата, че то вече се е изпълнило, чувствате се така, сякаш имате желаното нещо и вършите своята част. Ако запазите този образ и това чувство, ще получите по вълшебен начин желаното нещо. Няма да знаете как сте го получили и не е ваша работа да го проумявате. Вие не се опитвате да проумеете как силата на тежестта ви държи на земята, когато излизате на разходка, нали? Доверявате се и знаете, че когато излезете на разходка, законът за силата на тежестта ще ви държи здраво на земята. По същия начин трябва да се доверите и да знаете, че когато сте благодарни за онова, което желаете, желаното нещо магически ще бъде придвижено към вас, защото това е закон на Вселената.


	_Какво искате най-много в момента?_
	В началото на тази книга ви предложих да си изясните добре какво искате във всяка област от живота си. (Ако не сте го направили по-рано, сега е моментът да го сторите.) Вземете сега направените списъци и изберете десетте си най-големи желания за това упражнение по вълшебство. Може да изберете десет желания от различни сфери на живота си, като например пари, здраве, дом и взаимоотношения, или може да предпочетете да вземете десет желания от една област, която наистина искате да промените, като например работата или успеха. Изяснете си добре и обстойно какво искате най-много, за да можете да видите как промените се случват по вълшебен начин в резултат на това упражнение. Представете си, че влизате в магическа подредба с Вселената за своите десет най-големи желания, защото в действителност, използвайки закона за привличането, вие правите точно това.
	Седнете пред компютъра или с химикал и бележник и направете отделен списък на десетте си най-големи желания по следния начин, все едно, че вече са се сбъднали:
	_Благодаря, благодаря, благодаря за ………………..,_ и попълнете празното място с желаното нещо, сякаш вече сте го получили. Например:
C>
	Благодаря, благодаря, благодаря за високите оценки на изпита, които ме вкараха в колежа, който исках!
	Благодаря, благодаря, благодаря за чудесната новина, че ще си имаме бебе!
	Благодаря, благодаря, благодаря за нашата къща мечта, която има всичко, което сме искали да има до последната подробност!
	Благодаря, благодаря, благодаря за невероятния телефонен разговор с баща ми, който подобри нашата връзка!
	Благодаря, благодаря, благодаря за резултатите от медицинските изследвания, които показват, че съм отново напълно здрав!
	Благодаря, благодаря, благодаря за неочакваните пари, които получих, които са точно толкова, колкото ми трябваха за пътуването ми до Европа!
	Благодаря, благодаря, благодаря за удвояването на продажбите ни този месец!
	Благодаря, благодаря, благодаря за идеите, които ни спечелиха най-големия ни клиент досега!
	Благодаря, благодаря, благодаря за моя идеален партньор!
	Благодаря, благодаря, благодаря за лесното ни и безпроблемно преместване!
C$
	Изписването на „благодаря“ три пъти подред е нещо много мощно, защото то ви предпазва да не хвърляте думите си просто така и засилва фокуса на благодарността ви. Освен това казването на „благодаря“ три пъти е вълшебна формула, защото това е математическото число на всяко ново творение във Вселената. Например необходими са един мъж и една жена, за да се създаде дете. Мъжът, жената и детето дават общо числото три, завършвайки новото творение. Същото правило за тройката важи и за творението на всичко във Вселената, включително за сътворяването на желаните от вас неща, така че когато кажете _благодаря_ три пъти подред, вие използвате вълшебното число на творението и една тайна магическа формула!
	Втората стъпка от упражнението „Сбъднете всичките си желания“ е свързана с насищането на желанията ви с още повече благодарност. Можете да изпълните втората стъпка по всяко време през днешния ден, било то веднага след записването на десетте най-големи желания, или на интервали през целия ден.
	За да наситите всичките си желания с вълшебната сила на благодарността, започнете с първото желание от списъка си и с помощта на въображението си отговорете мислено на следните въпроси, все едно че желанието ви вече се е изпълнило:
	1. Какви емоции изпитахте, когато желанието ви се сбъдна?
	2. Кой беше първият човек, на когото казахте, когато желанието ви се сбъдна, и как му го казахте?
	3. Кое беше първото нещо, което направихте, след като желанието ви се сбъдна? Опишете го мислено колкото се може по-подробно.
	Накрая препрочетете отново всяко желание и наблегнете истински на вълшебната дума _благодаря_, така че да ги почувствате колкото се може по-силно.
	Преминете към второто желание в списъка си и повторете същите стъпки за всяко желание, докато не приключите с всичките десет желания. Отделете поне по една минута за всяко желание.
	Ако искате да направите нещо наистина мощно и много забавно, можете да си създадете Вълшебно табло, на което да закачите изображения на желаните от вас неща. Изрежете изображенията и ги закачете на дъска, сложена на видно място. Сложете думите БЛАГОДАРЯ, БЛАГОДАРЯ, БЛАГОДАРЯ с големи букви с получер шрифт на вашето Вълшебно табло. Може да използвате и хладилника си като Вълшебно табло. Ако имате деца, може да направите Вълшебното табло като семеен проект, защото на децата това много им харесва! Представете си, че вашето Вълшебно табло е наистина вълшебно и че всяко нещо, чието изображение поставите там, моментално бива задвижено към вас. Неспирната ви благодарност за него ще го притегли магнетично към живота ви.


#	Упражнение по вълшебство номер 13
#	Сбъднете всичките си желания
	1. Изброяване на благословенията: направете списък с десет благословения. Запишете си _защо_ сте благодарни. Прочетете списъка, като след всяко благословение произнасяте: _благодаря, благодаря, благодаря_, и се изпълнете с възможно най-дълбока благодарност за този дар в живота ви.
	2. Седнете пред компютъра или вземете химикал и бележник и направете списък с десетте си най-големи желания. Напишете _благодаря_ три пъти пред всяко от тях, _сякаш то вече се е изпълнило_. Например: _Благодаря, благодаря, благодаря за ……………….. (желанието ви)._
	3. С помощта на въображението си отговорете мислено на следните въпроси, сякаш всяко от десетте ви желания вече се е сбъднало:
	3.1. Какви емоции изпитахте, когато желанието ви се сбъдна?
	3.2. Кой беше първият човек, на когото казахте, когато желанието ви се сбъдна, и как му го казахте?
	3.3. Кое беше първото нещо, което направихте, след като желанието ви се сбъдна? Опишете го мислено колкото се може по-подробно.
	4. Накрая препрочетете изречението с желанието си и наблегнете истински на вълшебната дума _благодаря_, така че да ги почувствате колкото се може по-силно.
	5. Ако искате, направете си Вълшебно табло. Изрежете изображения, закачете ги на Вълшебното си табло и го сложете на видно място. Сложете отгоре на таблото заглавие БЛАГОДАРЯ, БЛАГОДАРЯ, БЛАГОДАРЯ с големи букви с получер шрифт.
	6. Когато си легнете, вземете Вълшебното камъче в ръка и произнесете вълшебната дума _благодаря_ по отношение на _най-хубавото_ нещо, което ви се е случило днес.


>	Ден 14
>	Изживейте един вълшебен ден

E>
	„Намеренията, сгъстени в думи, съдържат вълшебна сила.“
@	Дипак Чопра (р. 1946) — лекар и писател
E$

	За да видите и изживеете най-вълшебния ден в живота си, можете да бъдете благодарни за целия си ден преди да сте го изживели! За да имате вълшебен ден, просто си помислете за плановете си за деня и кажете вълшебната дума _благодаря_ за всеки от тях, минал добре, _преди_ да сте го изживели. Това е най-лесното нещо и отнема само няколко минути, но промяната, която може да внесе в деня ви, е невероятна. Изпитването на благодарност предварително създава вълшебен ден посредством закона за привличането; когато _отдавате_ благодарност за преживяванията през деня, минали добре, трябва да _получите_ обратно преживявания, минали добре!
	Ако не вярвате, че имате силата да влияете из основи върху обстоятелствата от деня си, припомнете си някой път, когато сте се събудили кисели или в лошо настроение. Започнали сте деня си, а нещата едно подир друго са тръгвали на зле, докато в края на деня не сте възкликнали, че сте имали отвратителен ден — сякаш лошият ден е станал по случайност. Единствената причина да имате лош ден е защото сте взели лошото си настроение от сутринта със себе си и тъкмо вашето лошо настроение е било причината нещата едно след друго да вървят на зле.
	Дори и събуждането в лошо настроение не става случайно, защото то означава, че сте заспали с негативни мисли за нещо, може би дори без да го съзнавате. Точно поради тази причина правите упражнението с Вълшебното камъче вечер преди лягане, за да си гарантирате, че ще заспите, мислейки си хубави мисли. Упражнението с Вълшебното камъче вечер, съчетано с Изброяването на благословенията ви всяка сутрин, настройва доброто ви настроение вечер и сутрин, а това гарантира, че ще се чувствате добре _преди_ да започнете деня си.
	За да имате вълшебен ден, трябва да се чувствате добре. Не познавам нищо друго, освен благодарността, което гарантирано да ви привежда в добро настроение почти мигновено.
	Каквито и да са плановете ви за деня, независимо дали ви чака пътуване, среща, работен проект, обяд, упражнения, занасяне на дрехи на химическо чистене, спортуване, ходене на театър, среща с приятел, йога, чистене на къщата, ходене на училище или пазаруване, направете днешния ден вълшебен, като кажете вълшебната дума _благодаря_ за доброто протичане на всяко планирано нещо — _преди_ да сте го преживели! Ако сте от хората, които си правят всеки ден списък с нещата за вършене, можете да минете по списъка си и да бъдете благодарни за доброто протичане на всяко от нещата в него. Все едно дали правите това упражнение по вълшебство наум или на хартия, най-важното е да почувствате, че резултатът от всеки план или дейност е бил _най-добрият_ възможен.
	Когато използвате благодарността предварително, за да имате вълшебен ден, тя премахва неочакваните проблеми или затруднения, преди те да са се случили. Колкото повече използвате това упражнение по вълшебство, толкова по-хубави ще стават дните ви и от най-дребните до най-важните неща всичко в живота ви ще потръгне добре. Неспокойните дни се успокояват, а вместо цял ден да ви се случват разстройващи или тревожещи събития, дните ви потичат сякаш по вълшебен начин, а нещата тръгват като по чудо, с по-малко усилия, без тревоги, без стрес и с много повече радост.
	Когато за пръв път започнах да използвам благодарността, за да изживея вълшебен ден, избрах да отдам предварително благодарност за събитията от деня ми, които не обичах особено да върша. Едно от тези неща беше пазаруването в супермаркета. В началото на деня казах вълшебните думи: „Благодаря за лесното и приятно отиване до супермаркета.“ Нямах представа как едно отиване до супермаркета може да е лесно и приятно, но изпитах колкото се може повече благодарност за това развитие.
	Резултатът от магическата сила на благодарността беше, че случих място за паркиране точно до вратата. После срещнах случайно две приятелки. С едната не се бяхме виждали много отдавна и отидохме да обядваме заедно след пазаруването. Втората приятелка, на която се натъкнах, ми разказа за една страхотна и нескъпа чистачка — нещо, за което отдавна мечтаех. Докато пазарувах в магазина, накъдето и да погледнех, всичко, което ми трябваше, по вълшебен начин се появяваше пред очите ми; всичко беше заредено по рафтовете; стока след стока се оказваха на промоция; а когато се запътих да плащам, след като бях напазарувала за рекордно време, отвориха нова каса и касиерката ми направи знак да мина при нея. Докато прекарваше покупките ми през четеца, тя внезапно попита: „Трябват ли ви батерии?“ Това беше единственото, което бях забравила да купя! Отиването ми до супермаркета се оказа невероятно лесно и приятно — направо вълшебно!
	Трябва да отделите само няколко минути сутрин, за да използвате благодарността, за да имате вълшебен ден, отдавайки предварително благодарност за събитията през деня, но това упражнение само по себе си ще промени начина, по който върви целият ви ден.
	За да изживеете вълшебен ден, щом се събудите сутринта или преди да станете от леглото, или докато се къпете или обличате, помислете си за планираните си за деня неща и благодарете за отличното протичане на всяко от тях. Постарайте се да направите това упражнение по вълшебство в началото на деня и на една сесия. Мислено прехвърлете плановете, които имате за сутринта, следобеда и вечерта чак до времето за лягане. При всяко планирано нещо или събитие казвайте вълшебните думи и си представяйте, че казвате _благодаря_ в края на деня и сте безкрайно благодарни, защото всичко е минало толкова прекрасно.
	Можете да използвате колкото си искате суперлативи, за да ви помогнат да се почувствате по-благодарни.
	„Благодаря за невероятно успешната среща.“ „Благодаря за страхотния резултат от телефонния разговор.“ „Благодаря за един от най-хубавите ми дни в работата.“ „Благодаря за сензационния мач.“ „Благодаря за лекия и забавен ден на чистене.“ „Благодаря за страхотната вечер с приятелите.“ „Благодаря за отморителното пътуване днес.“ „Благодаря за изумителната енергия от упражненията ми.“ „Благодаря за най-хубавата семейна среща, която сме имали.“
	Това упражнение по вълшебство действа по-силно, ако можете да кажете вълшебната дума _благодаря_ на глас за всяко преживяване, но ако нямате възможност да ги кажете гласно, то няма проблем да ги казвате и наум.
	След като сте приключили с използването на магическата сила на благодарността за всяка задача и събитие от деня, завършете упражнението с думите: „И благодаря за чудесната новина, идваща днес!“ Всяка сутрин без изключение, когато приключвам с благодарността за вълшебния ден, отдавам благодарност за чудесната новина, която ме чака този ден. Резултатът е, че никога през живота си не съм получавала толкова много хубави новини. Седмица след седмица, ден подир ден се изсипват чудесни новини! Всеки път, когато получа още една добра новина, съм особено благодарна и развълнувана, защото знам, че съм използвала вълшебната сила, за да я привлека, а така продължават да пристигат още повече чудесни новини. Ако искате да получавате повече чудесни новини от когато и да било преди, просто последвайте примера ми.


#	Упражнение по вълшебство номер 14
#	Изживейте един вълшебен ден
	1. Изброяване на благословенията: направете списък с десет благословения. Запишете си _защо_ сте благодарни. Прочетете списъка, като след всяко благословение произнасяте: _благодаря, благодаря, благодаря_, и се изпълнете с възможно най-дълбока благодарност за този дар в живота ви.
	2. Сутринта прехвърлете мислено планираните неща за деня и за вечерта чак до времето за лягане. При всяко ново планирано нещо или събитие казвайте вълшебната дума _благодаря_, задето то е минало толкова добре. Представяйте си, че казвате благодаря в края на деня и сте безкрайно благодарни, защото всичко е минало идеално.
	3. След като приключите с благодарностите, задето всички планирани за деня неща са минали отлично, завършете това упражнение по вълшебство с думите: _И благодаря за чудесната новина, идваща днес!_
	4. Когато си легнете, вземете Вълшебното камъче в ръка и произнесете вълшебната дума _благодаря_ по отношение на _най-хубавото_ нещо, което ви се е случило днес.


>	Ден 15
>	Възстановете по вълшебен път взаимоотношенията си с хората

	Ако имате трудна или неуспешна връзка, ако сте с разбито сърце, ако се сърдите на някого или го обвинявате за нещо, можете да промените това чрез благодарността. Благодарността по вълшебен начин ще подобри всички трудни взаимоотношения, независимо дали човекът отсреща е съпруг или съпруга, брат или сестра, син или дъщеря, партньор, началник, бизнес клиент, колега в работата, тъст, тъща, свекър или свекърва, родител, приятел или съсед.
	Когато сме изправени пред трудни отношения или сложна ситуация в някаква връзка, почти във всички случаи ние не изпитваме ни най-малка благодарност за другия човек. Вместо това бързаме да обвиним другия заради проблемите, които имаме с него, а това значи, че нямаме и капка благодарност. Обвиненията никога няма да подобрят нечии взаимоотношения, никога няма да подобрят и живота ви. Всъщност колкото повече обвинявате, толкова повече се влошават отношенията и толкова по-лош става животът ви.
	Все едно дали става дума за настоящи или минали взаимоотношения, ако храните лоши чувства към друг човек, практикуването на благодарност ще премахне тези чувства. Защо ви е да искате да премахвате лошите си чувства към друг човек?
C>
	„Упорстването в гнева е като сграбчване на горещ въглен с намерението да го хвърлиш по някого другиго; ти си онзи, който се изгаря.“
@	Гаутама Буда (ок. 563 г.пр. Хр. — 483 г.пр. Хр.) — основател на будизма
C$
	Лошите чувства към друг човек изгарят вашия живот, но благодарността ще ги премахне!
	Например ако сте се разделили с партньора си, който е свързан с вас чрез децата ви, и отношенията ви не са добри, погледнете лицата на децата си и си дайте сметка, че нямаше да ги има, ако не беше бившият ви партньор. Животът на децата ви е един от най-ценните дарове, които имате. Поглеждайте децата си и отдавайте благодарност на бившия си партньор за техния живот всеки ден! Освен че това ще донесе мир и хармония във взаимоотношенията ви, чрез примера си ще научите децата си на най-важното средство в живота им — благодарността.
	Ако сте с разбито сърце или ви е мъчно заради приключила връзка, можете да използвате вълшебната сила на благодарността, за да преобразувате болката си. Благодарността магически преобразува емоционалната болка в изцеление и щастие по-бързо от всичко друго, а историята на родителите ми е съвършен пример за това.
	Майка ми и баща ми се влюбили буквално от пръв поглед. От мига, в който се срещнали, те били много благодарни да са един с друг, а двамата имаха най-прекрасния брак, който някога съм виждала.
	Когато баща ми почина, майка ми разбираемо изпадна в огромна скръб. След месеци страдание тя започна да използва вълшебната сила на благодарността и въпреки неимоверната си мъка и болка, потърси неща, за които да бъде благодарна. Започна с миналото и си припомни всички прекрасни мигове на щастие, които бе преживяла през десетилетията с баща ми. После направи следващата голяма крачка и потърси неща, за които да бъде благодарна в бъдеще. И ги намери едно по едно. Откри или си припомни неща, които винаги бе искала да направи, докато баща ми беше жив. А заедно с тази смела стъпка на благодарност възможностите за осъществяване на мечтите й по вълшебен начин заизвираха и животът й отново се изпълни с щастие. Вълшебната сила на благодарността даде на майка ми нов живот.
	За днешното упражнение по вълшебство ще потърсите горещия въглен, който изгаря живота ви, и буквално ще го превърнете в злато чрез благодарността! Изберете трудни, проблематични или прекратени взаимоотношения, които искате да подобрите. Няма значение дали човекът все още присъства в живота ви, или това е стара връзка и човекът вече не е част от живота ви.
	Седнете и направете списък с десет неща, за които сте благодарни на избрания от вас човек. Прехвърлете историята на взаимоотношенията си и избройте чудесните неща в този човек или чудесните неща, които сте получили от тази връзка. Най-лесният начин за това е да си припомните как са били нещата преди отношенията ви да се влошат или приключат. Ако отношенията ви никога не са били добри, тогава се помъчете да се сетите за някакви добри качества в този човек, защото те съществуват.
	Това упражнение по вълшебство не се занимава с въпроса кой е прав и кой крив. Каквото и да смятате, че ви е сторил някой, каквото и да е казал или да не е направил, _вие_ можете по вълшебен начин да възстановите взаимоотношенията и нямате нужда от другия човек, за да го сторите.
	Във всяко взаимоотношение има зрънце злато, дори и в трудните, а за да обогатите всичките си отношения и живота си, трябва да откриете това злато. Когато се разровите и откриете късче злато, запишете го, обърнете се към човека по име и изразете откритието си с благодарност:
	………………..(име) благодарен съм ти за ………………..(какво?)
C>
	1. Пол, благодарна съм ти за времето, прекарано заедно. Макар че бракът ни приключи, аз научих много и днес съм много по-мъдра и използвам наученото от брака ни в много от днешните си взаимоотношения.
	2. Пол, благодарна съм ти за всичко, което стори в опит да направиш брака ни сполучлив, защото десет години брак означават, че наистина си опитвал.
	3. Пол, благодарна съм ти за нашите деца. Радостта, която получавам от тях всеки ден, нямаше да бъде възможна без теб.
	4. Пол, благодарна съм ти за упорития труд и дългите часове работа, които вложи в издръжката на семейството ни, докато аз стоях у дома и се грижех за децата ни. Зависимостта на всички нас от теб беше голяма отговорност, затова ти благодаря.
	5. Пол, благодарна съм ти за ценните моменти, които преживях с децата ни, докато те растяха. Аз видях децата ни да проговарят и да прохождат за пръв път, а знам, че ти нямаше тази възможност.
	6. Пол, благодарна съм ти за подкрепата, когато преминавах през труден момент на мъка и загуба.
	7. Пол, благодарна съм ти за периодите, когато съм била болна, а ти си правил всичко по силите си, за да се грижиш за мен и за децата.
	8. Пол, благодарна съм ти за чудесните мигове, които сме имали, а сме имали много такива.
	9. Пол, благодарна съм ти за това, че искаш да продължиш да бъдеш баща на децата пи.
	10. Пол, благодарна съм ти за подкрепата и времето, които искаш да отделиш за децата ни. Знам, че те означават за теб толкова много, колкото и за мен.
C$
	Докато завършите благодарствения си списък с десет неща, би трябвало да се усетите много по-добре настроени към човека и взаимоотношенията си с него. Крайната точка, която е желателно да достигнете, е да нямате повече никакви лоши чувства към този човек, защото тези чувства вредят на вашия живот. Всяка връзка е различна и ако се налага, може да решите да повтаряте това упражнение по вълшебство в продължение на няколко дена, докато достигнете момента, когато вече нямате никакви лоши чувства към този човек.
	Ако използвате вълшебната сила на благодарността, за да подобрите настояща връзка, ще забележите как връзката ви започва да се променя като по чудо пред очите ви. Необходим е само един човек, за да се промени по вълшебен начин една връзка посредством благодарността, но тъкмо човекът, който използва благодарността, ще усети ползите в целия си живот.
	Ако сте избрали минала връзка, при която вече нямате контакт с въпросния човек, ще усетите как ви изпълват мир и щастие, като същевременно скоро ще забележите другите настоящи взаимоотношения в живота ви магически да се подобряват.
	В бъдеще, ако някакви отношения се усложнят, не забравяйте незабавно да използвате това упражнение по вълшебство. Ще възпрете затрудненията, преди да са се разраснали, и вместо това ще увеличите вълшебството в отношенията си!


#	Упражнение по вълшебство номер 15
#	Възстановете по вълшебен начин взаимоотношенията си с хората
	1. Изброяване на благословенията: направете списък с десет благословения. Запишете си _защо_ сте благодарни. Прочетете списъка, като след всяко благословение произнасяте: _благодаря, благодаря, благодаря_, и се изпълнете с възможно най-дълбока благодарност за този дар в живота ви.
	2. Изберете една трудна, проблематична или прекратена връзка, която искате да подобрите.
	3. Седнете и направете писмен списък с десет неща, за които сте благодарни на избрания от вас човек. Запишете ги по следния начин:
	………………..(име) благодарен съм ти за ………………..(какво?)
	4. Когато си легнете, вземете Вълшебното камъче в ръка и произнесете вълшебната дума _благодаря_ по отношение на _най-хубавото_ нещо, което ви се е случило днес.


>	Ден 16
>	Вълшебството и чудесата в здравето

E>
	„Чудесата не противоречат на природата, а само на онова, което ние знаем за нея.“
@	Свети Августин (354 — 430) — теолог и католически епископ
E$

	Би трябвало през повечето време да се чувстваме здрави, енергични и изпълнени с щастие, защото такова усещане поражда цялостното здраве, което е наше рождено право. В действителност обаче много хора често пъти или дори никога не се чувстват така. Мнозина се сблъскват с болести, с проблеми с функционирането на тялото им или страдат от пристъпи на депресия и други психически здравословни разстройства, всички те признаци на далеч недобро здраве.
	Благодарността е един от най-бързите начини, които знам, да започнете по вълшебен начин да се чувствате напълно здрави, каквито би трябвало да бъдете телесно и душевно. Всички чудеса на изцелението, които виждаме да се случват, са просто резултат от мигновеното възстановяване на цялостното здраве на човешкото тяло, което преди това се е намирало в непълно и несъвършено здраве. Ако смятате, че благодарността не прави чудеса със здравето и тялото ви, прочетете някои от хилядите истории за чудеса на Тайния уебсайт: www.thesecret.tv/stories.
	Вълшебната сила на благодарността _увеличава_ естествения поток на здравето към ума и тялото и може да помогне на тялото да оздравее по-бързо, както показват безброй изследвания. Вълшебната сила на благодарността действа също така ръка в ръка с добрата грижа за тялото, храненето и медицинската помощ, която сте избрали да приемете.
	Ако тялото ви има някакво заболяване или разстройство, разбираемо е, че може да имате негативни чувства към тях, като например тревога, потиснатост или страх. Само че негативните чувства към болестта не възстановяват здравето. Всъщност те имат точно обратния ефект — отслабват още повече здравето. За да засилите здравето си, трябва да замените негативните чувства с добри чувства, а благодарността е най-лесният начин да направите това.
	Много хора имат критична нагласа и изпитват неудовлетворение от външния си вид. За съжаление, тези мисли и чувства също намаляват вълшебния поток на здравето. Ако в тялото ви има нещо, което не харесвате, вие проявявате неблагодарност по отношение на тялото си. Замислете се за това. Съгласно закона за привличането оплакванията от тялото ви носят още повече проблеми, от които да се оплаквате, и така оплакванията от тялото или външността ви излагат на риск самото ви здраве.
C>
	„Който няма благодарност (за здравето и тялото си), от него ще се отнеме и това, което има.“
	„Който има благодарност (за здравето и тялото си), нему ще се даде, и ще има изобилие.“
C$
	Може в момента да сте болен или да ви е зле, дори може да сте в силни болки, но ако четете тези думи, вие продължавате да получавате дара на здравето. Може да е много трудно да се постигне чувство на благодарност, когато човек е болен или нещо го боли, но дори и най-мъничката благодарност помага за увеличаването на вълшебния поток на здравето в тялото.
	Днешното упражнение, „Вълшебството и чудесата в здравето“, има за цел да засили рязко здравето и щастието ви. Ще предприемем един подход от три стъпки за ускоряване на резултатите.


	_Стъпка 1: здравето, на което сте се радвали (минало)_
	Помислете си за чудесното здраве, на което сте се радвали през детството, юношеството и зрелостта си. Помислете си за моментите, когато сте се чувствали пълни с енергия и сте били щастливи. Припомнете си три отделни случая, когато сте се чувствали на върха на щастието си, кажете вълшебната дума _благодаря_ и почувствайте искрена благодарност за тези моменти. Ако се замислите за големите мигове в живота си, ще успеете много лесно да си спомните три такива случая.


	_Стъпка 2: здравето, на което продължавате да се радвате (настояще)_
	Помислете за здравето, на което продължавате да се радвате днес, и се изпълнете с благодарност за всеки орган, система и сетиво, които в момента работят добре в тялото ви. Изберете пет функции на тялото ви, които _са_ добре, и една по една кажете за тях вълшебната дума _благодаря_.


	_Стъпка 3: здравето, на което искате да се радвате (бъдеще)_
	За днешното упражнение по вълшебство ще изберете едно нещо, което искате да подобрите в тялото си, но ще използвате за него вълшебната сила на благодарността по много специален начин. Помислете си за _идеалното_ състояние на онова, което искате да подобрите. Когато отдавате благодарност за идеалното състояние на нещо, вие задвижвате процеса по възстановяването на това състояние.
	Много често, когато на човек му диагностицират някаква болест или заболяване, той не само започва да говори много за нея, започва да проучва болестта, събирайки информация за възможните влошаващи се симптоми и опасни изходи. С други думи, отдава цялото си внимание на заболяването. Законът за привличането обаче твърди, че не можем да накараме един проблем да изчезне, като се съсредоточаваме върху него, защото съсредоточаването върху проблема може само да го влоши. Вместо това трябва да направим точно обратното, да се съсредоточим върху _идеалното_ състояние на онази част от тялото ни, която не е добре, и да посветим на него мислите и чувствата си. Благодарността за _идеалното_ състояние на която и да било част от тялото ни впряга мощно в действие мислите и чувствата ни, за да привлечем като магнит това състояние към нас — с един замах!
	Отделете една минута, за да си представите нагледно себе си в _идеалното_ телесно състояние, което желаете. И когато видите мислено тялото си по начина, по който го искате, бъдете благодарни за него, сякаш наистина го имате.
	Така ако искате по вълшебен път да възстановите здравето на бъбреците си, бъдете благодарни за силните и здрави бъбреци, които филтрират и прецеждат всички отпадъчни продукти от тялото ви. Ако искате по вълшебен път да възстановите здравето на кръвта си, бъдете благодарни за чистата и здрава кръв, която пренася кислород и хранителни вещества до всички части на тялото ви. Ако искате по вълшебен път да възстановите здравето на сърцето си, отдайте благодарност за силното и здраво сърце, което поддържа доброто състояние на всеки орган в тялото ви.
	Ако искате по вълшебен път да подобрите зрението си, тогава отдайте благодарност за отличното виждане. Ако искате да подобрите слуха си, отдайте благодарност за идеалното чуване. Ако искате повече гъвкавост, отдайте благодарност за съвършено гъвкавото и подвижно тяло. Ако искате да промените теглото си, първо помислете за _идеалното_ тегло, което искате да имате, а после си се представете с това идеално тегло и отдайте благодарност за него, сякаш вече сте го постигнали.
	Каквото и да искате да подобрите, първо си се представете в това _идеално_ състояние, а после бъдете благодарни за идеалното състояние, сякаш вече сте в него.
C>
	„Естествените сили вътре в нас са истинските лечители на болестта.“
@	Хипократ (ок. 460 г.пр. Хр. — ок. 370 г.пр. Хр.) — Баща на западната медицина
C$
	Ако трябва, можете да правите всеки ден упражнението „Вълшебството и чудесата в здравето“, а можете да го правите и многократно в рамките на един ден, ако искате наистина да ускорите вълшебното възстановяване на цялостното си здраве или да подобрите тялото си в някакво отношение. Много е важно обаче винаги когато имате негативна мисъл или чувство за настоящото състояние на тялото или здравето си, да ги замените, като веднага си представите себе си в _идеалното_ състояние, което искате, и като бъдете истински благодарни, сякаш вече сте го постигнали.
	Най-ефикасният начин да си осигурите здраве, освен като се грижите добре за тялото си, е да продължавате да бъдете благодарни за здравето си.


#	Упражнение по вълшебство номер 16
#	Вълшебството и чудесата в здравето
	1. Изброяване на благословенията: направете списък с десет благословения. Запишете си _защо_ сте благодарни. Прочетете списъка, като след всяко благословение произнасяте: _благодаря, благодаря, благодаря_, и се изпълнете с възможно най-дълбока благодарност за този дар в живота ви.
	2. Припомнете си __три__ отделни случая в живота си, когато сте се чувствали на върха на щастието си, и отдайте искрена благодарност за тези случаи.
	3. Помислете си за __пет__ функции на тялото ви, които _са_ добре, и една по една отдайте благодарност за всяка от тях.
	4. Изберете __едно__ нещо в тялото или здравето си, което искате да подобрите, и отделете една минута да си представите нагледно себе си в _идеалното_ състояние на тялото или здравето си. После отдайте благодарност за това _идеално_ състояние.
	5. Когато си легнете, вземете Вълшебното камъче в ръка и произнесете вълшебната дума _благодаря_ по отношение на _най-хубавото_ нещо, което ви се е случило днес.


>	Ден 17
>	Вълшебният чек

E>
	„Във вълшебния свят няма съвпадения, нито случайности. Нищо не се случва, без някой да го е пожелал.“
@	Уилям С. Бъроус (1914 — 1997) — писател и поет
E$

	Когато насочите вълшебната сила на благодарността към някакво негативно състояние, възниква ново състояние, което премахва старото. Това означава, че когато стигнете до положението да се чувствате благодарни за парите повече, отколкото чувствате липсата им, възниква ново състояние, което по вълшебен начин премахва липсата на пари и я заменя с повече пари.
	Всички лоши чувства, свързани с парите, отблъскват парите от вас и намаляват количеството им в живота ви, а всеки път, когато се почувствате зле заради пари, вие ги намалявате още малко. Ако изпитвате чувства като завист, разочарование, тревога или страх заради пари, няма как да получите повече пари. Според закона за привличането сходните неща се привличат, така че ако се чувствате разочаровани, че нямате достатъчно пари, ще ви се случват още разочароващи обстоятелства, свързани с безпаричие. Ако се тревожите за пари, ще ни се случват още тревожни ситуации, свързани с пари. Ако се страхувате за състоянието на парите си, ще ви се случват още ситуации, които ще продължат да будят у вас страх за парите.
	Колкото и да е трудно, трябва да пренебрегнете настоящата си ситуация и всяка липса на пари, в която може да сте изпаднали в момента, а благодарността е най-сигурният начин за това. Не можете да сте едновременно благодарни за парите и разочаровани за парите. Не можете едновременно да имате благодарствени и тревожни мисли за парите. Нито можете едновременно да сте благодарни за парите и да имате мисли, изпълнени със страхове. Когато сте благодарни за парите, вие не само възпирате негативните мисли и чувства, които отблъскват парите от вас, но и правите тъкмо онова, което привлича повече пари към вас!
	Вече сте се упражнявали да бъдете благодарни за парите, които сте получили и продължавате да получавате. Така че преди да използвате вълшебната сила на благодарността за парите, които искате, трябва да разберете различните начини и пътища, по които парите или богатството могат да се появят в живота ви. Защото ако не сте благодарни всеки път, когато богатството или парите ви се увеличават, ще попречите на изобилието да се стече към вас.
	Парите може да дойдат при вас чрез получаването на неочакван чек, увеличение на заплатата, лотарийна печалба или изненадващ паричен подарък от някого. Парите ви може да се увеличат и когато някой друг спонтанно плати сметката за кафето, обяда или вечерята ви, когато се каните да си купите нещо и откриете, че цената му е намалена, когато има връщане на част от парите при покупка или когато някой ви подари нещо, което е трябвало да си купите. Крайният резултат във всеки един от тези случаи е, че имате повече пари! Така че когато възникне някаква ситуация, запитайте се: означава ли тази ситуация, че ще имам повече пари? Защото ако е така, трябва да сте много благодарни за парите, които получавате посредством тази ситуация!
	Ако кажете на приятел, че се каните да купите нещо, а приятелят ви предложи да ви заеме или да ви даде точно същото нещо, защото не го ползва, или ако планирате пътуване и чуете за промоция и в крайна сметка се възползвате от нея, или ако кредитната ви институция намали лихвите си, или ако провайдърът ви ви предложи по-добър пакет, вашите пари магически се увеличават чрез спестяването на пари. Давате ли си сметка за безбройните ситуации, в които можете да получите пари?
	Най-вероятно някои от тези ситуации са ви се случвали в миналото и независимо дали сте ги осъзнавали тогава, те са се случили, защото вие сте ги привлекли. Когато обаче благодарността стане за вас начин на живот, вие привличате вълшебни ситуации през цялото време! Много хора го наричат късмет, но това изобщо не е късмет; това е Универсален закон.
	Всички обстоятелства, които водят до това да имате повече пари или да получите нещо, което струва пари, са резултат от вашата благодарност. Ще изпитате голяма радост, научавайки, че вие сте го направили, а когато съчетаете тази радост с благодарност, ще имате истинска магнетична сила, която ще продължава да привлича все повече и повече изобилие.
	Когато дойдох в Съединените щати преди няколко години, аз пристигнах с два куфара. Работех в празен апартамент с компютъра в скута си. Нямах кола, затова почти навсякъде ходех пеша. Но бях благодарна за всичко. Бях благодарна да съм в Съединените щати, бях благодарна за работата, която вършех, бях благодарна за празния апартамент с неговите четири чинии, четири ножа, четири вилици и четири лъжици. Бях благодарна, че мога да отида пеша до повечето места, и бях благодарна, че отсреща на улицата имаше стоянка за таксита. Тогава се случи нещо невероятно — един мой познат реши да ми подари шофьор и кола за няколко месеца. Освен компютъра, живеех само с най-елементарните неща, а сега изведнъж се оказах със собствен шофьор и кола! Бях благодарна и ми бе дадено още. Точно така се случва вълшебството с благодарността.
	Днешното упражнение по вълшебство за парите, които искате да получите, е донесло изумителни резултати на много хора. В края на упражнението ще намерите празен Вълшебен чек от Благодарствената банка на Вселената и ще си попълните Вълшебния чек на самите себе си. Попълнете сумата, която искате да получите, заедно с името и днешна дата. Изберете конкретна сума за едно нещо, което _наистина_ искате, защото ще сте в състояние да изпитате повече благодарност за парите, когато знаете за какво ще ги похарчите. Парите са средство за онова, което искате, но те не са крайният резултат, затова ако просто мислите за пари изобщо, няма да можете да изпитате толкова благодарност. Когато си представите как получавате нещата, които наистина искате, или правите нещата, които наистина искате, ще усетите много повече благодарност, отколкото ако просто сте благодарни за парите.
	Можете да преснимате или да сканирате Вълшебния чек от книгата. Можете да получите и предостатъчно празни Вълшебни чекове от: www.thesecret.tv/magiccheck.
	Ако искате, може да започнете с по-малка сума при първия си Вълшебен чек, а след като получите по-малката сума, да продължите да увеличавате сумите на следващите си чекове. Предимството на започването с по-малка сума е, че когато магически я получите, ще знаете, че _вие_ сте го направили и ще разберете със сигурност, че вълшебството на благодарността действа, а благодарността и радостта, които ще изпитате, ще ви помогнат да повярвате в по-големите суми.
	След като сте попълнили данните във Вълшебния чек, вземете го в ръце и помислете за конкретното нещо, за което искате парите. Извикайте в мислите си картината и си представете себе си как наистина използвате парите, за да получите тъкмо онова, което искате, като вложите в това колкото се може повече въодушевление и благодарност.
	Може би искате парите за нови обувки, компютър или ново легло тогава представете си как наистина си купувате в магазина онова, което искате. Ако купувате желаното нещо онлайн, представете си как получавате доставката, така че да усетите въодушевление и благодарност. Може да искате парите да заминат за чужбина или да отидат за образованието на детето ви в колежа, тогава представете си как си купувате самолетен билет или откривате спестовна банкова сметка. И се почувствайте така щастливи и благодарни, сякаш наистина се е случило!
	След като сте изпълнили тези стъпки, вземете Вълшебния чек със себе си днес или го сложете на място, където ще го виждате често. Поне още два пъти през деня вземете Вълшебния чек в ръцете си, представете си как наистина използвате парите за онова, което сте искали, и се почувствайте колкото се може по-благодарни и въодушевени, сякаш наистина го правите. Ако искате, можете да го правите и повече пъти на ден. Както и с всяко друго упражнение по вълшебство, няма начин да прекалите.
	В края на деня или оставете Вълшебния чек там, където е бил, или го сложете на друго видно място, където ще го виждате ежедневно. Може да го сложите на банята в огледалото, на хладилника, под Вълшебното си камъче, в колата или в портмонето си, или пък на компютъра си. Всеки път, когато видите Вълшебния чек, почувствайте се така, сякаш сте получили парите, и бъдете благодарни, че вече можете да имате или да направите онова, което искате.
	Когато получите парите от вашия Вълшебен чек, или ако получите по друг магически начин нещото, за което сте искали да похарчите парите, сменете чека с нова сума за нещо друго, което _наистина_ искате, и продължете с упражнението с Вълшебния чек толкова дълго, колкото желаете.


#	Упражнение по вълшебство номер 17
#	Вълшебният чек
	1. Изброяване на благословенията: направете списък с десет благословения. Запишете си _защо_ сте благодарни. Прочетете списъка, като след всяко благословение произнасяте: _благодаря, благодаря, благодаря_, и се изпълнете с възможно най-дълбока благодарност за този дар в живота ви.
	2. Попълнете във Вълшебния си чек сумата, която искате да получите, както и името си и днешна дата.
	3. Вземете Вълшебния си чек в ръце и си представете как си купувате конкретните неща, за които искате парите. Почувствайте се колкото се може по-щастливи и благодарни, че сте ги получили.
	4. Вземете Вълшебния чек със себе си днес или го сложете на място, където можете да го виждате често. Поне още два пъти през деня вземете чека в ръце, представете си как използвате парите за онова, което искате, и се почувствайте така благодарни, сякаш наистина го правите.
	5. В края на деня сложете Вълшебния си чек на видно място, където можете да го виждате всекидневно. Когато получите парите от чека или ако получите нещото, за което сте искали да похарчите парите, сменете чека с нова сума за нещо друго, което искате, и повторете стъпки 2–4.
	Преснимайте или сканирайте чека, попълнете датата, името си и сумата, която искате да получите, във валута по ваш избор.


>	Ден 18
>	Вълшебният списък със задачи

E>
	„Светът е пълен с вълшебни неща, очакващи умът ни да се изостри.“
@	Идън Филпотс (1862 — 1960) — романист и поет
E$

	Като се замислите наистина, благодарността е най-добрият ви приятел. Тя винаги е до вас, винаги е на разположение да ви помогне, никога не ви подвежда или предава и колкото повече разчитате на нея, толкова повече ще направи за вас и толкова повече ще обогати живота ви. Днешното упражнение по вълшебство ще ви покаже как да се осланяте на благодарността още повече, за да може тя да направи още много вълшебни неща за вас.
	Всеки ден се случват някакви дребни житейски проблеми, които възникват и трябва да бъдат разрешени. Понякога може да се почувстваме притиснати, ако не знаем как да разрешим някаква ситуация. Може би проблемът ви е, че не ви стига време за всички неща, които трябва да свършите, и сте в безизходица, защото денонощието има само двадесет и четири часа. Може би се чувствате затрупани от работа и искате повече свободно време, но не виждате начин да го постигнете. Може би се грижите за децата у дома и се чувствате капнали и изтощени, но нямате средствата да си наемете помощ, за да си осигурите свободно време. Може да сте изправени пред проблем, който има нужда от решение, но нямате представа откъде да го подхванете. Може да сте изгубили нещо и да сте се мъчили всячески да го намерите, но напразно. Или може да искате да намерите нещо, като например идеалния домашен любимец, идеалната детегледачка, страхотен фризьор или невероятен зъболекар или лекар, но въпреки всичките ви усилия да не сте успели да откриете онова, което търсите. Може да се намирате в неприятна ситуация заради нещо, което някой ви е помолил да направите, а не знаете как да реагирате. Или може да сте в някакъв спор с някого и вместо да се разрешат, нещата стават все по-зле.
	Упражнението „Вълшебен списък със задачи“ ще ви помогне при всякакви дребни всекидневни проблеми, когато не знаете какво да правите или когато просто искате нещо да бъде свършено заради вас. Ще останете смаяни от резултатите!
	Когато съчетаете магическата сила на благодарността със закона за привличането, хората, обстоятелствата и събитията трябва да се пренаредят, за да направят онова, което искате да бъде направено за вас! Вие няма да знаете как ще се случи или как то ще бъде направено за вас, но това не е ваша работа. Вашата работа е просто да бъдете колкото се може по-благодарни за онова, което искате да се свърши в момента, така сякаш то вече е било свършено. А после оставете вълшебството да се случи!
	Днес направете писмен списък с най-важните неща, които бихте искали да бъдат направени или решени за вас, и озаглавете списъка си Вълшебен списък със задачи. В списъка може да включите неща, за които нямате време или не ви се правят, както и всякакви текущи проблеми, от най-дребните неща за вършене до големите житейски ситуации. Помислете за всяка област от живота ви, в която имате нужда нещо да бъде разрешено или направено за вас.
	Когато приключите със списъка си, изберете от него три неща, върху които да се съсредоточите днес, и едно по едно си представяйте, че всяко от тях е било направено за вас по вълшебен път. Представете си, че всички хора, обстоятелства и събития са били раздвижени, за да го свършат за вас, и то вече е направено! Всичко е изпълнено, всичко е подредено, всичко е разрешено за вас, а вие отдавате огромна благодарност в замяна за свършването му. Отделете поне една минута за всяко от трите неща, вярвайки, че то е изпълнено, и изпитвайки огромна благодарност в замяна. Можете да направите същото упражнение с останалите точки от списъка ви друг път, но дори простото включване във Вълшебния списък със задачи на нещата, които искате да бъдат свършени, вече съдържа сила.
	Припомнете си, че според закона за привличането „сходното привлича сходно“, а това означава, че когато сте благодарни за решенията, сякаш вече са се случили, ще привлечете в живота си всичко необходимо, за да разрешите ситуацията. Съсредоточаването върху проблемите привлича повече проблеми. Трябва да бъдете магнит за решението, не магнит за проблема. Чувството за благодарност, че имате решението и че нещата са се наредили, привлича решението.
	За да ви покажа колко могъщо е това упражнение по вълшебство, искам да ви разкажа за дъщеря ми, която използва това упражнение, за да привлече обратно изгубеното си портмоне.
	След като излизала една вечер, на другата сутрин дъщеря ми открила, че портмонето й го нямало, а нямала и представа къде може да го е загубила или дали не е било откраднато. Обадила се в ресторанта, където била вечеряла, в таксиметровата компания, с чиято кола се била прибрала, в местния полицейски участък, обиколила улиците и разпитала в съседните къщи. Но никой не бил намирал портмонето й.
	Освен факта, че портмонето на дъщеря ми съдържало обичайните ценности, сред които банковите и кредитните й карти, шофьорската й книжка и пари, най-голямата й тревога била, че в него в момента нямало никаква информация за контакти, тъй като дъщеря ми беше прекарала известно време в чужбина. Нямало я в телефонния указател, а тъй като фамилията й е доста разпространена, нещата изглеждали безнадеждни.
	Но въпреки привидно невъзможните препятствия дъщеря ми седнала, затворила очи и си представила ясно портмонето в съзнанието си. Представила си как държи портмонето си в ръцете си; отворила го, прехвърлила съдържанието му и изпитала огромна благодарност, че държала отново в ръце портмонето си и всичко в него.
	До края на деня, когато се сещала за него, дъщеря ми пак си представяла как държи отново портмонето си в ръце и изпитвала огромно въодушевление и благодарност, че портмонето й е било върнато.
	По-късно същата вечер й се обадил един фермер, който живеел на 160 км, и й казал, че е намерил портмонето й. Невероятното в тази история е, че фермерът намерил портмонето на улицата край къщата на дъщеря ми в ранните часове на деня и веднага го прегледал за някаква информация за контакти. Провел няколко обаждания в опит да открие собственика, но напразно, така че се отказал и се върнал във фермата си с портмонето.
	Докато крачел из полята на фермата си обаче мисълта за портмонето не му давала мира и той решил да го огледа за един последен път. Открил едно малко листче с написано на него мъжко малко име, събрал името с фамилията на дъщеря ми и се обадил на „Справки“. Оказало се, че има само един човек с такова име и фамилия. Фермерът се обадил на телефонния номер и това се оказал домът на бащата на дъщеря ми. И до ден-днешен ние не знаем как се е сдобил фермерът с този телефонен номер, защото го няма в указателя! Самите ние се обаждахме няколко пъти на „Справки“ след този случай и отговорът винаги беше: „Съжалявам, нямаме записан абонат с такова име.“
	От 160 км разстояние, чрез най-невероятната поредица от привидно невъзможни събития, портмонето на дъщеря ми й беше върнато непокътнато. Тя изпълни своята част, бидейки благодарна за това, че портмонето й е върнато, и както трябваше и да стане, благодарността направи своето вълшебство и задвижи всички хора, обстоятелства и събития, за да й върне портмонето.
	Вълшебната сила на благодарността е на разположение, за да я използвате и вие, и винаги е била — просто е трябвало да я откриете за себе си и да се научите как да я използвате!


#	Упражнение по вълшебство номер 18
#	Вълшебен списък със задачи
	1. Изброяване на благословенията: направете списък с десет благословения. Запишете си _защо_ сте благодарни. Прочетете списъка, като след всяко благословение произнасяте: _благодаря, благодаря, благодаря_, и се изпълнете с възможно най-дълбока благодарност за този дар в живота ви.
	2. Направете писмен списък с най-важните неща или проблеми, които искате да бъдат свършени или решени. Озаглавете списъка _Вълшебен списък със задачи_.
	3. Изберете __три__ от най-важните неща в списъка си и едно по едно си представете, че всяко от тях е било изпълнено за вас.
	4. Отделете поне по __една__ минута за всяко нещо, вярвайки, че то е изпълнено, и чувствайки огромна благодарност в замяна.
	5. Когато си легнете, вземете Вълшебното камъче в ръка и произнесете вълшебната дума _благодаря_ по отношение на _най-хубавото_ нещо, което ви се е случило днес.


>	Ден 19
>	Вълшебни крачки

C>
	„По сто пъти всеки ден си напомням, че моят вътрешен и външен живот зависи от труда на други хора, живи и мъртви, и че трябва да положа усилия, за да се отплатя в същата мяра, в която съм получил и още получавам.“
@	Алберт Айнщайн (1879 — 1955) — физик, носител на нобелова награда
C$
	С тези си думи Айнщайн ни е оставил дар, равностоен на научните му открития. Дал ни е една от магическите тайни на успеха му. Благодарност — всеки ден!
	Айнщайн е вдъхновителят на днешното упражнение по вълшебство и вие ще последвате стъпките му, за да доведете успеха във _вашия_ живот. Днес и вие като Айнщайн ще кажете _благодаря_ сто пъти и ще го сторите, като направите сто Вълшебни крачки. Макар да ви изглежда невероятно, че правенето на крачки може да внесе промяна в живота ви, ще откриете, че това е едно от най-мощните неща, които можете да сторите.
C>
	„Бог ви е дал дара на 86 400 секунди днес. Използвахте ли една от тях, за да кажете «благодаря»?“
@	Уилям А. Уорд (1921 — 1994) — писател
C$
	За да предприемете Вълшебните крачки, направете една крачка и кажете наум вълшебната дума _благодаря_, когато кракът ви допре земята, а после кажете отново _благодаря_, когато другият ви крак допре земята. Единия крак, _благодаря_, другия крак, _благодаря_, и така продължавайте да казвате вълшебните думи с всяка крачка.
	Най-хубавото във Вълшебните крачки е, че можете да правите произволен брой Вълшебни крачки навсякъде и по всяко време; у дома от едната стая до другата, отивайки да си вземете обяда или кафето, изхвърляйки боклука, отивайки на бизнес среща, на път да хванете такси, влак или автобус. Можете да правите Вълшебните крачки на път към всяко нещо, важно за вас, като например изпити, интимна среща, интервю за работа, прослушване, среща с клиент, посещение в банката, на зъболекар, лекар, фризьор, на мач на любимия ви отбор, по коридори, летищни терминали, в паркове или от една пресечка до друга.
	Аз правя Вълшебните крачки около дома си, от леглото до банята, от кухнята до спалнята и навън до колата и пощенската кутия. Винаги когато вървя по улицата или отивам някъде пеша, избирам някаква точка като моя цел и отдавам благодарност с крачките си през целия път.
	Ако обърнете внимание как се чувствате, преди да започнете, ще забележите голяма разлика с начина, но който се чувствате, след като сте направили Вълшебните крачки. Няма значение, че може да не успеете да почувствате много благодарност, докато ги правите; гарантирам ви, че въпреки това после ще се почувствате по-добре. Ако сте потиснати, Вълшебните крачки ще ви накарат да се почувствате по-добре, а дори и вече да се чувствате чудесно, Вълшебните крачки ще повдигнат духа ви още повече!
	За да направите Вълшебните си крачки най-ефективни, изпълнявайте ги в продължение на около деветдесет секунди; толкова е необходимо на средностатистическия човек, за да измине сто крачки със спокоен ход. Това упражнение не изисква да се направят точно сто крачки, а да се направят поне толкова, защото вероятно ще е необходим поне такъв брой крачки, за да се получи промяна в начина, по който се чувствате. След като веднъж сте си изяснили приблизителното разстояние, можете да правите своите сто крачки на благодарност по всяко време на деня. Не бройте крачките, докато правите упражнението, защото тогава ще броите, вместо да казвате с всяка крачка _благодаря_, — вълшебната дума.
	Когато завършите днешното упражнение по вълшебство, ще сте казали вълшебната дума _благодаря_ сто пъти! През колко дена от живота си сте казвали _благодаря_ сто пъти?
	А Айнщайн го е правил всеки ден!


#	Упражнение по вълшебство номер 19
#	Вълшебни крачки
	1. Изброяване на благословенията: направете списък с десет благословения. Запишете си _защо_ сте благодарни. Прочетете списъка, като след всяко благословение произнасяте: _благодаря, благодаря, благодаря_, и се изпълнете с възможно най-дълбока благодарност за този дар в живота ви.
	2. Направете с благодарност __сто__ Вълшебни крачки (в продължение на около деветдесет секунди) по което и да било време през деня.
	3. На всяка крачка казвайте и чувствайте вълшебната дума _благодаря_.
	4. Когато си легнете, вземете Вълшебното камъче в ръка и произнесете вълшебната дума _благодаря_ по отношение на _най-хубавото_ нещо, което ви се е случило днес.


>	Ден 20
>	Вълшебството на сърцето

E>
	„Благодарността е паметта на сърцето.“
@	Жан-Батист Масийо (1743 — 1818) — френски революционен деец
E$

	Може вече да сте се досетили, че при всяко вълшебно упражняване на благодарност целта винаги е да почувствате благодарността колкото се може по-силно. Причината за това е, че когато увеличавате отвътре чувството си на благодарност, нещата, за които трябва да сте благодарни във външния свят, също се множат.
	Накрая, след като сте практикували благодарност за дълъг период от време, ще започнете автоматично да я чувствате дълбоко в сърцето си. Днешното упражнение по вълшебство обаче ще съкрати времето, което обичайно е необходимо за достигането на това ниво.
	Упражнението Вълшебството на сърцето има за цел да направи неимоверно дълбока благодарността, която изпитвате, като съсредоточи ума ви върху областта на сърцето, докато казвате и чувствате вълшебната дума _благодаря_. Научните изследвания са показали, че ако се съсредоточите върху сърцето си, докато изпитвате благодарност, сърдечният ви ритъм веднага става много по-хармоничен, което води до значителни подобрения в имунната ви система и здравето ви. Това ви дава представа колко могъщо е Вълшебството на сърцето. Ще трябва малко да се поупражнявате първия път, когато го опитате, но усилията си заслужават. След няколко опита ще сполучите и всеки път, когато го практикувате, чувството ви на благодарност ще нараства многократно.
	За да изпълните Вълшебството на сърцето, съсредоточете ума и вниманието си върху областта около сърцето си. Няма значение дали сте се съсредоточили върху външната или вътрешната част на тялото си. Затворете очи, защото това ще ви улесни, и задържайки съзнанието си съсредоточено върху сърцето си, кажете наум вълшебната дума _благодаря_. След като сте го направили няколко пъти, няма да има нужда да си затваряте повече очите, но като общо правило ще усетите много повече благодарност, ако затворите очи.
	Има няколко неща, които можете да направите, за да усвоите Вълшебството на сърцето наистина бързо. Можете да сложите дясната си ръка върху областта около сърцето, за да държите ума си съсредоточен там, докато казвате вълшебната дума _благодаря_. Или може да си представяте, че вълшебната дума _благодаря_ извира по-скоро от сърцето ви, отколкото от ума ви, докато я казвате.
	Като част от днешното упражнение по вълшебство вземете своя Списък с десет най-големи желания и приложете Вълшебството на сърцето върху всяко желание. Прочетете наум или на глас всяко желание и когато стигнете до края на всяко от тях, затворете очи, съсредоточете ума си върху областта около сърцето, задръжте ума си върху тази област и кажете вълшебната дума _благодаря_ отново, бавно. И тук може да използвате съветите, които ви дадох по-горе, ако това ще ви помогне. След като сте изпълнили Вълшебството на сърцето за всяко от желанията си, вие не само ще сте увеличили дълбочината, до която можете да стигнете в благодарността си, но и значително ще сте увеличили своята благодарност за десетте си най-големи желания.
	Може да продължите да прилагате Вълшебството на сърцето върху желанията си редовно, ако искате да ускорите сбъдването им, или да използвате Вълшебството на сърцето всеки път, когато казвате вълшебната дума _благодаря_. Дори и да използвате Вълшебството на сърцето само два-три пъти на ден, това ще има голям ефект върху щастието ви и върху вълшебството в живота ви.
	След като сте приложили Вълшебството на сърцето няколко пъти, ще усетите огромно увеличение в дълбочината на чувството си, а при благодарността най-важното е дълбочината на чувството, защото колкото по-дълбоко е чувството, толкова по-голямо е изобилието, което ще получите. Първият физически признак, че сте задълбочили чувството си, може да е леко изтръпване около сърцето ви или прилив на радост, преминаващ през цялото ви тяло. Очите ви може да се насълзят или да ви полазят тръпки. Това, което е сигурно, е, че ще започнете да чувствате дълбок мир и щастие, каквито никога преди не сте изпитвали!


#	Упражнение по вълшебство номер 20
#	Вълшебството на сърцето
	1. Изброяване на благословенията: направете списък с десет благословения. Запишете си _защо_ сте благодарни. Прочетете списъка, като след всяко благословение произнасяте: _благодаря, благодаря, благодаря_, и се изпълнете с възможно най-дълбока благодарност за този дар в живота ви.
	2. Съсредоточете ума и вниманието си върху областта около сърцето си.
	3. Затворете очи докато сте съсредоточени върху областта около сърцето си и мислено кажете вълшебната дума _благодаря_.
	4. Вземете списъка с десетте си най-големи желания и приложете Вълшебството на сърцето, като прочетете всяко желание, а после затворите очи, съсредоточите ума си върху областта около сърцето и бавно кажете отново _благодаря_.
	4. Когато си легнете, вземете Вълшебното камъче в ръка и произнесете вълшебната дума _благодаря_ по отношение на _най-хубавото нещо_, което ви се е случило днес.


>	Ден 21
>	Великолепни резултати

E>
	„Вие казвате молитва преди ядене. Добре. Аз обаче казвам молитва преди концерт и опера, молитва преди пиеса или пантомима, молитва преди да отворя книга, молитва преди рисуване, живописване, плуване, фехтуване, боксиране, ходене, траене, танцуване и молитва дори преди да топна перото си в мастилото.“
@	Г. К. Честъртън (1874 — 1936) — писател
E$

	Всички ние искаме добър резултат от всичко, което правим. Отдавайки благодарност, _преди_ да е извършил дадено действие, писателят Гилбърт Кийт Честъртън използвал вълшебството на благодарността, за да си гарантира желания изход.
	Сигурно сте имали случаи, когато сте си мислели: „Надявам се това да се развие добре“, „Надявам се всичко да бъде наред“ или „Ще ми трябва доста късмет“. Всички тези мисли са _надежда_ за добър резултат от някаква ситуация. Животът обаче не става по случайност или поради късмет. Законите на Вселената действат математически до последната подробност; бъдете сигурни в това!
	Един пилот не се _надява_ законите на физиката да продължат да действат по време на полета му, защото той знае, че законите на физиката никога не дават засечка. Вие не започвате деня си с _надеждата_, че законът за силата на тежестта ще ви задържи на земята, така че да не излетите в пространството. Вие знаете, че тук няма случайност, а законът за силата на тежестта действа безотказно.
	Ако искате Великолепен резултат от всичко, което правите, трябва да използвате закона, който управлява резултатите — закона за привличането. Това означава, че трябва да използвате мислите и чувствата си, за да _привлечете_ Великолепните резултати към себе си, а да бъдете благодарни за Великолепните резултати е един от най-простите начини да го постигнете.
	Упражнението за Великолепни резултати се състои в това да бъдете благодарни, _преди_ да направите нещо, което искате да се развие добре. Можете да сте благодарни за великолепния резултат на работната среща, събеседването за работа или изпита, за великолепния резултат на спортно състезание, телефонен разговор, среща с приятел, с тъщата или свекървата. Можете да сте благодарни за великолепния резултат от упражненията ви, от медицинския преглед на домашния ви любимец, от вашия преглед при лекар или зъболекар. Можете да сте благодарни за великолепния резултат, когато електротехник, водопроводчик или търговец се погрижи за някакъв проблем в дома ви, за великолепния резултат от семейна разходка, разговор с детето ви за поведението му или откровен разговор с партньора ви. Можете да сте благодарни за великолепния резултат на покупка, която ще правите, като например подарък за рожден ден, годежен пръстен или сватбена рокля, или за великолепния резултат при избора на нов мобилен телефон, нов килим, пердета или ремонтна фирма. Можете да сте благодарни за великолепния резултат при резервацията на ресторант или за чудесните места за концерт, за великолепния резултат на ежедневната ви обикновена и електронна поща или за връщането на част от годините ви данъци.
	Ако това ще ви помогне да повярвате във вълшебната сила на благодарността да създава Великолепни резултати, може да раздвижите пръсти във въздуха и да си представите, че поръсвате с вълшебен прашец събитието, което искате да се развие великолепно!
	Друг случай да използвате благодарността за Великолепни резултати е когато през деня ви се случи нещо неочаквано. Случи ли се нещо неочаквано, много често може да прибързаме със заключенията си и веднага да помислим, че нещо не е наред. Например пристигате на работа и ви казват, че шефът иска да ви види незабавно. Проблемът с прибързаните заключения и мисълта, че нещо не е наред, е в това, че според закона за привличането вие ще привлечете към себе си онова, което мислите и чувствате. Затова вместо да прибързвате със заключенията и да мислите, че може би сте загазили, използвайте възможността да накарате вълшебството да подейства, като бъдете благодарни за великолепния резултат.
	Ако изпуснете автобуса или влака си на път за работа, ако изпуснете полет или неочаквано ви забавят, вместо да си мислите: „Това е зле“, бъдете благодарни за великолепния резултат, така че да задействате вълшебството и да _получите_ великолепен резултат.
	Ако сте родител и ви извикат на непланирана родителска среща, вместо да си мислите, че има проблем, бъдете благодарни за великолепния резултат. Ако получите неочаквано телефонно обаждане, имейл или писмо и през ума ви се стрелне мисълта: „Чудя се какво ли не е наред“, веднага бъдете благодарни за великолепния резултат, _преди_ да вдигнете слушалката или да отворите имейла или писмото.
	През повечето време ще виждате и усещате великолепния резултат, който сте пожелали, а понякога дори няма да знаете как сте се облагодетелствали от някое неочаквано събитие. Но когато пожелаете великолепен резултат и искрено се почувствате благодарни за него, вие използвате математическия закон за привличането и трябва някъде и някога да получите в отговор великолепен резултат. Гарантирано!
	Винаги когато започнете да си мислите, че нещо в живота ви е дело на случайност, или че нямате контрол върху нещо, или когато забележите, че се _надявате_ нещо да има добър край, спомнете си, че за закона за привличането не съществува случайност — вие ще получите онова, което си мислите и чувствате. Благодарността ви помага да се предпазите от привличането на онова, което не искате — лоши резултати — и гарантира, че ще получите онова, което искате — Великолепни резултати!
	Когато сте благодарни за Великолепните резултати, вие използвате Универсалния закон и превръщате надеждите и случайността във вяра и сигурност. Щом благодарността стане ваш начин на живот, вие автоматично започвате всичко, което правите, с благодарност, _знаейки_, че вълшебството на благодарността ще доведе до великолепен резултат.
	Колкото повече правите упражнението за Великолепни резултати и го превръщате в свой всекидневен навик, толкова повече Великолепни резултати ще привлечете в живота си. Все по-рядко ще се озовавате в ситуации, в които не искате да бъдете. Няма да се оказвате на погрешното място в погрешния момент. И каквото и да се случи през деня ви, ще знаете с абсолютна сигурност, че резултатът ще бъде великолепен.
	В началото на днешния ден изберете три отделни ситуации, които бихте искали да имат Великолепен резултат. Може да изберете три неща, които са важни за вас в живота ви в момента, като например предстоящо интервю за работа, кандидатстване за заем, изпит или преглед при лекаря. Може да започнете и като изберете три неща, които обикновено са ви досадни за вършене, защото когато с тези досадни неща се случи вълшебство, наистина ще се убедите, че вие сте привлекли великолепния резултат! Например може да изберете шофирането до работа, гладенето, ходенето до банката или пощата, прибирането на децата, плащането на сметките или взимането на пощата.
	Направете си писмен списък с трите ситуации, които сте избрали за Великолепен резултат. Използвайте вълшебната сила на благодарността и докато записвате всяка от тях, представяйте си, че пишете за нея, след като вече се е случила: _Благодаря за великолепния резултат на ………………..!_
	За втората стъпка от това упражнение по вълшебство ще изберете три неочаквани неща, възникнали днес, и ще използвате вълшебната сила на благодарността и за техния великолепен резултат. Може да направите това упражнение, преди да проведете три телефонни разговора, преди да отворите три имейла или писма, преди да изпълните неочаквана поръчка или каквото и да било друго неочаквано нещо, което ви се случи днес. Важното в тази част от упражнението са не толкова неочакваните събития, които избирате, колкото практикуването на благодарност за Великолепния резултат на дребните неочаквани неща. Всеки път, когато се случи нещо неочаквано, затворете за малко очи, ако имате възможност, кажете наум и почувствайте вълшебните думи: _Благодаря за великолепния резултат на ………………..!_
	Няма начин да прекалите с това упражнение по вълшебство, защото колкото повече го правите, толкова повече Великолепни резултати ще се случват в живота ви съвсем естествено. Правейки го днес обаче, ще схванете идеята му и ако в бъдеще се окажете в ситуация, при която се _надявате_ на добър резултат или мислите, че имате нужда от късмет, ще се обърнете незабавно към вълшебната сила на благодарността и ще превърнете Великолепния резултат в сигурен факт от живота ви!


#	Упражнение по вълшебство номер 21
#	Великолепни резултати
	1. Изброяване на благословенията: направете списък с десет благословения. Запишете си _защо_ сте благодарни. Прочетете списъка, като след всяко благословение произнасяте: _благодаря, благодаря, благодаря_, и се изпълнете с възможно най-дълбока благодарност за този дар в живота ви.
	2. В началото на деня изберете __три__ неща или ситуации, които са важни за вас и при които искате Великолепен резултат.
	3. Направете списък с __три__ неща и ги запишете така, сякаш ги записвате, след като вече са се случили: _Благодаря за великолепния резултат на ………………..!_
	4. Изберете __три__ неочаквани събития, възникнали през деня, при които можете да бъдете благодарни за великолепния изход. Всеки път затваряйте очи, казвайте наум и почувствайте: _Благодаря за великолепния резултат на ………………..!_
	5. Когато си легнете, вземете Вълшебното камъче в ръка и произнесете вълшебната дума _благодаря_ по отношение на _най-хубавото_ нещо, което ви се е случило днес.


>	Ден 22
>	Пред самите ви очи

E>
	„Светът, след всичката ни наука и науки, все още е чудо; прекрасно, неразгадаемо, магическо и още нещо за всеки, който се замисли за него.“
@	Томас Карлайа (1795 — 1881) — писател и историк
E$

	Преди няколко години, когато за пръв път открих Тайната и вълшебната сила на благодарността, направих списък с всичките си желания. Списъкът стана дълъг! По онова изглеждаше невъзможно желанията ми да се сбъднат. Въпреки това аз взех десетте си най-големи желания и ги носех със себе си на едно листче всеки ден. Винаги когато имах възможност, изваждах списъка и го препрочитах, отдавайки колкото се може повече благодарност за всяко желание, сякаш вече се е сбъднало. Първото си желание, онова, което исках повече от всичко, държах непрекъснато в ума си и казвах вълшебната дума _благодаря_ за него по много пъти на ден и се чувствах така, сякаш вече се е изпълнило. Едно по едно всички желания от списъка ми като по вълшебство се изпълниха пред очите ми. Със сбъдването на всяко от тях аз го зачерквах от списъка, а когато пожелавах нещо ново, го добавях към списъка.
	Едно от желанията от първоначалния ми списък беше да отида на Бора Бора край Таити. След като прекарах една прекрасна седмица точно на онова място на Бора Бора, което бях записала в списъка, се случи друго чудесно нещо. Летях към Таити на път към дома, когато самолетът спря по пътя да вземе пасажери. Самолетът беше празен, но се напълни целият с местни жители и изведнъж бях обградена от смях, усмихнати лица и осезаемо щастие.
	Докато се радвах на краткия полет с тези прекрасни хора, ми стана кристално ясна причината те да са толкова щастливи. Те бяха благодарни! Бяха благодарни, че са живи, бяха благодарни, че са в самолета, бяха благодарни да са заедно, бяха благодарни за мястото, на което отиваха — бяха благодарни за всичко! Можех да остана в този самолет и да обиколя света заедно с тях, толкова ми беше хубаво да съм с тях. И тогава внезапно осъзнах, че току-що се е изпълнило последното ми желание; Бора Бора беше последното желание от първоначалния ми списък, а причината да съм в самолета беше пред самите ми очи — благодарността!
	Разказах ви тази история като вдъхновение за вас, защото колкото и големи да изглеждат желанията ви, вие _можете_ да ги получите чрез благодарност. Нещо повече, благодарността ще ви донесе радост и щастие от живота, каквито никога не сте изпитвали, а това е наистина безценно.
	От момента, когато започнах да използвам благодарността и закона за привличането, до момента, когато се изпълни и последното желание от първоначалния ми списък, изминаха четири години. За да ви дам представа за мащабите на осъществяването на всичките ми желания — компанията ми имаше 2 милиона долара дългове и след два месеца щеше да ми се наложи да я закрия и да изгубя дома си и всичко, което притежавах. Парите, които дължах по личните си кредитни карти, възлизаха на малко състояние, но въпреки това аз исках да имам голяма къща с изглед към океана, да пътувам до екзотични места по света, да съм платила всичките си дългове, да разширя компанията си, да възстановя всичките си взаимоотношения по най-добрия начин, да повиша качеството на живот на семейството си, да бъда отново на сто процента здрава и да имам безкрайна енергия и въодушевление за живот, както и обичайния списък с материални неща. А моето желание номер едно, което изглеждаше абсолютно невъзможно според много от хората около мен, беше да донеса радост на милиони хора чрез работата си.
	_Първото_ ми желание, което се осъществи, беше да донеса радост на милиони хора чрез работата си. Останалите ми желания магически го последваха, едно по едно, и когато се изпълняваха пред очите ми, аз ги зачерквах от списъка.
	Сега е ваш ред да използвате вълшебната сила на благодарността, за да накарате желанията ви да се случат пред очите ви. В началото на деня вземете Списъка с десетте си най-големи желания, който сте си направили. Прочетете всяко изречение и желание от списъка и по една минута си представяйте или виждайте мислено, че това желание вече се е изпълнило. Почувствайте колкото се може повече благодарност, сякаш вече сте получили желаното.
	Носете днес списъка с желанията си в джоба си. Поне два пъти през деня извадете списъка, прочетете го и почувствайте колкото се може повече благодарност за всяко от желанията, сякаш вече се е изпълнило.
	Ако искате желанията ви да се сбъднат по-бързо, силно ви препоръчвам от днес нататък да носите списъка си с желания със себе си в портмонето или чантата си и винаги когато имате време, да го отваряте, прочитате и да изпитвате колкото се може повече благодарност за всяко от желанията. Когато желанията ви се сбъднат пред очите ви, зачеркнете ги от списъка и добавете нови. А ако сте като мен, всеки път, когато зачерквате желание от списъка, очите ви ще са пълни със сълзи на радост, защото онова, което е изглеждало невъзможно, е било направено възможно чрез вълшебната сила на благодарността.


#	Упражнение по вълшебство номер 22
#	Пред самите ви очи
	1. Изброяване на благословенията: направете списък с десет благословения. Запишете си _защо_ сте благодарни. Прочетете списъка, като след всяко благословение произнасяте: _благодаря, благодаря, благодаря_, и се изпълнете с възможно най-дълбока благодарност за този дар в живота ви.
	2. В началото на деня вземете Списъка с десетте си най-големи желания, който сте си направили.
	3. Прочетете всяко изречение и желание от списъка и по една минута си представяйте или виждайте мислено, че това желание вече се е изпълнило. Почувствайте колкото се може повече благодарност.
	4. Носете днес списъка с желанията си в джоба си. Поне __два__ пъти през деня извадете списъка, прочетете го и изпитайте колкото се може повече благодарност.
	5. Когато си легнете, вземете Вълшебното камъче в ръка и произнесете вълшебната дума _благодаря_ по отношение на _най-хубавото_ нещо, което ви се е случило днес.


>	Ден 23
>	Вълшебният въздух, който дишате

E>
	„Напълно е възможно да излезете от къщи за разходка на въздух рано сутринта и да се върнете различен човек — запленен, омагьосан.“
@	Мери Елън Чейс (1887 — 1973) — възпитателка и писателка
E$

	Ако някой ми беше казал преди няколко години да бъда благодарна за въздуха, който дишам, щях да помисля такъв човек за луд. Това щеше да ми се стори напълно безсмислено; защо изобщо някой трябва да бъде благодарен за въздуха, който диша?
	Когато обаче животът ми се промени в резултат на използването на благодарността, нещата, които бях приемала за даденост или за които не се бях замисляла особено, се превърнаха в истинско чудо за мен. От бъхтенето за дреболии в моя малък свят аз преминах към мисли за по-голямата картина и чудото на Вселената.
	Както е казал великият учен Нютон: „Когато погледна Слънчевата система, виждам Земята на подходящото разстояние от Слънцето да получава подходящото количество топлина и светлина. Това не е станало случайно.“
	Тези думи ме накараха да се замислям все повече за по-голямата картина. Не е случайност, че ние сме обгърнати от защитен слой атмосфера, а отвъд него няма въздух, нито кислород. Не е случайност, че дърветата произвеждат кислород, така че атмосферата ни непрекъснато да се обновява. Не е случайност, че нашата Слънчева система е идеално разположена и че ако беше някъде другаде в галактиката, ние вероятно щяхме да бъдем изпепелени от космическата радиация. Съществуват хиляди параметри и съотношения, които поддържат живота на Земята; всички те са много точно определени и тяхното прецизно регулиране е толкова решаващо, че и най-дребното отклонение в някой параметър или съотношение би направило невъзможен живота на планетата Земя. Трудно е да се повярва, че някое от тези неща е станало по случайност. Изглежда те са съвършено проектирани, съвършено разположени, поставени в съвършено равновесие _заради_ нас!
	Когато ви осени прозрението, че всички тези неща не може да са случайност и че равновесието на всички микроскопични елементи около Земята и върху нея са в съвършена хармония, за да поддържат живота ни, ще усетите да ви връхлита чувство на благодарност за живота, защото всичко това е било направено, за да живеете _вие_.
	Вълшебният въздух, който дишате, не е случайност, нито приумица на природата. Като се замислите за огромните мащаби на онова, което е трябвало да се случи във Вселената, за да имаме ние въздух и да можете вие да поемате дъх, вдишването на въздух в тялото ви се превръща в нещо спиращо дъха във всеки смисъл на израза!
	Ние вдишваме глътка след глътка въздух и изобщо не се замисляме за факта, че винаги имаме въздух за дишане. А кислородът е най-изобилният елемент в тялото ни и когато дишаме, той подхранва всяка клетка в тялото ни, така че да продължим да живеем. Най-ценният дар на живота ни е въздухът, защото без него никой от нас нямаше да оцелее повече от няколко минути.
	Когато започнах за пръв път да използвам вълшебната сила на благодарността, аз я използвах за множество лични неща, които исках. И тя действаше. Но едва когато започнах да бъда благодарна за истинските дарове на живота, изпитах най-голямата сила на благодарността. Колкото по-благодарна бях за залеза, за едно дърво, за океана, за росата по тревата, за живота си, за хората в него, толкова повече започваха да ме обсипват всички материални неща, за които някога бях мечтала. Сега разбирам причината това да се случи по този начин. Когато успеем да се почувстваме истински благодарни за ценните дарове на живота и природата, като например вълшебния въздух, който дишаме, тогава сме достигнали най-дълбоките възможни нива на благодарността. А който постигне такава дълбочина на благодарността, ще получи абсолютното изобилие.
	Днес се спрете и помислете за прекрасния въздух, който дишате. Поемете съзнателно въздух пет пъти, почувствайте преминаването на въздуха през тялото ви, почувствайте и радостта от издишането му. Пет пъти през деня поемайте пет пъти дълбоко въздух и издишайте, а след всяка серия дишания казвайте вълшебните думи „Благодаря за вълшебния въздух, който дишам“ и се чувствайте колкото се може по-искрено благодарни за скъпоценния, животворящ въздух, който дишате!
	Най-добре би било, ако можете да правите това упражнение по вълшебство навън, така че наистина да усетите и оцените великолепието на чистия въздух, но ако това не е възможно, направете го на закрито. Можете да затворите очи, докато поемате въздух, или да го правите с отворени очи. Можете да го правите, докато се разхождате, чакате на опашка, пазарувате или където и когато искате. Важното е съзнателно да усетите влизането и излизането на въздуха от тялото ви. Дишайте по начина, по който дишате обикновено, защото това упражнение по вълшебство не е свързано с дишането ви, а с благодарността ви за въздуха, който дишате. Ако по-дълбокото поемане на въздух ви помага да се почувствате по-благодарни, то направете го. Ако ви е по-лесно да издавате някакъв звук или да казвате наум вълшебната дума _благодаря_, докато издишате въздуха, то направете го. Ако искате, може да правите една вариация на това упражнение в бъдеще, като си представяте, че вдишвате благодарност и се изпълвате с нея с всеки дъх, който поемате.
	Според древните учения, когато човек достигне момента да бъде дълбоко благодарен за въздуха, който диша, неговата благодарност ще е достигнала ново ниво на сила и той ще се превърне в _истински_ алхимик, който може с лекота да превърне всяка част от живота си в злато!


#	Упражнение по вълшебство номер 23
#	Вълшебният въздух, който дишате
	1. Изброяване на благословенията: направете списък с десет благословения. Запишете си _защо_ сте благодарни. Прочетете списъка, като след всяко благословение произнасяте: _благодаря, благодаря, благодаря_, и се изпълнете с възможно най-дълбока благодарност за този дар в живота ви.
	2. __Пет__ пъти днес се спрете и се замислете за прекрасния въздух, който дишате. Поемете __пет__ пъти съзнателно въздух, почувствайте преминаването на въздуха през тялото ви, почувствайте и радостта от издишането му.
	3. След като сте поели въздух пет пъти, кажете вълшебните думи: _Благодаря за вълшебния въздух, който дишам._ Бъдете колкото се може по-благодарни за скъпоценния, животворящ въздух, който дишате.
	4. Когато си легнете, вземете Вълшебното камъче в ръка и произнесете вълшебната дума _благодаря_ по отношение на _най-хубавото_ нещо, което ви се е случило днес.


>	Ден 24
>	Вълшебната пръчица

	Не ви ли се е искало понякога да имате вълшебна пръчица, така че да можете просто да я размахате и да помогнете на хората, които обичате? Е, днешното упражнение по вълшебство ще ви покаже как можете да ползвате истинската Вълшебна пръчица на живота, за да помагате на другите!
	Когато пламенно желаете да помогнете на друг човек, вие имате огромна сила, но когато насочите тази сила чрез благодарност, вече наистина разполагате с Вълшебна пръчица, която може да помага на хората, за които милеете.
	Енергията потича натам, накъдето е обърнато вниманието ви, така че когато насочите енергията на благодарността към нуждите на друг човек, натам отива и енергията. Точно поради тази причина Иисус е казвал _благодаря_, преди да извърши чудо. Благодарността е невидима, но реална енергийна сила и в съчетание с енергията на желанието ви тя е като да имате Вълшебна пръчица.
C>
	„Хората, които чакат вълшебна пръчица, пропускат да видят, че вълшебната пръчица са самите ТЕ.“
@	Томас Ленард (1955 — 2003) инструктор по самоусъвършенстване
C$
	Ако някой ваш роднина, приятел или изобщо скъп за вас човек има здравословни проблеми, финансови неприятности, недоволен е от работата си, стресиран е, страда заради приключила връзка, изгубил е увереност в себе си, страда от психически проблеми или е депресиран от живота си, можете да използвате невидимата сила на благодарността, за да му помогнете за здравето, имуществото и щастието му.
	За да използвате Вълшебната пръчица за здравето на друг човек, представете си, че здравето на човека е напълно възстановено, и кажете вълшебната дума _благодаря_, искрено ликувайки от получаването на новината, че той или тя си е възвърнал(а) напълно здравето. Можете да си представите как човекът ви се обажда, за да ви съобщи новината, или да си представите как ви го казва лично и наистина да видите и почувствате реакцията си. Когато успеете да се почувствате толкова благодарни сега, колкото бихте били, когато чуете новината, че здравето на човека е било напълно възстановено, това е гаранция, че благодарността, която чувствате, е възможно най-искрена и най-силна.
	За да използвате Вълшебната си пръчица, за да помогнете на някого, когото обичате, по отношение на богатството му, направете същото упражнение по вълшебство и бъдете така благодарни, както ако човекът притежаваше в момента това богатство. Представете си, че богатството му е било напълно възстановено, случило се е и вие казвате вълшебната дума _благодаря_, защото току-що сте получили смайващата новина.
	Ако човек, когото познавате, преминава през труден период, но не знаете от какво точно има нужда, или ако се нуждае от помощ в повече от една област, то може да изпълните същото упражнение по вълшебство и да използвате Вълшебната си пръчица, отдавайки благодарност за неговото щастие или за здравето, богатството и щастието му едновременно.
	Днес изберете трима души, които са ви скъпи и които в момента имат нужда от здраве, богатство или щастие, или от трите. Вземете снимка на всеки от хората, ако имате такава, и дръжте тези снимки пред себе си, докато правите упражнението.
	Започнете с първия човек, задръжте снимката му в ръка, после затворете очи и в продължение на една минута си представяйте как получавате новината, че човекът си е възстановил напълно онова, от което е имал нужда. Много по-лесно е да си представите себе си как получавате новината, отколкото например да си представите болен човек отново здрав, депресиран човек отново щастлив, или финансово затруднен човек отново забогатял. А и ще изпитате повече вълнение и благодарност, ако включите и себе си в представата.
	Отворете очи и все още със снимката в ръка кажете бавно три пъти вълшебната дума _благодаря_ за здравето, богатството или щастието на този човек или за съответното съчетание: _Благодаря, благодаря, благодаря за здравето, богатството или щастието на ………………..(името на човека)._
	Щом приключите с единия от хората, преминете към следващия и изпълнете същите две стъпки, докато завършите упражнението с Вълшебната пръчица, като изпратите здраве, богатство или щастие на всичките трима души.
	Можете да използвате това мощно упражнение и когато вървите по улицата или вършите задачите си през деня и се натъкнете на някого, на когото очевидно не му достига щастие, здраве или богатство. Представете си, че имате Вълшебна пръчица, размахайте я мислено, като отдадете искрени благодарности за неговото богатство, здраве или щастие, и знайте, че сте пуснали в действие една истинска енергийна сила.
	Използването на благодарността, за да помогнете на някого другиго за неговото здраве, богатство и щастие, е най-големият единичен акт на благодарност, който можете да осъществите. А едно от вълшебните неща в него е, че здравето, богатството и щастието, които пламенно желаете за другите, вие ще привлечете и към себе си.


#	Упражнение по вълшебство номер 24
#	Вълшебната пръчица
	1. Изброяване на благословенията: направете списък с десет благословения. Запишете си _защо_ сте благодарни. Прочетете списъка, като след всяко благословение произнасяте: _благодаря, благодаря, благодаря_, и се изпълнете с възможно най-дълбока благодарност за този дар в живота ви.
	2. Изберете __трима__ души, които са ви скъпи и на които бихте искали да помогнете да имат повече здраве, богатство или щастие, или и трите.
	3. Ако имате снимки на тези трима души, вземете ги и ги дръжте пред себе си, докато правите упражнението с Вълшебната пръчица.
	4. Работете с хората един по един, като взимате снимката на човека в ръка. Затворете очи и в течение на една минута си представяйте как здравето, богатството или щастието на човека са напълно възстановени и вие получавате новината за това.
	5. Отворете очи и все още със снимката в ръка кажете бавно вълшебните думи: „Благодаря, благодаря, благодаря за здравето, богатството или щастието на ………………..(името на човека)!“
	6. Щом приключите с единия, преминете към следващия и изпълнете същите две стъпки, докато завършите упражнението с Вълшебната пръчица за всичките трима души.
	Когато си легнете, вземете Вълшебното камъче в ръка и произнесете вълшебната дума _благодаря_ по отношение на _най-хубавото_ нещо, което ви се е случило днес.


>	Ден 25
>	Открийте вълшебния знак

E>
	„Животът е игривост… Трябва да играем, за да преоткрием вълшебството навсякъде около нас.“
@	Флора Колао (р. 1954) — писателка и терапевтка
E$

	Днешното упражнение, Открийте вълшебния знак, е едно от любимите ми упражнения, защото това е игра, която играете с Вселената, и е много забавна!
	Представете си, че Вселената е дружелюбна и грижовна и че иска вие да имате в живота си всичко, което желаете. Понеже Вселената не може просто да дойде и да ви даде желаното, тя използва закона за привличането, за да ви даде знаци и подсказки, за да ви помогне да изпълните мечтите си. Вселената знае, че трябва да изпитвате благодарност, за да осъществите мечтите си, така че изпълнява своята роля в играта, като ви дава лични знаци, които да ви напомнят да бъдете благодарни. Тя използва хората, обстоятелствата и събитията, които ви обграждат във всекидневието ви, като магически знаци, за които да бъдете благодарни. Това действа по следния начин:
	Ако чуете сирена на линейка, вълшебният знак от Вселената е да бъдете благодарни за отличното си здраве. Ако видите полицейска кола, вълшебният ви знак е да бъдете благодарни за безопасността и сигурността си. Ако видите някой да чете вестник, това е вашият вълшебен знак да бъдете благодарни за чудесните новини.
	Ако искате да промените теглото си, когато видите друг човек с идеалното за вас тегло, това е вълшебният ви знак от Вселената да бъдете благодарни за идеалното си тегло. Ако искате романтична връзка, когато видите лудо влюбена двойка, това е вашият вълшебен знак да бъдете благодарни за идеалния партньор. Ако искате да имате деца, когато видите бебета и деца, последвайте вълшебният знак и бъдете благодарни за децата. Когато минете край банка или банкомат, това е вълшебният ви знак да бъдете благодарни за изобилието от пари. Когато се приберете у дома, това е вълшебният ви знак да бъдете благодарни за дома си, а когато съседката се отбие на по кафе или й помахате през улицата, това е вълшебният ви знак да бъдете благодарни за съседите си.
	Ако се случи да видите някое от материалните желания от списъка си, като например мечтаната къща, кола, мотоциклет, обувки или компютър, това, разбира се, е вълшебният знак от Вселената да бъдете благодарни за желаното нещо _сега_!
	Когато в началото на деня някой ви каже „Добро утро“, вие получавате знак да бъдете благодарни за добрата сутрин. Ако срещнете някого, който е истински щастлив, това е вълшебният ви знак да бъдете благодарни за щастието. А ако чуете неволно друг човек да казва _благодаря_, където и когато и да било, това е вашият вълшебен знак да кажете _благодаря_!
	Вселената разполага с безброй находчиви начини да ви даде знак да бъдете благодарни във всекидневните си занимания. Няма начин да разберете погрешно някой вълшебен знак или да го възприемете неправилно, защото за каквото и да си помислите, че е знакът, ще сте прави! Вселената използва закона за привличането, за да ви даде вълшебен знак, така че вие винаги привличате точно онези знаци, за които трябва да бъдете благодарни в този момент.
	Откриването на вълшебния знак се е превърнало във всекидневна игра, която аз играя, а с практиката вече автоматично виждам всички вълшебни знаци, които Вселената ми дава, и отдавам благодарност за всеки един от тях. И не преставам да се въодушевявам и удивлявам на това как Вселената открива все нови начини да ми даде знак да пусна в действие вълшебството на благодарността!
	Когато ми се обади приятел или роднина, това е знак да бъда благодарна за тях. Когато някой каже: „Не е ли прекрасен ден“, това е знак да бъда благодарна за хубавото време там, където живея, и за поредния прекрасен ден. Ако някакъв уред се повреди, това е знак да бъда благодарна, че всичките ми уреди работят отлично. Ако някое растение в градината ми залинее, това е знак да бъда благодарна за всички здрави растения в градината ми. Когато си прибирам пощата, това е знак да бъда благодарна за пощенската служба и за неочакваните чекове. Когато някой каже, че трябва да отиде до банкомата или видя хора на опашка пред банкомат, това е знак да бъда благодарна за парите. Ако мой познат се разболее, това е знак да бъда благодарна за неговото и за моето здраве. Когато дръпна завесите сутрин и видя новия ден, това е знак да бъда благодарна за предстоящия чудесен ден. А когато спусна обратно завесите вечер, това е знак да бъда благодарна за чудесния ден, който съм имала.
	За да изиграете днес упражнението Открийте вълшебния знак, всичко, което трябва да направите, е да бъдете достатъчно зорки, за да забележите седем вълшебни знака от Вселената в течение на деня и да отдадете благодарност за всеки един от тях. Така например ако видите човек с идеалното за вас тегло, кажете „Благодаря за идеалното си тегло!“. С благодарността никога не можете да прекалите, така че може да отправите и повече от нея, а ако искате, можете дори да се опитате да отговорите на толкова знаци през деня, колкото успеете. А ако сте изпълнявали всекидневните упражнения по вълшебство през последните 24 дена, вече ще сте достигнали етапа, на който ще сте достатъчно зорки, за да забелязвате знаците, които Вселената винаги ви дава. Една от многото ползи на вълшебната сила на благодарността е, че тя ви пробужда и ви прави много по-зорки и осъзнати. А колкото по-зорки и осъзнати сте, толкова по-благодарни ставате и по-лесно привличате мечтите си. И така, Вселена — дай ни вълшебен знак!


#	Упражнение по вълшебство номер 25
#	Открийте вълшебния знак
	1. Изброяване на благословенията: направете списък с десет благословения. Запишете си _защо_ сте благодарни. Прочетете списъка, като след всяко благословение произнасяте: _благодаря, благодаря, благодаря_, и се изпълнете с възможно най-дълбока благодарност за този дар в живота ви.
	2. Днес следете зорко нещата около вас и открийте поне __седем__ знака за благодарност сред събитията през деня. Например ако видите човек с идеалното за вас тегло, кажете „Благодаря за идеалното си тегло!“.
	3. Когато си легнете, вземете Вълшебното камъче в ръка и произнесете вълшебната дума _благодаря_ по отношение на _най-хубавото_ нещо, което ви се е случило днес.


>	Ден 26
>	Превърнете по вълшебен път грешките в благословения

E>
	„Превърнете раните си в мъдрост.“
@	Опра Уинфри (р. 1954) — медийна личност и бизнес дама
E$

	Всяка една грешка е скрито благословение. Днешното упражнение по вълшебство ще го докаже, защото ви предстои да откриете, че във всяка грешка се крие истински нечуван дар!
	Едно дете прави много грешки, докато се научи да кара колело или да пише, но ние не се вторачваме в тях, защото знаем, че чрез грешките си то ще се научи и накрая ще овладее онова, което се опитва да направи. Защо тогава възрастните са толкова сурови към себе си, когато допуснат грешка? Същото правило, което важи за децата, е приложимо и за _вас_. Ние всички правим грешки, а ако не ги правехме, никога нямаше да научим нещо и нямаше да станем по-умни или по-мъдри.
	Ние имаме свободата да правим своите собствени избори, а това означава, че имаме свободата да правим грешки. Грешките могат да са болезнени, но ако не се поучим от грешките, които сме направили, болката, която са ни причинили, ще е била напразна. Всъщност според закона за привличането ще повтаряме същата грешка отново и отново, докато последиците станат толкова болезнени, че накрая си вземем поука от тях! Точно поради тази причина грешките са болезнени, за да се учим от тях и да не ги правим повторно.
	За да се поучим от една грешка, трябва първо да си я признаем и точно тук може да се препънат много хора, защото те често обвиняват някого другиго за своята грешка.
	Да разгледаме случая, при който полицаи са ни спрели за превишена скорост и са ни написали фиш. Вместо да поемем отговорността за факта, че сме превишили скоростта, ние обвиняваме полицаите, задето се криели в храстите край пътя на завоя, не сме могли да ги видим, имали са радар, така че не сме имали шанс. Но грешката си е наша, защото ние сме били онези, които са решили да превишат скоростта.
	Проблемът с обвиняването на други хора за наша грешка е в това, че ние пак ще понесем болката и последиците от грешката си, но няма да се поучим от нея — и хоп! Ще привлечем същата грешка отново.
	Ние сме хора, така че правим грешки и това е едно от най-прекрасните неща в човешката ни природа, но трябва да се учите от грешките си, иначе животът ви ще съдържа много ненужна болка.
	Как да се поучите от грешката? Благодарност!
	Колкото и зле да изглежда нещо, винаги, винаги има много неща, за които да бъдете благодарни. Когато потърсите колкото се може повече неща, за които да бъдете благодарни в една грешка, вие магически преобразувате грешката в благословение. Грешките привличат още грешки, а благословенията привличат още благословения — а кое бихте предпочели вие?
	Днес помислете за някоя грешка, която сте направили в живота си. Няма значение дали е била голяма или малка, но изберете такава, от която още ви е болно, когато се сетите за нея. Може би сте си изпуснали нервите пред ваш близък човек и оттогава отношенията ви не са вече същите. Може би сте се доверили сляпо някому и сте се опарили. Може би сте казали невинна лъжа, за да защитите някого, и поради това сте се оказали в неприятна ситуация. Може да сте избрали по-евтиния вариант на нещо, но всичко е тръгнало накриво и накрая ви е излязло много по-скъпо. Може да сте мислили, че взимате правилното решение за нещо, а то да се е стоварило отгоре ви.
	След като сте избрали грешката, която да превърнете по вълшебен начин в благословение, потърсете нещата, за които да бъдете благодарни. За да ви помогна, има два въпроса, които можете да си зададете:
	Какво научих от тази грешка?
	Кои са добрите неща, произлезли от тази грешка?
	Най-важните неща, за които да бъдете благодарни при почти всяка грешка, са нещата, които сте научили от нея. А независимо каква е грешката, винаги има много добри неща, които произлизат от нея и променят бъдещето ви към по-добро. Премислете това много внимателно и вижте дали не можете да откриете общо десет благословения, за които да бъдете благодарни. Всяко благословение, което откриете, има вълшебна сила. Запишете списъка си в благодарствена тетрадка или на компютъра.
	Да вземем примера с полицаите, които са ви спрели за превишена скорост и са ви глобили:
C>
	1. Благодарен съм на полицаите, задето искат да ме предпазят да не си навредя, защото в края на краищата точно това е била тяхната цел.
	2. Благодарен съм на полицаите, защото ако съм честен пред себе си, аз си мислех за други неща и не внимавах в пътя.
	3. Благодарен съм на полицаите, защото беше глупаво от моя страна да се излагам на риска да карам бързо с гума, която има нужда от смяна.
	4. Благодарен съм на полицаите за отрезвяващото сепване. Това спиране ми оказа въздействие и ще ме накара да следя скоростта си и да карам по-внимателно в бъдеще.
	5. Благодарен съм на полицаите, защото ме беше прихванала откачената идея, че мога да превишавам скоростта, без да ме хванат и без да се излагам на опасност. Сериозността на полицаите ме накара да осъзная факта, че излагах и себе си, и другите на сериозна опасност.
	6. Благодарен съм на полицаите, защото ако си представя как моето семейство бива изложено на опасност от други превишили скоростта шофьори, то определено бих искал полицаите да спрат тези шофьори.
	7. Благодарен съм на полицаите за работата, която вършат в опит да осигурят безопасността на всеки човек и семейство по пътищата.
	8. Благодарен съм на полицаите. Те сигурно виждат потресаващи ситуации всеки ден и всичко, което се опитват да направят, е да защитят живота ми и живота на семейството ми.
	9. Благодарен съм на полицаите, задето се грижат да се прибера у дома си здрав и читав, да прекрача прага и да вляза при семейството си както обикновено.
	10. Благодарен съм на полицаите, защото от всички възможни последици, които биха могли да възпрат превишената ми скорост, спирането ми от полицията беше най-безвредната последица и би могла да бъде най-голямото благословение в живота ми.
C$
	Бих ви подканила най-настоятелно да вземете които и да било грешки, направени през живота ви, за които още се чувствате зле, и когато решите, да изпълните това великолепно и вълшебно упражнение. Замислете се само: чрез една грешка вие имате силата да привлечете много благословения! Какво друго ви гарантира такива дивиденти?


#	Упражнение по вълшебство номер 26
#	Превърнете по вълшебен път грешките в благословения
	1. Изброяване на благословенията: направете списък с десет благословения. Запишете си _защо_ сте благодарни. Прочетете списъка, като след всяко благословение произнасяте: _благодаря, благодаря, благодаря_, и се изпълнете с възможно най-дълбока благодарност за този дар в живота ви.
	2. Изберете __една__ грешка, която сте направили през живота си.
	3. Открийте общо __десет__ благословения, за които да сте благодарни в резултат на тази грешка, и ги запишете.
	4. За да се улесните в откриването на благословенията, може да си зададете въпросите: Какво научих от тази грешка? И: Кои са добрите неща, които възникнаха от тази грешка?
	5. Когато си легнете, вземете Вълшебното камъче в ръка и произнесете вълшебната дума _благодаря_ по отношение на _най-хубавото_ нещо, което ви се е случило днес.


>	Ден 27
>	Вълшебното огледало

E>
	„Външността на нещата се променя според емоциите и така ние виждаме в тях вълшебство и красота, докато вълшебството и красотата са всъщност в самите нас.“
@	Халил Джубран (1883 — 1931) — поет и художник
E$

	Можете да прекарате остатъка от живота си в търчене насам-натам, мъчейки се да вкарате външния свят във формата, която искате, да гоните проблемите един след друг в опит да ги решите, да се оплаквате от ситуации или от други хора и никога да не успеете да изживеете живота си в пълна мяра и да осъществите мечтите си. Когато обаче направите вълшебството на благодарността свой начин на живот, всичко в света наоколо ви магически се променя — просто така. Светът ви магически се променя, защото вие сте се променили, така че онова, което привличате, също се променя.
	Вдъхновяващите думи на Ганди, както и текстът на песента на Майкъл Джаксън „Човека в огледалото“, повлияла на стотици милиони хора, внушават едно от най-важните послания на всички времена:
	Промени човека в огледалото и светът ти ще се промени.
	Ако до този момент сте изпълнили 26-те упражнения по вълшебство, вие сте се променили! И макар понякога да е трудно човек да види промените в себе си, ще сте усетили промяната в щастието си и ще сте видели промяната в подобрените обстоятелства от живота ви, както и вълшебната промяна в света около вас.
	Вие сте прилагали вълшебната сила на благодарността за вашето семейство и приятели, за работата си, парите и здравето, за мечтите си и дори за хората, които срещате случайно всеки ден. Но човекът, който заслужава благодарността ви повече от всеки друг, сте вие.
	Когато сте благодарен да бъдете човекът в огледалото, чувствата на неудовлетворение, недоволство, разочарование и „не съм достатъчно добър“ напълно изчезват. А заедно с тях магически изчезва и всяко неудовлетворяващо, будещо недоволство и разочароващо обстоятелство в живота ви.
	Негативните чувства към самите вас нанасят най-голямата вреда на живота ви, защото те са по-мощни от всякакви други чувства, които имате за нещо или някого другиго. Където и да отидете и каквото и да правите, вие носите тези негативни чувства със себе си във всеки момент, а тези чувства опетняват всичко, до което се докоснете, и действат като магнит, привличайки неудовлетворение, недоволство и разочарование от всичко, което правите.
	Когато сте благодарни да бъдете вие, вие ще привличате само обстоятелства, които ви карат да се чувствате още по-добре. Трябва да сте богати на хубави чувства по отношение на самите себе си, за да привлечете богатствата на живота към себе си. Благодарността за самите себе си ви обогатява!
C>
	„Който има благодарност (за себе си), ще му/й бъде дадено още и той или тя ще има в изобилие. Който няма благодарност (за себе си), ще му/й бъде отнето и онова, което има.“
C$
	За да направите упражнението с Вълшебното огледало, отидете сега до огледалото. Погледнете право към човека в огледалото и кажете на глас вълшебната дума _благодаря_ от цялото си сърце. Вложете в нея повече смисъл от когато и да било. Кажете _благодаря_, задето сте това, което сте! Кажете _благодаря_, за всичко, което сте! Кажете благодаря с поне толкова чувство, колкото сте влагали за всичко и всички други! Бъдете благодарни за себе см такъв, какъвто сте!
	Продължете упражнението с Вълшебното огледало, като бъдете благодарен на този прекрасен човек в огледалото през остатъка от деня днес и казвайте вълшебната дума _благодаря_ всеки път, когато се погледнете в огледалото. Ако в някакъв момент нямате възможност да казвате вълшебните думи на глас, можете да ги казвате и наум. А ако сте наистина смел, можете да погледнете във Вълшебното огледало и да кажете три неща за себе си, за които сте благодарни.
	Ако поради някаква причина в бъдеще не сте били милостив към себе си, ще знаете да отдадете благодарността си на единствения човек, който я заслужава повече от всеки друг — човека в огледалото!
	Когато сте благодарни, вие не се обвинявате, ако направите грешка. Когато сте благодарни, вие не се критикувате, ако не сте съвършени. Когато сте благодарни, задето сте самите вие, вие сте щастливи и ще станете магнит за щастливи хора, щастливи ситуации и вълшебни обстоятелства, които ще ви обграждат, където й да отидете и каквото и да правите. Когато успеете да видите вълшебството в онзи човек в огледалото, целият ви свят ще се промени!


#	Упражнение по вълшебство номер 27
#	Вълшебното огледало
	1. Изброяване на благословенията: направете списък с десет благословения. Запишете си _защо_ сте благодарни. Прочетете списъка, като след всяко благословение произнасяте: _благодаря, благодаря, благодаря_, и се изпълнете с възможно най-дълбока благодарност за този дар в живота ви.
	2. Всеки път, когато се погледнете в огледалото днес, кажете _благодаря_ и вложете в това повече смисъл от когато и да било.
	3. Ако сте наистина смели, докато гледате в огледалото, назовете __три__ неща в себе си, за които сте благодарни.
	4. Когато си легнете, вземете Вълшебното камъче в ръка и произнесете вълшебната дума _благодаря_ по отношение на _най-хубавото_ нещо, което ви се е случило днес.


>	Ден 28
>	Припомнете си вълшебството

E>
	„Там е работата при вълшебството. Трябва да знаете, че още е тук, навсякъде около нас, иначе то ще остане невидимо за вас.“
@	Чарлс де Линт (р. 1951) — писател и изпълнител на келтска народна музика
E$

	Всеки ден е уникален; няма ден, който да е еднакъв с някой друг. Хубавите неща, които се случват всеки ден, са винаги различни и винаги променящи се, така че когато си припомняте вълшебството, изброявайки си вчерашните благословения, все едно колко пъти го правите, всеки път ще е различно. Това е една от причините упражнението „Припомнете си вълшебството“ да е сред най-силните постоянни практики за поддържане на вълшебството на благодарността в живота ви. Независимо какви са желанията ви в момента или какви желания може да имате в бъдеще, това упражнение по вълшебство ще остане най-действената практика за целия ви живот.
	Най-лесният начин да си припомните благословенията от вчерашния ден е да започнете, като си спомните началото на деня, когато сте се събудили, и да прехвърлите мислено деня, припомняйки си по-важните събития от сутринта, следобеда и вечерта, докато стигнете до времето за лягане. Когато си спомняте вчерашните благословения, това би трябвало да става с лекота; вие просто прехвърляте повърхността на вчерашния ден, а докато я прехвърляте, благословенията ще избликнат на повърхността на съзнанието ви.
	Можете да започнете това упражнение по вълшебство, като зададете въпроса:
	Кои са хубавите неща, които се случиха вчера?
	Винаги когато си зададете въпрос, съзнанието ви незабавно започва да търси отговор. Дали е дошла някаква хубава новина? Дали сте получили или осъществили по вълшебен път някое от желаните от вас неща? Получили ли сте по вълшебен начин неочаквани пари? Чувствали ли сте се особено щастливи? Обадил ли ви се е приятел, с когото отдавна не сте се чували? Може би нещо е протекло прекрасно за вас? Имали сте чудесно телефонно обаждане или имейл? Получили сте комплимент или може би някой е изразил високата си оценка за вас? Помогнал ли ви е някой да решите проблем? Помогнали ли сте вие на някого? Завършили ли сте проект или започнали ли сте нещо ново, което ви въодушевява? Хапнали ли сте любимата си храна или може би сте гледали страхотен филм? Получили ли сте подарък, разрешили ли сте някаква ситуация, имали ли сте стимулираща среща, прекарали ли сте ценни мигове с някого, имали ли сте чудесен разговор или може би сте кроили планове за нещо, което наистина искате да направите?
	Припомнете си вълшебството и направете на компютъра си списък с всички вчерашни благословения или го запишете в тетрадка. Прехвърлете мислено вчерашния ден, докато се почувствате доволни, че сте си спомнили благословенията от деня. Те може да са малки неща или големи неща, защото при благословенията важното не е размерът; важното е колко благословения откривате и колко благодарност чувствате за всеки от тях. Докато си припомняте и отбелязвате всеки от тях, просто бъдете благодарни и казвайте за тях вълшебната дума — благодаря.
	Когато решите да правите това упражнение по вълшебство след днешния ден, може да го направите съчетано, като в някои дни записвате благословенията си, а в други ги запомняте и си ги казвате на глас или наум. Може да направите един кратък списък с благословенията или пък по-подробен списък, казвайки защо сте благодарни всеки път.
	Няма определен брой благословения, които да трябва да откриете във вчерашния ден, защото всеки ден е различен. Но мога да ви уверя, че всеки един ден от живота ви е изпълнен с благословения, и когато отворите очи, за да прозрете тази истина, ще сте отворили сърцето си за вълшебството на живота, а животът ви ще стане богат и великолепен.
	„Който има благодарност, ще му/й бъде дадено още и той или тя ще има в изобилие. Който няма благодарност, ще му/й бъде отнето и онова, което има.“
	Припомнете си вълшебството — то е било създадено за вас!


#	Упражнение по вълшебство номер 28
#	Припомнете си вълшебството
	1. Изброяване на благословенията: направете списък с десет благословения. Запишете си _защо_ сте благодарни. Прочетете списъка, като след всяко благословение произнасяте: _благодаря, благодаря, благодаря_, и се изпълнете с възможно най-дълбока благодарност за този дар в живота ви. Докато четяхте тази книга, вие изброихте 280 благословения!
	2. Припомнете си вълшебството, като изброите благословенията от вчерашния ден и ги запишете. Задайте си въпроса: _Кои са хубавите неща, които се случиха вчера?_ Прехвърлете мислено вчерашния ден, докато останете доволни, че сте си спомнили и записали всички благословения от деня.
	3. Когато си припомняте всеки от тях, просто казвайте за него наум вълшебната дума _благодаря_.
	4. След днешния ден може да правите това упражнение писмено или като го произнасяте на глас, или като си го казвате наум. Може да направите кратък списък на нещата от вчерашния ден, за които сте благодарни, или да направите по-подробен списък и да кажете защо сте благодарни за тях.
	5. Когато си легнете, вземете Вълшебното камъче в ръка и произнесете вълшебната дума _благодаря_ по отношение на _най-хубавото_ нещо, което ви се е случило днес.


>	Вашето вълшебно бъдеще

	Вие сте строителите на своя живот, а благодарността е вълшебният ви инструмент за изграждането на най-невероятния живот. Сега чрез тези упражнения по вълшебство вие поставихте основите, а с инструмента на благодарността добавяте още етажи към зданието на живота си. Животът ви ще се издига все по-високо и по-високо, докато докосне звездите. Няма предел за висините, които можете да достигнете чрез благодарността, и няма предел за вълшебството, което можете да преживеете. Подобно на звездите във Вселената, тя е безкрайна!
C>
	„Да изразяваш благодарност е любезно и приятно, да осъществяваш благодарността е щедро и благородно, но да изживяваш благодарността значи да се докоснеш до небесата.“
@	Йоханес А. Гертнер (1912 — 1996) — професор, теолог, поет
C$
	Идеалният начин да продължите оттук нататък е да запазите основите на благодарността, които сте изградили, и постепенно да продължавате да градите върху тях, като увеличавате дълбочината на чувството. Колкото повече практикувате благодарността, толкова по-дълбоко ще сте в състояние да я почувствате, а колкото по-дълбоко я изпитвате, толкова по-малко време ще е нужно да й отделяте. Като напътствие: ако правите три дена седмично упражнението Припомнете си вълшебството или го съчетавате с други упражнения по вълшебство по ваш избор, това би трябвало да запази настоящите ви основи на благодарността и да съхрани вълшебството в живота ви, така че животът ви да продължи да става все по-хубав. Например, може да изберете да направите упражнението Припомнете си вълшебството в един ден, Вълшебството във взаимоотношенията на втория и Вълшебството в парите на третия.
	Четири дена седмично Припомнете си вълшебството или съчетаването му с три други упражнения по вълшебство по ваш избор ще запазят благодарността ви и ще ускорят вълшебството.
	Пет дена седмично Припомнете си вълшебството или съчетаването му с други упражнения по вълшебство по ваш избор рязко ще увеличат щастието ви и вълшебството във всяка област и обстоятелство от живота ви.
	Шест или седем дена седмично Припомнете си вълшебството или съчетаването му с други упражнения по вълшебство по ваш избор, и вие ще станете истински алхимик, който може да превръща всичко в злато!


#	Препоръки за упражненията по вълшебство
	За да продължи вълшебството във важните области от живота ви, като щастие, здраве, взаимоотношения, кариера, пари и притежавани от вас материални неща, можете да правите конкретни упражнения за всяка област веднъж седмично. Ако искате обаче да увеличите вълшебството в която и да било област от живота си, трябва да отдавате повече чрез увеличено практикуване на благодарност няколко дена седмично. Ако не сте добре, е желателно да правите упражненията по вълшебство за здравето всеки ден, ако не и по няколко пъти на ден.
	Следните препоръки ще ви насочат към упражненията по вълшебство, които ще имат най-силен и най-бърз ефект в областта. Следвайте напътствията за съответната област в продължение най-малко на три седмици, като правите всяко препоръчано упражнение веднъж седмично:


	_Взаимоотношения_
	Вълшебството във взаимоотношенията
	Поръсете всички с вълшебен прашец
	Възстановете по вълшебен начин взаимоотношенията си с хората
	Вълшебната пръчица (Упражнението с Вълшебната пръчица може да се прилага за хора, които познавате, като използвате техни снимки, или за хора, които не познавате, без снимки.)
	Вълшебното огледало
	Припомнете си вълшебството


	_Здраве_
	Вълшебството в здравето
	Поръсете всички с вълшебен прашец
	Вълшебството и чудесата в здравето
	Вълшебният въздух, който дишате
	Вълшебната пръчица (Упражнението с Вълшебната пръчица може да се прилага за хора, които познавате, като използвате техни снимки, или за хора, които не познавате, без снимки.)
	Припомнете си вълшебството


	_Пари_
	Вълшебството във финансите
	Магнитът за парите (Ако не сте правили досега упражнението по вълшебство Магнитът за парите, постарайте се да изпълните всички стъпки поне веднъж. Ако сте правили това упражнение, можете да преминете направо към стъпка 4.)
	Вълшебният чек
	Вълшебната пръчица (Упражнението с Вълшебната пръчица може да се прилага за хора, които познавате, като използвате техни снимки, или за хора, които не познавате, без снимки.)
	Вълшебното огледало
	Припомнете си вълшебството


	_Кариера_
	Вълшебството в професионален план
	Поръсете всички с вълшебен прашец
	Вълшебната пръчица (Когато използвате упражнението с Вълшебната пръчица за кариерата си, можете да изпратите успех и на други хора. Пожелаването на успех на другите ще ускори успеха в собствения ви живот. Упражнението с Вълшебната пръчица може да се прилага за хора, които познавате, като използвате техни снимки, или за хора, които не познавате, без снимки.)
	Вълшебното огледало
	Припомнете си вълшебството


	_Вашите Желания_
	Поръсете всички с вълшебен прашец
	Сбъднете всичките си желания (Ако не сте правили досега упражнението по вълшебство Сбъднете всичките си желания, постарайте се да изпълните всички стъпки поне веднъж. Ако сте правили това упражнение, можете да преминете направо към стъпка 3.)
	Пред самите ви очи
	Вълшебната пръчица (Упражнението с Вълшебната пръчица може да се прилага за хора, които познавате, като използвате техни снимки, или за хора, които не познавате, без снимки.)
	Вълшебното огледало
	Припомнете си вълшебството


	_Вашето Вълшебно камъче_
	Можете да превърнете упражнението с Вълшебното камъче в част от всекидневието си, като държите Вълшебното си камъче до леглото си и използвате лягането си като напомняне да бъдете благодарни за най-хубавото нещо, което ви се е случило през този ден. Можете да носите Вълшебното си камъче със себе си в джоба си и всеки път, когато го докоснете, да го използвате като напомняне да си помислите за нещо, за което сте благодарни.


	_Вашият вълшебен прашец_
	Можете да направите и упражнението „Поръсете всички с вълшебен прашец“ част от всекидневието ви. Освен да посипвате с вълшебен прашец хората, които ви обслужват, има и още много други начини да продължите да използвате тази практика. Можете да поръсите с вълшебен прашец всеки и всичко! Ако шефът ви е малко намусен, можете тайно да посипете вълшебен прашец върху него. Можете да поръсите с вълшебен прашец роднина или любим човек, ако е в лошо настроение, или всекиго, когото срещнете и който има нужда от малко вълшебство в живота си. Можете да прибавяте вълшебство, където и да отидете, и да поръсвате с вълшебен прашец бебета и деца, растенията в градината си, храната и напитките си, компютъра или пощата си, преди да я отворите, портмонето си, колата, телефона си, когато някой ви звънне или вие звъните на някого, или изобщо всяко обстоятелство, което искате да подобрите. Няма друг предел за множеството приложения на вълшебния прашец, освен въображението ви!


>	Вълшебството никога не свършва

	Аз съм изпълнена с благодарност във всеки ден от живота си и вече не мога да си представя как съм живяла дни, месеци и години, без да изпитвам благодарност по един или друг начин всеки ден. Благодарността е станала част от личността ми, тя е в клетките ми, тя е модел в подсъзнанието ми.
	Ако обаче животът ни повлече и забравим да изпитваме благодарност в течение на някакъв период от време, вълшебството ще се изпари. Аз използвам вълшебството в живота си като ориентир, който да ми подсказва дали изпитвам достатъчно благодарност или трябва да изпитвам повече. Наблюдавам внимателно живота си и ако установя, че не се чувствам достатъчно щастлива, увеличавам благодарността си. Ако в определена област от живота ми започнат да възникват разни дребни проблеми, веднага увеличавам упражненията по благодарност в тази област.
	Вече не съм заслепена от фалшивата външност. Вместо нея търся добротата, за която да бъда благодарна, във всяко обстоятелство, _знаейки_, че тя е там. А после яко дим, нежеланото нещо магически изчезва!
C>
	„Започнах да отдавам благодарност за малките неща и колкото по-благодарна ставах, толкова повече растеше богатството ми. Това е така, защото онова, върху което се съсредоточите, се увеличава, а когато се съсредоточите върху добротата в живота ви, вие създавате повече от нея. Благоприятните възможности, отношенията с хората, дори парите потекоха към мен, когато се научих да бъда благодарна, каквото и да се случеше в живота ми.“
@	Опра Уинфри (р. 1954) — медийна личност и бизнес дама
C$
	Чрез изпитването на благодарност вие използвате един непоклатим закон на Вселената; тя е дар на Вселената за вас и съществува, за да я _използвате_ и да усъвършенствате живота си.


	_Вселената и вие_
	Съществува ниво, което можете да достигнете чрез благодарност и което води до _неограничено_ изобилие в живота ви. Начинът, по който се достига това ниво на благодарност, е посредством вашата връзка с Вселената, или ако предпочитате, с Божия дух.
	Може да сте склонни да мислите за Вселената като нещо отделно от вас, а когато се замислите за нея, да вдигате поглед нагоре към небето. Макар Вселената несъмнено да е над вас, тя е също и под вас, зад вас, до вас, както и във всяко отделно нещо и всеки отделен човек. Това означава, че Вселената е _във вас_.
C>
	„Каквото отгоре, такова и отдолу. Каквото отвътре, такова и отвън. Само с това познание можете да правите чудеса.“
@	Изумруденият скрижал (ок. 5000 — 3000 г.пр. Хр.)
C$
	Когато разберете, че Вселената е вътре _във вас_ и че по самата си природа тя е за вас и иска да имате _повече_ живот, _повече_ здраве, _повече_ любов, _повече_ красота и _повече_ от всичко, което желаете, ще усетите искрена благодарност към Вселената за _всичко_, което получавате в живота си. И ще сте установили лична връзка между себе си и Вселената.
	Колкото по-искрена благодарност чувствате към Вселената за всичко, което получавате, толкова по-близка става връзката ви с Вселената — и тогава можете да достигнете нивото на _неограниченото_ изобилие чрез вълшебството на благодарността.
	Вие ще сте отворили напълно сърцето и ума си за вълшебството на благодарността, а с нея ще докоснете живота на всеки, с когото общувате. Ще станете приятел на Вселената. Ще станете проводник на безгранични дарове на Земята. Когато се сближите с Вселената, когато почувствате близостта на Вселената вътре в себе си, от този момент нататък светът ще ви принадлежи и няма да има нищо, което да не можете да бъдете, да имате или да направите!


	_Отговорът е в благодарността_
	Благодарността е лекът за съсипани или трудни взаимоотношения, за липсата на здраве или пари, както и за нещастието. Благодарността премахва страха, тревогата, скръбта и потиснатостта и носи щастие, яснота, търпение, доброта, състрадание, разбиране и душевен мир. Благодарността носи решения на проблемите и възможности и средства за осъществяване на мечтите ви.
	Благодарността стои зад всеки успех и отваря вратите към нови идеи и открития, както са доказали великите учени Нютон и Айнщайн. Представете си, ако всеки учен следваше техните стъпки; светът щеше да бъде тласнат напред към нови области на разбирането, растежа и напредъка. Настоящите граници щяха да бъдат прескочени, щяха да се правят разтърсващи открития в технологиите, физиката, медицината, психологията, астрономията и всяка научна област.
	Ако благодарността стане задължителен предмет в училищата, ще видим едно поколение от деца, които ще издигнат цивилизацията ни чрез впечатляващи постижения и открития, като заличат разногласията, сложат край на войните и донесат мир на света.
	Страните, които ще поведат света към бъдещето, са онези, чиито лидери и народи са най-благодарни. Благодарността на един народ би довела до процъфтяването и забогатяването на страната, би намалила рязко болестите и заболяванията, бизнесът и производството биха се засилили, а цялата страна би била обхваната от щастие и мир. Бедността би изчезнала и не би имало нито един гладуващ човек, защото една благодарна страна не би допуснала да съществува подобно нещо.
	Колкото повече хора открият вълшебната сила на благодарността, толкова по-бързо тя ще се понесе из света и ще доведе до революция на благодарността.


	_Вземете вълшебството със себе си_
	Взимайте благодарността със себе си, където и да идете. Наситете с вълшебството на благодарността своите увлечения, срещи, действия и житейски ситуации, за да се сбъднат всичките ви мечти. В бъдеще, ако животът ви изправи пред трудна ситуация, над която смятате, че нямате контрол, и не знаете какво да правите, вместо да се тревожите или плашите, обърнете се към вълшебството на благодарността и бъдете благодарни за всичко друго в живота си. Когато съзнателно благодарите на добротата в живота си, обстоятелствата около трудната ситуация ще се променят по вълшебен начин.
C>
	„Ние му показахме (на човека) пътя: дали той ще е благодарен, или неблагодарен (зависи от волята му).“
@	Коран (Сура Ал-Инсан, 76:3)
C$
	Произнесете вълшебната дума _благодаря_. Кажете я на глас, извикайте я от покривите, прошепнете я на себе си, повтаряйте си я наум или я почувствайте в сърцето си, но където и да отидете от този ден нататък, взимайте благодарността и нейната вълшебна сила със себе си.
	За да имате вълшебен живот, изпълнен с изобилие и щастие, отговорът е на устните ви, той е в сърцето ви, готов е и ви очаква, за да осъществи _вълшебството_!


>	За Ронда Бърн

	Ронда започва своето пътешествие с филма „Тайната“, гледан от милиони зрители по цял свят. Следва книгата й „Тайната“, световен бестселър, преведен на 47 езика с тираж над 20 милиона екземпляра.
	Книгата „Тайната“ се задържа в списъка с бестселъри на „Ню Йорк Таймс“ в продължение на 190 седмици, а неотдавна беше включена от „Ю Ес Ей Тудей“ в списъка с 20-те най-продавани книги през последните 15 години.
	Ронда продължава своята новаторска работа със „Силата“ през 2010 г., също бестселър на „Ню Йорк Таймс“, до момента преведен на 43 езика.
