P>
	Беше то поело за пазара
	с по един петел под всяка мишца.
	А между гърдите му узрели
	носеше се пресен полски мирис.
	Върху тези полози тъй нежни
	спяха и бленуваха петлите:
	пухове от мека перушина
	в пухове от снежен алабастър.
	Блян почти, с походката си лека
	крачи ранобудното момиче.
	Кравите мучат в далечината
	нейде от библейските си ясли.
	И зората бяла и студена
	заедно с момичето се сипва
	замечтана.
	Друмът своите прахоляци сиви
	с улици от твърд асфалт заменя.
	И моминските нозе усещат
	тънката му ледена целувка.
	Изведнъж зад ъгъла в зората
	се откриват четири посоки,
	стари кораби в реката сива
	дълги пътешествия сънуват.
	И върви момичето самотно
	с по един петел под всяка мишца.
	Босите му стъпки са студени,
	топли са гърдите и ръцете.
	Изведнъж в далечината песен,
	песен или споменът за песен:
	иде тя вълшебна и чудесна,
	удряйки невидими клавиши,
	пръска се във тъмното пространство,
	сякаш е ракета благовонна,
	иде все по-близо и по-близо,
	свойте обръчи все по` стеснява,
	докато града съвсем залее
	и по керемидените стрехи
	пламне като панделка презрамна
	и спирали пъстри и красиви.

	Песента момичето достигна
	и петлите песента повика,
	разлюляха гребени петлите,
	шия като лъкове извиха.
	В този миг момичето напето
	между тях е като пеещ остров,
	като цъфнал клон, повлечен лудо
	от течението на напева,
	като въртележка мелодична
	възвестявайки в света неспирно
	пукването на добрата пролет
	и на ябълките руменеца.

	Ала гражданите не събуди
	младото и весело момиче,
	дето в своята прегръдка топла —
	китка от напеви —
	носеше зората и петлите.
P$
