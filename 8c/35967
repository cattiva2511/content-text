>	Първа глава

	_Крепостта Валкорт_
	_Май 1278 г._
	Трябваше да предприеме нещо, иначе насила щяха да я омъжат за Джейсън Бренан. Малко преди свечеряване, майка й Хелън, игуменка на „Майзерлинг“ и вдовица на наскоро починалия граф на Валкорт, беше довтасала изневиделица заедно със свитата си от властни и безцеремонни воини и беше поела нещата в свои ръце. Покорени от красивото й лице, бялата й кожа и недокосната от времето златиста коса, от кадифения й глас, който отекваше във всеки ъгъл на голямата зала, хората й безпрекословно изпълняваха всяка нейна заповед. Хелън съобщи на потъналата си в скръб дъщеря, че възнамерява да я омъжи след два дни.
	Тя се взираше в жената, която беше нейна майка — жена, която не познаваше, но знаеше каква е: вещица, както се говореше. Само че хората шушнеха за нея плахо, а страхът витаеше във въздуха.
	Не беше виждала майка си да прави магии, докато бяха заедно. Но хората разказваха как съседката се задавила и умряла само защото лейди Хелън поискала да купи кобилата й, а й било отказано; как чума сполетяла селото, в което лейди Хелън била нагрубена от някакъв монах. Дали не беше омагьосала и баща й, който беше починал внезапно, макар да беше здрав като бик? Сега беше проснат на ложето си, облечен с най-хубавата си туника, красивият му меч беше пристегнат на кръста му. А долу в залата хората пиеха до несвяст.
	Какво щеше да стане от тук нататък? Нямаше наследник, само дъщеря без права и нейната новопристигнала майка, вещица, която би могла да унищожи всекиго само с един повелителен жест към стражите си.
	Трябваше да направи нещо или щяха да я дадат на Джейсън Бренан. Беше го зърнала веднъж, само час по-рано: млад и добре сложен мъж, който я отблъсна още в мига, в който насочи към нея тъмните си очи, в които се криеха мрачни тайни. Както и в очите на майка й — тъмносиви като буреносни облаци и по-страшни от очите на дявола.
	Тя се уви с наметалото си и незабелязано напусна голямата зала.
	Навън виеше леден вятър, малкото звезди на небосвода се криеха зад ниски дъждовни облаци. Докато се промъкваше покрай крепостната стена, вървейки към конюшните, тя си даде сметка, че всъщност не знае къде отива. Все едно, щеше да измисли нещо. Обикновено успяваше. Мъжки глас едва не я накара да изпищи. Човекът идваше към нея. Господи!


>	Втора глава

	_Провинция Източна Англия_
	_Май 1278 г._
	Те яздеха в колона по изровената пътека през гората Кландър — място, обвито с древна и страховита мистика. Дебелостволи борове, дъбове и кленове преплитаха клони над тях, образувайки покров. Топлите лъчи на следобедното слънце пробиваха все още редкия шумак, който след месец щеше да се превърне в свод от зеленина.
	Гарън вдигна лице към слънцето и усети леката милувка на вятъра. Беше един от онези дни, в които човек се радва, че е жив, и събира сили за следващите. Бог също беше сътворил чудо — не беше валяло цели три дни.
	— Чудо на чудесата! — рече Алерик на спътниците си и им разказа как веднъж дядо му пътувал цели два дни без дъжд.
	Два — да, но три? Три дни без във врата ти да се изливат ведра вода? Нечувано. Бяха късметлии, времето им даваше добър знак. Мълчаха, всеки вглъбен в мислите си. Гарън мислеше за брат си и се питаше от какво ли е починал, все пак беше млад, само на трийсет. Кралят не знаеше. Колкото до спътниците му, те сигурно се питаха какво предстои от тук нататък — сега, когато господарят им вече беше лорд Гарън, граф на Уеъръм, притежаващ земи и замък, няколко села, две градчета и две крепости. Или си спомняха за гостуването си у лорд Севърин и лейди Хейстингс и се чудеха дали Уеъръм ще е също тъй внушителен като Оксбъро.


	— Това няма много да те забави, Гарън — каза му крал Едуард. После многозначително впери в него сините си очи — сапфирените очи на династията Плантагенети. — На път за Уеъръм можеш да оставиш това скромно послание до лорд Севърин.
	Кимна на секретаря си и Робърт Бърнъл, канцлер на Англия, подаде на Гарън стегнато навит пергамент, завързан с тънък черен шнур. Дори и в най-неподходящ момент — а този беше именно такъв — човек не би посмял да откаже на краля и тъй пергаментът, грижливо увит в намаслена кожа и притиснат до гърдите на Гарън, го съпроводи по целия път от Лондон до Източна Англия — до Оксбъро, твърдина на графа на Оксбъро, лорд Севърин Лангторн-Трент.
	Не му беше минало и през ум да наднича в посланието на краля, само въздъхна, като си помисли за излишните пет дни, загубени по пътя към новия му дом. От друга страна, Гарън не беше виждал лорд Севърин близо година и половина — откакто кралят беше изпратил Севърин в Оксбъро, за да го направи наследник и зет на умиращия Фок Трент. За по-малко от три часа приятелят му беше станал съпруг и граф на Оксбъро. А сега имаше и син.
	Гарън неволно се усмихна, като си спомни доволството, изписано на суровото лице на Севърин, докато държеше в ръце младенеца Фок — наречен по името на стария граф, и идиотски се кълнеше, че по-красиво бебе досега не се е раждало. Лейди Хейстингс гледаше усмихнато отстрани и тихо си тананикаше, докато седеше на трона и шиеше дрешки за бъдещия наследник на графството.
	Към полунощ, когато всички си легнаха, Гарън и Севърин седнаха пред голямата камина в просторната зала на Оксбъро, за да изиграят партия шах. Севърин направи ход с коня, облегна се назад, сключи пръсти на корема си и въздъхна:
	— Знаеш ли, понякога ми е жал за Де Луси, лудия, който отрови жена си заради Хейстингс. — Той проследи хода на Гарън с пешката, дръпна бързо офицера си и отново се отпусна на облегалката. — Отървах се и от лоши съседи, и от набези на наемници, и от крадци и разбойници. Е, намира се понякога някоя черна овца да ми развали спокойствието, но това е нищо, повярвай ми.
	Гарън се засмя:
	— Имаш бебе, Севърин, и то най-красивото на света, както твърдиш. Жена ти е мила и грижовна, а Оксбъро процъфтява. Няма причина да си недоволен. — Посегна към пешката, но се спря. — Какво пише кралят? Иска нещо, нали? Е, поне няма да скучаеш. Ясно е, че ще ти отвори работа.
	Севърин премести царицата си и обяви:
	— Мат!
	— Хм.
	Гарън огледа дъската, усмихна се кисело и преобърна царя си:
	— Печелиш. Хайде, кажи ми какво е желанието на краля?
	— Иска един от любимите му коне, подарък от Филип Френски, да заплоди Марела, кобилата на лейди Хейстингс. Иска да изпратя Марела в Лондон, щом бъде готова за чифтосване.
	Гарън беше изумен. Нима кралят го беше накарал да бие път само за това?
	— А, Трист! Ела и поздрави лорд Гарън! Цяла сутрин гледа Фок и не ми обърна внимание! На мен, който те храня и съм спасявал рошавата ти главица повече пъти, отколкото можеш да броиш — знам, че можеш да броиш, защото съм те виждал как разпределяш поравно жълъди между малките си.
	Бялката се покатери по ръката на Севърин, настани се на рамото му и наблюдавайки Гарън, заприглажда с език козината си.
	— Здравей, Трист. Не се плаши, не съм лош. Бих ти дал месо, ако имах. Не знаех, че ядеш жълъди.
	— Не ги яде. Май с тях учи малките си да броят. Те скоро ще ни напуснат, доста са пораснали. Питам се за какво ли им е да броят в гората?
	Гарън се засмя.
	Трист, изглежда, се заинтересува от споменаването на жълъдите. Поколеба се и протегна лапа. Гарън помилва животинката — първо по крачето, после по гръбчето.
	— Стои неотлъчно до Фок. Казах й, че няма нужда, но не ме слуша.
	Трист се намести като яка около шията на Севърин.
	— Кралят иска да си помагаме. Пише два-три реда и по този въпрос. Оксбъро и Уеъръм не били далеч, редно било да се подкрепяме. Заедно да отблъскваме нападателите. Честно казано, изненадан съм, кралят обикновено сее раздор между васалите си. Но сега пише, че след като и двамата се ползваме с одобрението на лорд Грелъм де Мортън, той би искал да сме силни, ако му потрябваме.
	— Аха. Трябват му войниците и парите ни.
	Устните на Севърин се разтегнаха в усмивка.
	— Няма друго обяснение.
	Трист издаде звук.
	Гарън вдигна бокала си, украсен с прелестни тъмнозелени стъкълца от поречието на Рейн, и кимна на Севърин.
	— Приемам твоето приятелство и ще ти помагам, ако трябва.
	— Както и аз — каза той и също вдигна чаша.
	Двамата отпиха.
	— Само дето съм твърде уморен от битки — промърмори Гарън — и от хорското двуличие, толкова двуличие има, особено в кралския дворец… С радост бих се отдал на скуката, драги. Поне за няколко месеца.
	Двамата изпиха още по няколко чаши от хубавото вино, а Гарън загуби още една партия шах от домакина.


	Силен вик го върна в настоящето. Той вдигна ръка и възпря четиримата си спътници. Потупа с длан коня по шията и Дамокъл се поуспокои. Чуха още един вик, последван от разправии, ругатни, конски тропот и цвилене.
	— Стойте тук — нареди Гарън на най-близкия до него, Алерик. — Отивам да видя какво става.
	Слезе от коня и извади меча си. Запромъква се безшумно между дебелите стволове и преплетените храсталаци към мястото, откъдето звучаха гласовете и ругатните, които ставаха все по-силни и отчетливи. През клоните на един вековен дъб зърна как на една полянка едър като канара мъж със сплъстена черна брада се опитваше да удържи някакво момче, сигурно крадец, а то с все сила го налагаше с юмруци, където свари. Мъжът се стараеше да избягва ударите, без да им отвръща, за да не нарани момчето. Опита се да го притисне до гърдите си, но то се изскубна и го удари в корема.
	Гарън беше слисан: очевидно малкият нямаше да се даде без бой.
	Момчето, чийто глас трепереше от уплаха, пискливо извика:
	— Пуснете ме или ще ви убия! Всички до един! Глупци! Тоя, дето ви води, лъже! Слепи ли сте? Какво ще спечелите от мен? Само неприятности! Пуснете ме!
	„Смелчак!“ — помисли си Гарън.
	Нямаше изгледи главорезите да пуснат хлапака. Още двама мъже — не по-малко свирепи от исполина — се готвеха да му се притекат на помощ, ръмжаха и стискаха дълги ножове.
	— Не го убивайте! Отдръпнете се! — извика главатарят на бандата, който изглеждаше като цар сред просяци. Носеше червена вълнена туника, на богато украсения му колан беше закачена красива шпага. Един от главорезите пристъпи към момчето, но предводителят вдигна ръка и го застави да спре.
	В следващия миг малкият внезапно се извъртя, дръпна се назад и с все сила удари по носа исполина. Хрущенето на счупена кост се чу чак до мястото, на което се беше притаил Гарън. Рукна кръв. Мъжът изрева, сграбчи момчето за яката и го запрати в голяма купчина камъни.
	— Малък негодник! Проклет да си! Дяволите да те вземат! Счупи ми носа, гад такава!


>	Трета глава

	— Спри, Берм! — изкрещя предводителят. — Идиот, казах ти да внимаваш. Виж какво направи. Знаеш, че господарят не си поплюва, ще ни обеси още преди залез-слънце, ако се случи нещо с малкия.
	Берм избърса с длан носа си с и изгледа с ненавист момчето, което лежеше на земята.
	— Няма да пукне това копеленце. — Вече поомекнал, той се приведе, за да изправи момчето на крака. Бърз като змия, малкият го изрита в слабините и го претърколи, исполинът се преви и заквича от болка.
	— Мъжествеността ми! Край! Копелето ми видя сметката!
	„Добър удар“ — помисли Гарън, време беше да се намеси, преди останалите от глутницата да се нахвърлят върху малкия.
	— При мен, Алерик! — извика и с един скок се озова на поляната. Вдигна меча си и изкрещя:
	— Стига толкова!
	Пасмината се стресна, но и зарадва: като плячка този надут рицар беше много по-ценен от кльощавото хлапе.
	Главатарят му кресна:
	— Не се месете, сър. Вървете си по пътя, за да си нямате неприятности.
	Гарън се взря в тримата разбойници, после в момчето, което напираше да се измъкне, въпреки че беше смазано от бой. Надигна се, довлече се до едно дърво и се сви като пребито кученце. В трескавите му очи се четеше дива воля за живот. Гарън му се усмихна окуражаващо.
	Берм все още беше превит на две, притискаше длани към слабините си и стенеше, от носа му шуртеше кръв. Нахлупената му шапка и сплъстената черна брада почти скриваха лицето му. Гарън погледна мъжа със скъпата туника, навъси се и се сопна:
	— Не ви ли е жал? Какво искате от малкия?
	Онзи отвърна:
	— Племенник ми е. Разглезен хлапак. Дебела глава. Водя го при баща му, той да му бере грижата.
	Момчето изкрещя:
	— Долен лъжец! Не съм те виждал никога! Господине, тези дръвници ме отвлякоха!
	Човекът с туниката понечи да го зашлеви. Гарън вдигна ръка и го спря. После процеди с леден глас:
	— Омитай се. Заедно с хората си. Иначе ще се явите пред Свети Петър още днес. Надали го искате.
	Един от мъжете изръмжа и замахна с ножа си.
	— Я не ме плаши, нещастнико! Ти ще отидеш на оня свят!
	— Виж кой е зад мен — извика Гарън и отскочи встрани.
	Алерик се изсмя.
	— И гледай добре, глупако! Тук сме, милорд.
	Гарън допря меча си до лицето на мъжа и нареди:
	— Омитайте се или ще умрете. Изборът е ваш.
	— Убийте ги! — изкрещя онзи с туниката. Извади шпагата си и се втурна към Гарън. В тъмните му очи се четеше мрачна решителност… и разум — което не можеше да се каже за другите от шайката. Беше достоен противник, целеустремен и горд. Но дали беше отчаян? Не, надали. Беше добър боец и го съзнаваше.
	Гарън видя как един от мъжете се втурна към момчето. Отскочи и шпагата на нападателя прониза въздуха. Гарън извади нож и го заби в шията на непознатия. Всичко стана бързо и плавно като насън. Нападателят хвана дръжката на ножа, завъртя се като обезумял и се строполи на земята. За миг всички онемяха. Като се опомни, онзи с туниката гневно изкрещя:
	— Негодник! Ще те убия! Ей сега!
	„А, значи още не те е страх от мен“ — помисли си Гарън. Изръмжа и се втурна към противника си. Мечът му беше насочен напред като пика.
	Чу как конете се разбягаха.
	— Алерик, заеми се с останалите! — извика той през рамо. — Пази момчето! — Видя, че противникът му вече не е така наперен. Спря се, поглади брадичката си и каза насмешливо: — Нищожество! Жалък тип със скъпа червена туника. Ще те пощадя, ако ми я предложиш на колене. Ще я дам на малкия. Е, мършо?
	— Не съм мърша, негоднико!
	— Щом не си мърша, кажи кой си и какъв си.
	— Какъв съм не е твоя работа. Не се меси. Уби един от хората ми. Ще си платиш, и то скъпо. — Той замахна с шпагата. — Дълго има да чакаш за туниката ми, гад такъв!
	Гарън ловко избегна удара и процеди:
	— Ако момчето не я иска, ще я използвам за коня си. Защо се страхуваш да кажеш кой си и кой е господарят ти? Ако не те убия, ще го направи той, след като му се явиш с празни ръце. И тогава той ще разтрива с туниката ти коня си.
	Мъжът вдигна рамене и изруга грозно.
	— Четирима срещу едно беззащитно момче — продължи Гарън. — Отвлекли сте го, нали? — Той свирепо се усмихна. — Какви сте? Извратени? Или господарят ви е извратен?
	Онзи изръмжа и скочи. „Гъвкав и бърз“ — безстрастно отбеляза Гарън, докато проучваше под око противника си, търсейки слабото му място.
	И го откри: непознатият се гневеше лесно. Липсваше му хладнокръвието на добър воин. Беше слаб противник, но Гарън не бързаше да го праща на оня свят. Не и преди да разбере кой беше той и кое беше момчето, затова само описа широка дъга с меча и отблъсна нападателя.
	Подлецът усети, че надали ще излезе жив от битката. Хукна да бяга и докато прескачаше един пън, изкрещя през рамо:
	— Ще си платиш за това!
	Гарън го подгони, но онзи се оказа много бърз. Охраненият му кон беше наблизо, а Дамокъл — твърде далеч, спънат с другите коне. Страхливецът се метна на седлото и отпраши, нямаше как да го догони. Задъхан, той само проследи с поглед как аленият силует се стопи в дъбравата. Бавно прибра меча в ножницата и отново се запита кой ли може да е мерзавецът. Ако го зърнеше след време, със сигурност би познал издълженото лице с тъмни пламтящи очи, надничащи изпод гъсти черни вежди. Би разпознал и коня, дорест жребец с бяла козина около копитата, кон, който с удоволствие би присвоил, след като изпрати собственика му в преизподнята.
	Върна се на просеката и видя Пейли — в мига, в който той прониза с меч едного от шайката. Ритна го и мъжът се строполи.
	На полянката се възцари мъртва тишина.
	— Къде е момчето? — запита Гарън.
	Алерик се огледа.
	— Тук беше… А! Няма го. Изчезнал е малкият неблагодарник. Уплашил се е и беж. Сигурно се спотайва в шубраците.
	— Нищо чудно — промърмори Гарън. — Сигурно са го отвлекли за откуп. Което означава, че момчето е ценно за някого.
	— Да пратя ли Пейли да го търси? — запита Алерик. — Какъвто е дългокрак, ще претършува набързо. Или по-добре Хобс, той има орлови очи.
	Гилпин, оръженосецът на Гарън от близо две години насам, се засмя.
	— Така е, Хобс може да открие игла в копа сено.
	Гарън вдигна очи към следобедното слънце, което бавно угасваше зад преплетените клони на дърветата. Нямаше време, денят преваляше. Но как да изостави момчето? Тръгнаха да го търсят, като подвикваха и го окуражаваха. Не го откриха, колкото и да го викаха. Накрая Гарън каза:
	— Остава ни само час-два светлик. Искам да съм в Уеъръм преди залез и да прекарам нощта в ложето си. — Ложето! Каква префърцунена дума за късия тесен нар. Някога спеше на него заедно с по-малкия си брат Кейлън, но той вече не беше сред живите. Подритна един от мъртвите и добави: — Няма как да ги погребем… ще ги оставим тук.
	Хвърли отново загрижен поглед към слънцето и се запита дали да не продължат да търсят още. Бедното хлапе. Дали щеше да намери обратния път към къщи? И кой беше тайнственият злодей с туниката?
	— Ей, момче! — извика за последно. — Не ти мислим зло! Разбойниците са мъртви! Няма страшно! Покажи се най-сетне! — Малкият не се обади и Гарън разбра, че вече няма надежда. — Направихме каквото можахме — изсумтя. — Ако му е писано, ще оцелее. Да тръгваме. — Докато крачеха към конете, той попита: — Някой не разпозна ли тартора им, оня с туниката? Така и не узнах името му или името на господаря му.
	— Беше някакъв дядка — измънка Гилпин и се изплю.
	— За теб, да — нямаш и петнайсет. — Гарън го тупна по рамото толкова силно, че едва не го повали на земята. — За теб и аз съм дядка, а Алерик трябва да е белобрад старец.
	— Ха, белобрад! Я го вижте — плешив като речен камък. Но за стар — да.
	Алерик заплаши момчето с юмрук:
	— Ей, малкия! Ще видиш ти кой е стар!
	Гилпин се усмихна лукаво:
	— Не се гневете, сър. За мен сте мъдър и благосклонен покровител, чиято възраст е без значение. А темето ви е като пътеводен фар за всички, тръгнали да дирят надежда и упование.
	Алерик гръмко се разсмя.
	Гарън ги изгледа и поклати глава:
	— Хубава работа! Така ли говорят мъже? Ще повърна.
	— Не си и помисляйте, господарю, нали после ще трябва да чистя чизмите ви! Ако питате мен, момчето се крие, защото е зърнало кървясалите очи на Пейли и го е взело за Лукавия.
	Дългокракият Пейли, който стърчеше и над Гарън, изгледа Гилпин заплашително.
	— Млъкни, малко нищожество.
	— Да, на твое място бих замълчал — промърмори Гарън.
	— Не стига, че ме сърбят очите… — Пейли разтри с юмрук клепачите си. — Не знам какво им става, винаги се зачервяват напролет.
	— Престани да ги търкаш — посъветва го Гарън. — От търкането става по-зле. Мий ги с вода. Но стига приказки. Тръгваме! — Гласът му поомекна. — Чакат ни у дома — добави някак замечтано.
	Гилпин се огледа:
	— Момчето ще се оправи. Бива си го. Видяхте ли как срита дебелака и му разби носа? — Вдигна глава и извика с все сила: — Ей, малък, покажи се! Връстници сме, ще станем приятели!
	Конско цвилене накара Гарън да се усмихне.
	— Хобс, прибери животните. Без да искаме, увеличихме табуна.
	Хобс разбираше от коне. Ласкавият му глас примами животните да се приближат, макар и предпазливо.
	Час по-късно Гарън дръпна юздите на Дамокъл, даде знак на спътниците си да спрат и погледна своя дом. Крепостта Уеъръм, славеща се с двестагодишна история, се възправяше пред тях като огромен гранитен юмрук: непоклатим страж на върха на самотен нос, врязан в Северно море. По вода твърдината беше непревземаема, черните базалтови скали на носа стърчаха като копия и също като вълните биха натрошили като черупка всеки кораб, дръзнал да се приближи до брега.
	Непознато досега задоволство обзе Гарън, докато съзерцаваше крепостта, която вече му принадлежеше. Той имаше право да нарича Уеъръм свой дом, а не брат му. Връщаше се за пръв път след осем дълги и сурови години изгнание.
	Беше прекрасна пролетна вечер, още не се беше стъмнило, но над крепостните зъбери ранната, почти пълна луна вече беше поела нагоре по небосклона. Още час и щяха да изгреят звезди. Топлият ветрец милваше кожата му. Вечерта по нищо не приличаше на онази отпреди осем години, когато морето бушуваше свирепо, дъждът се лееше като из ведро, а леденият вятър и гъстата мъгла пронизваха до кости всеки, който беше имал нещастието да се окаже на открито. Беше на шестнайсет през онази нощ, когато заедно с Бари, синът на оръжейника, бяха препуснали през бурята, без да дочакат утрото. Баща му беше починал, нямаше и два дни от погребението. В ушите на Гарън още отекваха думите на брат му: „Няма какво да правиш тук, Гарън. Силен си и си умен. Тръгвай да дириш късмета си.“ Никога нямаше да забрави как за последно се беше обърнал на седлото и беше хвърлил прощален поглед към Уеъръм. Тъмните облаци тъкмо се бяха поразкъсали, мъглата се беше вдигнала, а слабата светлина очертаваше силуета на крепостта върху черното небе. Беше като фар на надеждата, вечна и непоклатима, Гарън със свито гърло се беше запитал дали ще я зърне пак.
	Е, сега беше отново тук. Само Бари го нямаше, много отдавна беше починал от тежка болест, задушен от кървави съсиреци.
	Крепостта Уеъръм сега беше негова, на Гарън, заедно с принадлежащите й градове и села: негово наследство, бъдеще и дълг пред поколенията.


>	Четвърта глава

	— Изповръщах си червата! — пророни със слаб глас Мери и думите й се стопиха в тишината.
	Беше толкова отпаднала, че нямаше сили да помръдне. Боят беше свършил, а похитителите й бяха мъртви… с изключение на главатаря им сър Холрик, човекът на Джейсън Бренан. Беше само на метри от спасителите си, свита в хралупата на един дъб, чуваше ги как я зоват и я успокояват. Понечи да се обади, но не можа, повръщаше безспир сигурно от удара по главата — великанът с миризливата брада имаше здрав юмрук. Добре, че не я уби.
	С последни сили успя да изпълзи от хралупата, просна се на земята и зачака стомахът й да се успокои, а главата й да престане да пулсира. Като че ли чуваше спасителите й да се смеят наблизо. Надали бяха лоши хора, щом се смееха така. Но можеше ли да е сигурна? С нейния късмет… Ами ако налети от трън на глог? Затова се притаи, беше объркана и уплашена.
	Съзнанието й бавно се проясни и тя се опита да подреди спомените си. Едрият мъж — целият в черно, млад, силен и решителен — беше спасил живота й. Беше видяла как острият му нож се заби в шията на похитителя и си беше помислила, че самата тя би сторила същото, и то с голямо удоволствие.
	Мъжът беше уверен в себе си и доста ловък. Хареса й, но дали и той не беше злодей като сър Холрик? Отдавна беше разбрала, че с мъжете човек никога не може да е сигурен. Колкото до жените… тя потръпна, защото в съзнанието й веднага изплува лицето на майка й — лице на красива младолика вещица.
	Жалко, че сър Холрик се беше измъкнал невредим, злодеите май винаги оставаха ненаказани.
	Какъв лош късмет… Беше се изнизала от голямата зала и беше отмъкнала дрехите на коняря, спотайваше се край една пристройка, когато чу тихо дишане във врата си.
	След удара, който се стовари върху главата й, не чуваше вече нищо. Като се свести, разбра, че е в плен — в обятията на огромен вонящ дръвник, чиято исполинска лапа здраво я стискаше през кръста.
	Яздеха нанякъде. Като я видя да идва на себе си, сър Холрик извика на хората си да спрат. Представи й се и рече:
	— Сигурно се чудиш какво става… Ще ти кажа: пътуваш към своя нов живот. И го дължиш на мен. На мен и моята съобразителност.
	Той доволно се изсмя.
	— По дяволите вашата съобразителност! — просъска тя, като очакваше похитителят й да я зашлеви, но той не го направи. Ясно беше, че я водеше при Джейсън Бренан. Какво по-точно имаше предвид, като каза „нов живот“? С този неин късмет, каквито и да бяха намеренията му, нямаше да са добри.
	Животът беше несправедлив.
	И непредсказуем.
	Трима бяха мъртви, а сър Холрик беше офейкал, проклет да е. Къде ли беше сега? Беше хукнал, подгонен от непознатия й спасител Гарън, както чу да го наричат спътниците му. Холрик сигурно мислеше, че сега тя е с тях. „Глупак, глупак!“ Идваше й да го изтананика.
	Застана на колене и наведе глава, изчака стомахът й да се успокои, като се стараеше да диша дълбоко. С усилие вдигна глава, постоя така, докато мине замайването, и се огледа. Лявото й ухо пулсираше, но болката беше поносима. Скоро щеше да се стъмни. Беше на петнайсетина километра от Валкорт — което нямаше значение, би отишла навсякъде, но не и там. Валкорт вече не беше неин дом, не и след като майка й се беше завърнала, не и след като беше довела Джейсън Бренан. И всемогъщият крал не можеше да й помогне. Какво щеше да направи той? Същото като майка й, да я омъжи. За кого? За някой негодник като Джейсън Бренан.
	Как майка й щеше да обясни на кралските пратеници изчезването на дъщеря си? Щеше да излъже, разбира се. Мери почувства как в очите й напират сълзи. Все още беше свободна, още не я бяха омъжили насила. Беше жива и свободна, а похитителите й бяха мъртви — с изключение на един. Бог беше милостив, късметът я беше споходил най-сетне. Сега само трябваше да оцелее. Щеше да оцелее! От беззащитно момиче беше станала момче. Можеше да чете, да пише и да разсъждава логично. Непременно щеше да оцелее.
	Баща й беше мъртъв. Спомни си как ръката, с която се беше вкопчил в нейната, изведнъж увисна, когато животът го напусна. Тя преглътна сълзите си. Щеше да скърби по-късно.
	Никога нямаше да забрави името на младия воин — Гарън, той беше спасил живота й. Впрочем беше спасил някакво момче, но това бяха несъществени подробности.
	Беше чувала за крепостта Уеъръм, кой ли не беше чувал? „Не е голяма колкото Валкорт, но има стратегическо значение“ — беше казал веднъж баща й.
	Защо да не отиде там? Зад дебелите крепостни стени лесно щеше да остане незабелязана. Можеше да стане помощник-иконом. А защо не и иконом? Тя с усилие се изправи на крака, стисна зъби, за да надвие болката, и последва петимата.


>	Пета глава

	_Крепостта Уеъръм на брега на Северно море_
	Гарън се учуди каква радост му достави минаването по подвижния мост, съпроводено от гръмко чаткане на копита по дървените греди. Вдигна глава и обходи с поглед могъщите крепостни стени, увенчани по ъглите с четири големи квадратни кули. Крепостта Уеъръм, вече негова. Но къде се бяха дянали всички? Защо на бойниците нямаше стражи, които да му подвикнат и да го спрат? И защо беше спуснат мостът? Трябваше да е вдигнат, свечеряваше се. Отметна глава и извика:
	— Аз съм лорд Гарън, граф на Уеъръм! Вдигнете решетката на портата!
	Последва тишина.
	Алерик изкрещя:
	— Вдигнете решетката! Пристигна господарят ви!
	Пак тишина.
	Внезапно го обзе страх — тежък и вцепеняващ. Нещо не беше наред.
	Иззад каменния зид се чу треперлив старчески глас:
	— Наистина ли сте новият граф на Уеъръм? Младият Гарън?
	— Да, аз съм Гарън Кърси. А ти кой си?
	— Тапър, господарю.
	Боже мой, старият Тапър! Човекът, който пазеше портата на Уеъръм от незапомнени времена — жив ли беше още?
	— Кажи им да вдигнат решетката, Тапър!
	— Няма друг освен мен, господарю, но ще се справя и сам. — Гласът на пазача беше слаб, но решителен.
	— Май е на доста години тоя — подхвърли Хобс.
	— Повече, отколкото можеш да си представиш.
	Гарън го беше запомнил беззъб и превит от възрастта и от грижите още при раздялата им преди осем години.
	Не е останал друг, освен Тапър? Невъзможно. Какво ставаше? Страхът му се усили.
	Смутената свита изчака, докато ръждивите железа бавно се вдигнаха нагоре, дрънченето на веригата отекна във въздуха.
	Неизвестно как старият Тапър беше събрал сили да завърти тежкото колело на механизма. Успя да вдигне решетката едва колкото Гилпин да се провре отдолу.
	Гарън премина с коня си крепостната стена и видя как Тапър, мършав като врабче, се взира в него. След миг старецът изкрещя от радост и викът му отекна над Северно море:
	— Младият лорд Гарън! Ти си, момчето ми, и най-сетне си у дома! Стана чудо! Милостив е Бог, да се свети името му!
	— Да, Тапър, аз съм, кой да е?
	Очите на Гарън шареха и опипваха крепостния зид, опасност поне засега не се виждаше. Зад крепостните стени имаше широка ивица гола земя със стърчащи от нея ръждиви остриета, готови да разпорят всеки, дръзнал да се промъкне в укреплението. Ако по чудо някой минеше невредим през тях, го чакаха втори зид и втора крепостна врата.
	Тапър сви устните си като тръба и извика с все сила:
	— Елър, вдигни решетката! Лорд Гарън си е дошъл! Спасени сме!
	Спасени?
	Вече беше почти тъмно, звездният небосклон беше закрит от плътни облаци. Дворът се беше превърнал в плетеница от сенки. Страхът стисна Гарън за гърлото.
	Почувствал безпокойството му, Дамокъл изпръхтя и отстъпи крачка-две назад. Гарън се наведе и го потупа окуражително по шията.
	— У дома сме, момче. Спокойно, скоро ще разберем каква е работата.
	Изчакаха, докато Елър, оръжейникът (Гарън изведнъж си спомни името му) вдигна втората решетка и един по един влязоха с конете във вътрешния двор. Гарън се огледа. В крепостната стена бяха иззидани помещения за караула. В единия край на двора имаше овощна градина, голяма бахча, обори за добитъка и конюшня. Над тях се извисяваше грамадна стражева кула, чийто каменен силует се губеше в нотното небе над Уеъръм. Неговата кула.
	Само че във вътрешния двор, който обикновено кипеше от живот по всяко време на денонощието, не се виждаше жив човек. От амбразурите на кулата не блещукаха светлинки, не се чуваха гласове, не пищяха деца, не кудкудякаха и не щъкаха кокошки, не грухтяха свине, не мучаха крави, не лаеха кучета.
	Не се виждаше нито един войник. Накратко, нямаше признаци за живот.
	Гарън слезе от коня и подаде поводите на Гилпин. Не се виждаше и една запалена факла, само сенки — мрачни и плашещи. Беше тихо като в гроб, сякаш в цялата крепост нямаше други хора освен него, спътниците му, Тапър и Елър, и сякаш над всичко беше надвиснало някакво проклятие. Гилпин почти не дишаше от страх, страхът беше сковал и другите конници.
	Стори му се, че видя няколко сенки да се движат в тъмното, и извика:
	— Аз съм лорд Гарън. Върнах се. Няма да ви сторя зло. Които и да сте, покажете се. Тапър, Елър, елате при мен!
	Гилпин подсвирна.
	— Няма никой, милорд. Само призраци.
	Алерик извади сабята си, Хобс и Пейли го последваха. Заобиколиха Гарън. Пейли подсмръкна, после прошепна:
	— Нещо не е наред. Къде са хората? Чумата ли ги е тръшнала?
	— Сигурно ги е страх, крият се. Тапър, Елър, елате тук! — извика отново Гарън.
	Старият се появи от мрака, тътрейки крака. Беше запъхтян, превит на две, мръсен и парцалив, но се усмихваше. Гарън улови ръцете му с едрите си длани и го прегърна. Видя как по набразденото старческо лице потекоха сълзи. Успя само да каже:
	— Колко е хубаво, че те виждам пак, Тапър. Радвам се, че си жив.
	— И аз се радвам, че сте тук, лорд Гарън. Какво нещо е животът! Вие сте наедрял и заякнал, а аз почти съм се стопил. Какъв хубав момък сте станали — силен и висок. Та аз даже не стигам и до рамото ви!
	„Наистина се е смалил — помисли си Гарън, старецът беше крехък и слаб, смъртта вече дишаше в лицето му. — Животът е жесток.“
	— Нищо ти няма, Тапър, я как вдигна решетката! Кажи ми сега какво става тук. Къде са хората? Войниците на брат ми няма ли ги?
	Тапър поклати глава, косите му бяха толкова сплъстени, че изобщо не помръднаха.
	— Тъмно е, господарю, затова не виждате. Сполетя ни възмездието! — Той се озърна и повтори шепнешком: — Възмездието! — В очите му се четеше животински страх. — Всичко изчезна, останаха само руини. Толкова хора погребахме и о, Господи, толкова деца — дъхът на смърт още витае във въздуха.
	Руини? Смърт? Гарън беше вцепенен. Какви ги дрънкаше старецът? Какво възмездие? Идваше му да изкрещи, но само пое дълбоко въздух и каза тихо и спокойно, доколкото можеше:
	— Кажи ми какво ви сполетя. Чума ли?
	— По-страшно и от чума, милорд.
	Преди старецът да продължи, от входа се отлепи една сянка и се заклати към тях. Беше жена, стара и прегърбена като Тапър.
	— Господарю! — Гласът беше тънък и треперлив. — Милото ми момче! Гарън! Тапър, ти си по-близо, я виж наистина ли е нашето момче? Елър, не се спотайвай. Ела тук. Тапър, кажи ми, нашият Гарън ли е това?
	— Да, Мигинс, той е — силен и пораснал. Дошъл е да ни спаси.
	Мигинс! Нима и тя беше още жива?
	— Ти ли си, Мигинс?
	— Да, момчето ми.
	Оръжейникът Елър, изпосталял като скелет, се появи иззад Мигинс, подпираше се на рамото й. Не беше стар, но изглеждаше като пребит. Лицето му беше бледо и съсухрено, приличаше на човек, когото смъртта всеки момент ще отнесе със себе си.
	Мигинс извади иззад гърба си свещица, пристъпи към Гарън и я вдигна, за да освети лицето му. Едва креташе, дрехите й бяха мръсни и парцаливи. И тя като другите беше кожа и кости. Загледа се в Гарън и забърбори:
	— Гледай ти, гледай ти… Какъв мъж си станал. Колко години минаха, някои добри, други лоши, минаха бързо и натежаха на плещите ни. Поне двамата с Тапър още пъплим по земята, а не лежим под нея като другите. — Тя се усмихна и се поклони.
	— Защо се спотайва досега? — Гарън й помогна да се изправи и я прегърна.
	— Знам ли кой е? Ами ако грабнеш свещта и ми опърлиш носа?
	— Не бой се, няма страшно. Обясни ми какво става. Защо няма хора? Къде са войниците ми?
	Мигинс отстъпи назад и вдигна свещта, за да го огледа.
	— Красив си като майка си. Но имаш очите на баща си… като него си упорит — с ъгловата челюст и здрав врат, дай, боже, онова, що е негово, да е само отвън, дано в душата ти да не вилнеят бесове като в неговата. Бедният лорд Артър, и той беше като баща ти… Но ти не си такъв, нали, момчето ми?
	— Не, не съм.
	Гарън вече рядко мислеше за баща си: суров мъж, който не си поплюваше. Веднъж удари Мигинс за нещо съвсем дребно и едва не я уби. Майка му плака ли плака, толкова й дожаля за старицата.
	А брат му Артър… Не ще да е бил злодей или разсипник — надали. Но пристъпите му на гняв… Гарън беше забравил за тях. Избухваше неочаквано и също тъй бързо му минаваше — но оставаха локви кръв и счупени кости, а крепостта кънтеше от проклятия. Артър растеше по-висок от Гарън, беше по-едър и по-мускулест, луда глава, никой не смееше да излезе насреща му.
	Мигинс прошепна:
	— Молих се Богу да ни закриля и Бог ни пощади, но защо? — Тя бързо се прекръсти и боязливо се озърна.
	Тапър прошепна, сякаш се боеше някой да не го чуе и в тъмното да му пререже гърлото:
	— Толкова хора бяхме тук, сър. Който можа — избяга, другите загинаха. Дано сега, като сте тук, да се върне някой. Ако има живи, разбира се.
	Гарън все още не можеше да проумее.
	— Какво се е случило, казвайте!
	— Страшни неща, милорд — прошепна Мигинс. — Дойде възмездието.
	Той с усилие се удържа да не изкрещи: „Какво възмездие? Защо увъртате?“


>	Шеста глава

	Гласът на Тапър беше пресипнал от страх и едва се чуваше:
	— Питате ме какво стана, господарю? Ще ви кажа. Дано само не ме порази гръм, като изрека онова сатанинско име. Черният демон дойде, милорд, и поиска да предизвика на дуел брат ви. Но как? Лорд Артър беше вече мъртъв и погребан ведно с меча си, славния меч, с който беше покосил онзи надут рицар от Фламандия. Казахме го на Демона, но не ни повярва, цял ден бесня и руга пред крепостните порти. Рече, че ще ни пощади, ако му кажем къде са скрити сребърните пари на брат ви. Но никой от нас не знаеше, никой не беше чувал брат ви да има заровено съкровище. Казахме на Демона, че лорд Артър е покойник, а той само се изсмя. Изтръпвам, като си спомня кикота му.
	Мигинс прошепна:
	— Черният демон ще да си е помислил, че лорд Артър е страхливец и се крие в крепостта. Представяте ли си? Той щеше да се бие до последна капка кръв, а духът му да се сражава и на оня свят!
	— Но нали бяхте вътре, как ви нападнаха? — попита Алерик.
	— Изглежда, че онзи вонлив прислужник Айзън ни е предал — рече Тапър. — Превел е хора на Демона през скритата задна порта откъм брега. Вражи воини, предрешени като наши, са се вмъкнали в крепостта, спуснали са подвижния мост и са вдигнали решетката.
	С треперлив старчески глас Мигинс добави:
	— С Черния демон дойде разрухата. Не остана човек неизмъчван и убит, не остана нещо несъсипано. Колеха наред, палеха и ликуваха. Съсипаха всичко и си тръгнаха. Като се съмне, ще видите опустошенията.
	Тапър се олюля, но Гарън го хвана и му помогна да се задържи на крака:
	— Дръж се, Тапър. И ми разкажи какво стана след това.
	— Шепата останали воини на брат ви се разбягаха, нямаха предводител и нямаше кой да плаща, а и какво да дирят в това свърталище на призраци? Може някои да са се спасили в гората Глен. Но не знаем, никой не се е върнал досега. Притрябвало им е! Нищо не остана тук, нищо, освен смърт и разложение.
	— Разбрахте ли кой беше този Черен демон?
	Мигинс и Тапър поклатиха глави.
	— А ти, Елър?
	Онзи само се кокореше.
	Мигинс се отдръпна от Гарън, хвана слабата ръка на Елър и я стисна.
	— Бедният Елър, един от извергите му отряза езика — защото ги прокле, след като убиха момчето му, оттогава е ням, клетият.
	— Елър?
	Мъжът кимна.
	— Покажи да видя.
	Елър се подчини. Беше страшна гледка, но за щастие раната вече заздравяваше.
	Гарън сложи ръка на рамото на старицата.
	— Колко дни след смъртта на Артър се случи? Колко време беше минало?
	Мигинс се почеса по темето.
	— Шест дни след като го погребахме, дойде Демонът. Вилня и бесня, остави само пепелища. Само ние оцеляхме, но и до днес проклинаме дните си.
	— Бог да ви пази — рече Гарън. — Е, вече съм тук и с божията помощ ще възстановим Уеъръм.
	Тапър признателно стисна голямата длан на господаря си.
	— Всичко ще се оправи — продължи Гарън. — Казахте, че никой не е останал тук, така ли?
	Тапър кимна.
	— Накрая Черният демон се набесня и си тръгна. Някои от оцелелите излязоха на лов, но извергите чакаха отвън и ги избиха. Други тръгнаха за риба, обаче ги изклаха по крайбрежните зъбери. Само шепа хора успяха да се спасят и да се върнат тук.
	Мигинс се намеси:
	— Трима се опитаха да излязат пак след три дни. Но злодеите още дебнеха отвън и ги умъртвиха. Оттогава насетне никой не смее да си подаде носа навън.
	Тапър добави:
	— Ковачът Търп се беше скрил в гората Глен. Върна се днес малко преди заник слънце и каза, че разбойниците най-сетне са си тръгнали. Отворихме му да влезе, беше убил два малки фазана, само дето бяха съвсем малки, нямаше и хапка на човек. Вие носите ли нещо за ядене? Търп и Елър се канеха да отидат на лов утре. Няма кой друг, всички са твърде немощни.
	Ето защо бяха гладували! Колко ли бяха умрели от глад? Гарън беше като зашеметен от умората и от ужасите, за които му разказаха. Чу как спътниците му си шушукат. Не познаваха това място, някога кипящо от живот, пълно с хора, викове, смях, закачки и проклятия. Пронизващата тишина сега притискаше като оловен капак гърдите му.
	— Излезте всички! — изкрещя колкото му глас държи. — Тук съм и всичко ще се оправи. — Погледна отново Тапър: — Брат ми имаше ли врагове? Страхуваше ли се от някого?
	Старецът изхриптя:
	— Всеки има врагове, милорд, но Демонът и хората му бяха изверги. Опиваха се от смъртта и писъците на изтезаваните. Ядосаха се, задето не откриха среброто на лорд Артър, и започнаха да убиват за отмъщение. Демонът крещеше: „Дайте парите, ще ви избием всичките!“
	Мигинс се обади:
	— Започна от войниците. Как ли не ги мъчи, ама не изкопчи нищо от тях! Изби ги до крак… После дойде нашият ред. Вижте, по камъните още се вижда засъхналата кръв.
	— Като ви зърнах, господарю — изхриптя Тапър, — изтръпнах, помислих, че извергът се е върнал. Спря ми дъхът, затуй и не се отзовах на виковете ви. — Гласът му затрепери от вълнение. — Но, слава богу, бяхте вие. Е, сега знаете всичко… Погребахме жертвите в гробището зад крепостта. Толкова народ, боже Господи!
	Тапър се разрида, гърдите му се тресяха от беззвучно хлипане. Мигинс пристъпи до него и го прегърна през раменете. Дрезгавият й глас прозвуча изненадващо твърдо:
	— Господарят е тук, старче. Той ще оправи всичко. Всичко ще е наред, повярвай ми.
	Гарън въздъхна. Изкачи каменните стъпала и влезе в голямата зала на крепостта. Алерик и останалите го последваха, бяха нащрек, готови да извадят сабите и ножовете си. Къде ли бяха другите оцелели? Сигурно се криеха.
	Голямата зала на Уеъръм беше тъмна като пещера. Трябваше светлина, това беше първата им работа. Гилпин и Пейли последваха Мигинс и колебливото пламъче на свещта ги отведе до хамбара, където до стената беше подпрян наръч факли, готови за ползване. Запалиха ги и ги внесоха в залата. От най-горното стъпало на кулата Мигинс извика, колкото й глас държеше:
	— В безопасност сме, излизайте. Новият господар е тук! Ще ни нахрани! Покажете се, лорд Гарън е тук. Излезте на светло!
	В залата колебливо запристъпваха изплашени, дрипави и измършавели хора. Гарън повтаряше:
	— Не бойте се, страшното свърши. Има храна за всички, ще ви нахраним. Не се плашете, аз съм лорд Гарън. Влизайте, влизайте. — Той се обърна към Алерик: — Ние можем и без храна. Ще ядем, като уловим нещо утре.
	Гледаше хората, докато Хобс и Гилпин им раздаваха онова, което носеха за из път. Окаяна тълпа, която сега беше негова. Преброи хората. Бяха само двайсет и двама души. Изтерзани, но живи. По изпитите лица бавно си проправяше път надеждата.
	Докато всички бавно и с наслада дъвчеха къшеите хляб и парчетата говеждо, Гарън ги огледа внимателно — дванайсет жени, десет старци и нито едно дете. А какво ли се беше случило с двете му села? Със стопанствата му? Щеше да разбере утре.
	Всички още бяха гладни, но поне имаха нещо в стомасите си. За щастие Черният демон не беше отровил водата в кладенеца.
	В крепост с повече от сто души, половината от тях воини, бяха останали едва двайсет и двама души. Гарън погледна тези кротки люде и се усмихна. Утре щеше да разбере дали има и други занаятчии в крепостта, освен ковача Търп и Елър оръжейника.
	В този момент до него се приближи Алерик:
	— Надявах се да дойдат още хора, затуй досега държах отворено. Но стана късно. Пратих Гилпин и Хобс да залостят портата. — Поклати глава и добави: — Този Тапър… едва крета. Чудно как намери сили да вдигне решетката. — Хвърли поглед към окаяната група хора, скупчени долу. Чу ги да си говорят, вече се окопитваха. — Няма други в крепостта. Проверихме навсякъде.
	Гарън кимна:
	— Умът ми не го побира… Да избиеш и последните живи само защото са дръзнали да излязат на лов!
	— Карал е наред — простовато обобщи Алерик. — Няма ли живи, няма и свидетели.
	Гарън се съгласи.
	Чу отнякъде пресипналия смях на Мигинс. Беше добър знак. Страшното беше минало, животът продължаваше.
	„Поне е топло“ — помисли той, докато се гласеше за сън близо до голямата порта, залостена с две яки греди, и се увиваше с рогозката. Още два дни без дъжд — само за това се молеше. Малко преди лягане се беше качил на втория етаж и беше огледал спалните: леглата бяха на трески, нищо здраво не беше останало, нападателите бяха вилнели и безчинствали. Всичко в крепостта беше унищожено, слава богу, че не се бяха сетили за кладенеца.
	Родният му дом беше в руини. Животът, помисли с тъга той, вече никога нямаше да е същият.
	Но стига равносметки. Сега всички очи бяха вперени в него, чакаха го грижи и отговорности. Чакаха го онези, които сега спяха на пода в залата. Неговите клети поданици.
	Възмездие… Странна дума за злото, връхлетяло Уеъръм. Ако знаеше какво става тук, щеше да довтаса, а не да се бави в Оксбъро. Но какво можеха да променят някакви си два дни? Почти нищо. Когато всички заспаха, той също се унесе и даде почивка на изтерзания си, изтощен от впечатления и планове ум. Последната му мисъл беше за Черния демон, от когото Артър беше отнел съкровището.


>	Седма глава

	Мери оглеждаше двора на крепостта, където сякаш беше вилняла буря. Каменните стени, високи и внушителни, чернееха от скорошните пожарища.
	Стоеше сгушена в сянката на зида и гризеше коричка хляб, дадена й от оръженосеца. Простият черен хляб беше сух и твърд, но тя дъвчеше с настървение. Естествено, че позна младия слуга — нали беше един от нейните спасители. Попита го:
	— Как ти викат?
	— Гилпин. Оръженосец съм на лорд Гарън.
	По нищо не пролича да я е познал. Сигурно в гората изобщо не беше видял лицето й.
	— Чувам, че тук е било доста страшно… — подхвърли Гилпин. — Разкажи ми повече.
	Мери наведе глава и пак задъвка.
	— Съжалявам, не мога — промърмори.
	Той посегна да й вземе хляба, но тя се дръпна:
	— Недей, много съм гладен. Честна дума.
	— Не приличаш много на гладен. Като гледам как ръфат другите…
	Беше облечена в мъжки дрехи и не изглеждаше да е от тук. Щяха да я разкрият. Тя съобрази бързо и рече:
	— Утре ще ти разказвам повече. Беше много страшно… не ми се говори за това.
	— Е, добре… — Гилпин я потупа по рамото, намръщи се и се отдалечи. Мери го видя как подаде парче хляб на мършава бабичка.
	Докато наблюдаваше как хората поглъщат оскъдните си дажби, умът й трескаво работеше. Баща й я беше научил да мисли бързо и сама да определя съдбата си. Загледа се в новия господар, който разпитваше поданиците си за преживяното и ги утешаваше. Виждаше се как гневът пулсира в него, беше намръщен като при срещата със сър Холрик, това мръсно копеле. Но и тогава, и сега, се владееше. Личеше, че е човек, който твърдо следва пътя си.
	Беше тъмнокос, косата му беше черна като водите на Северно море в безлунна нощ, очите му бяха светлосини. „Странно съчетание“ — помисли си тя и се запита дали тези очи биха разпознали в нея момчето, спасено на полянката. От четиримата мъже само той я беше видял по-добре. Заслуша се в плътния му глас, докато двамата с Мигинс незлобливо се шегуваха с Пейли, одумваха зачервените му очи и мотовилките му. Лечителят от Валкорт имаше лек за раздразнени от цветен прашец очи, но от къде да знае, че един ден ще й притрябва рецептата?
	Когато крепостта най-сетне утихна, лорд Гарън провери дали входът е добре залостен, уви се в рогозка и легна при хората си до портата.
	Простосмъртните спяха в залата, Мери се сгуши до старата Мигинс, която се оригна и после цяла нощ хърка като дъскорезница.
	На сутринта, след като Гарън и спътниците му отидоха с конете си на лов, Мери подхвана разговор със старицата. Личеше, че в крепостта тя е главната.
	— Погледни ме — каза й спокойно.
	Мигинс се подчини.
	— С лорд Гарън ли пристигна, моето момче? Май не съм те виждала.
	— Не, дойдох след него. Бях отвлечен… лорд Гарън ме спаси. Но не знае, че съм тук. Ти коя си?
	— Аз съм Мигинс. Алис Мигинс… но не помня дали беше точно тъй. Викай ми просто Мигинс за по-сигурно.
	— Мигинс, ще ти кажа нещо.
	Тя си пое въздух и изтърси:
	— Аз… не съм момче!
	Старицата я разгледа внимателно и кимна:
	— Но не си и момиче, ако разбирам правилно.
	— Момиче съм.
	— И лорд Гарън те е спасил, тъй ли? Коя си ти?
	Уместен въпрос.
	— Дълга история. Някой ден ще разбереш всичко, обещавам ти. Намери ми рокля, виж в какви дрипи съм. Вонят, едва се понасям.
	Старата я огледа от глава до пети:
	— Кой вятър те довя и теб тук… Все едно. Горе има цял куп рокли на лейди Ан. Господарят ги беше скрил, пазеше ги за любовницата си. Но тя почина само два дни след жена му, и тя като нея от кръвотечение. Я ми кажи защо хукна след лорд Гарън? Нямаш ли си дом? Не знаеше ли за Възмездието?
	Мери обходи с поглед залата.
	— Не. За пръв път чух едно — друго снощи. А и къде да ида? Ако се прибера, майка ми ще ме омъжи против волята ми.
	— Значи се криеш.
	— Да. От майка си… и от хората й. Виж, Мигинс, лорд Гарън ме помисли за момче. Не трябва да ме познае. Стори ми добро, кажи му, че съм тукашна.
	— Но защо просто не кажеш истината? Той ще се погрижи за теб, бъди сигурна.
	— Не смея да рискувам. Ще почне да ме разпитва… Моля те, Мигинс, нека си остане между нас. Бъди спокойна, никому няма да сторя зло, ни на теб, ни на господаря, нито на Уеъръм.
	Старицата почеса кокалестия си лакът и внимателно разгледа мръсното лице на девойката.
	— Свали си шапката!
	Мери се подчини. Тежката й плитка се спусна чак до кръста.
	Мигинс вдигна мършавата си ръка и докосна плитката.
	— Никога не съм виждала по-прекрасен цвят — огнен като пламъците на ада. Какво ли прави клетият ми баща… сигурно се пържи там, грешникът. Как се казваш?
	— Мери.
	— Хубаво име. Но ти май не си коя да е — ти май си дама, момичето ми.
	— Да, обаче си мълчи. Предай на хората как се казвам и ги помоли да не ме издават. По-добре господарят да не знае коя съм. Не го познавам, не мога да му се доверя. Хайде, Мигинс, ще ми помогнеш ли?
	— Не знам… ще си помисля. Как ще ми се отплатиш, ако ти дам дрехите на любовницата?
	— Ако опазиш тайната и ми дадеш дрехи, ще ти се отблагодаря щедро. До смъртта на баща си бях господарка в замъка ни. А той не е малък, по-голям е от Уеъръм.
	— Хм, караш ме да се замисля. Ти май наистина не си коя да е. А като те гледа човек — нищо и никакво момиченце.
	— Голямо момиче съм — вече съм на осемнайсет.
	— Бебе, в сравнение с мен! Надявам се, че поне умееш едно — друго. Има сума ти работа тук, виж каква руина е Уеъръм.
	— Всичко ще се подреди, Мигинс.
	Старата мисли дълго, пак чеса лакътя си и накрая кимна.
	— Хайде! Каквото стане — стане. Тръгвай с мен.
	Мери последва Мигинс по стръмните каменни стъпала към спалните. По пътя към тях се присламчи дребна женица с хлътнали очи на име Лайзъл и обясни:
	— Бях прислужница на лейди Ан. Скрих каквото можах и то оцеля въпреки Възмездието.


>	Осма глава

	Влязоха в спалнята. Гледката беше потискаща. Грамадното господарско ложе беше натрошено на трески, раклата за дрехи — също. Скъсаните завивки бяха захвърлени на пода.
	— На стената имаше прекрасен гоблен — промълви Мигинс. — Разбойниците го взеха заедно с постелките. Бабата на лорд Гарън го беше избродирала.
	— Да им приседне дано.
	Лайзъл кимна:
	— И аз така казвам. — Въздъхна и тръгна към прозореца, на който някога беше имало стъкло — едно от най-скъпите неща в замъка. Сега студеният утринен вятър нахлуваше в стаята. — Внимавайте! — предупреди тя, докато оглеждаше пода. — Пълно е със стъкълца.
	— Чудно защо Демонът не е взел стъклото — каза Мери. — Счупил го е. Ама че разсипничество!
	— Някой от глупаците му го е строшил, преди той да разбере — рече Мигинс. — Имахме два големи стъклени прозореца, един тук и един в параклиса. Бас държа, че и другият е на сол. Лайзъл, някой ходил ли е до параклиса?
	— Тапър откри бедния Ейдъл бездиханен сред руините на олтара — беше намушкан с меч в гърдите. Прекрасният двестагодишен олтар беше нацепен. Никой не е ходил в параклиса оттогава… хората загубиха вяра в Бога. Седемнайсет години съм се грижила за това място — кажете ми, що за човек може да посегне на Божия престол?
	— Такъв като Черния демон — въздъхна Мигинс. — Той не се посвени от нищо. Нито пък се побоя от Всевишния.
	Мери само се кокореше и не продумваше: още не можеше да осъзнае случилото се в Уеъръм.
	— Тук е. — Лайзъл коленичи, замете с длан натрошените стъкълца, повдигна една от каменните плочи и я отмести встрани.
	Мери коленичи до нея и се наведе над скривалището, което беше около метър дълбоко и широко. Вътре имаше грижливо сгънати долни дрехи и рокли, намотани на кълбо панделки и дори три чифта пантофки — старомодни за съжаление, но това в случая беше без значение. В двора на кралица Елеонора в Лондон се носеха островърхи обувки, докато тези тук бяха със заоблени върхове, но пък изящно изработени от най-фина кожа, с червена копринена подплата, малко поизбелели, позакърпени тук-там… Обаче все пак очарователни.
	Лайзъл извади обувките и ги подаде на Мери:
	— Като нови са — пъхна длан в една от пантофките и добави: — Лейди Ан имаше големи стъпала.
	Мери седна на пода, изу калните си ботуши, внимателно надяна пантофките и уви панделките им около глезените си.
	— Май и аз съм като нея — каза развеселено. — Точно по мярка са ми. Благодаря ти, Лайзъл.
	— Да видим за бельо и рокля.
	Долните ризи бяха здрави, но къси — стигаха й едва до коленете. Роклите бяха четири. Мери си избра най-вехтата, ушита от зелен вълнен плат и леко протъркана тук-там. Като я облече, й стигна едва до глезените, но това нямаше кой знае какво значение.
	— Не намерих чорапи, иначе и тях щях да скътам в скривалището. Къде ли може да са се дянали?
	— Все едно — каза Мери. — Нека първо да си оправя косата.
	— Дай на мен. — Лайзъл се зае да увива красива зелена панделка около плитката й.
	Мигинс стоеше отстрани и гледаше с възхищение.
	— Истинска малка господарка! Хайде, Лайзъл, направи я да изглежда като дама, избърши мръсотията от лицето й. Нека е красива, нали трябва да я харесат хората. Как иначе ще се вслушват в думите й?
	Щяха ли да се вслушват?
	На излизане от опустошената спалня Мери вдигна очи и мислено благодари на лейди Ан за щедростта й. Момчешките дрехи остави на Лайзъл, за да ги изгори.
	— Благодаря ти, Лайзъл, благодаря, Мигинс! Да не губим време с въпроси, а да действаме. На колко години беше отец Ейдъл?
	— Не беше млад, но имаше още коса по темето си — отвърна Лайзъл. — И нямаше лош дъх.
	— Умееше ли да чете и да пише?
	— О, да, дори знаеше латински — поне така разправяше лейди Ан.
	Мери се позамисли.
	— Ако не възразявате, ще се представям като незаконна дъщеря на отец Ейдъл. Бог няма да е против, защото го правим за добро. И аз като Ейдъл съм грамотна, ще кажем, че той ме е учил на четмо и писмо. Съгласни ли сте?
	Мигинс поклати глава замислено:
	— Отец Ейдъл дойде тук след заминаването на лорд Гарън, май беше преди пет-шест години. Става. Е, Лайзъл, ще видим какви ще ги надроби малката. Но и да обърка конците, няма страшно.
	— Благодаря, толкова сте мили!
	— Нали трябва да те пазим — усмихна се Лайзъл. — Ще предупредим и останалите.
	Мери ги прегърна, после потри ръце, планът вече беше узрял в главата й.
	„Огън момиче — помисли си Мигинс. — Кипи от енергия!“
	Сякаш за да потвърди това, Мери възкликна:
	— Да се хващаме за работа!
	— Кълна се в кривите зъби на Тапър, че чорапите са отмъкнати от Мордрид още преди Възмездието — отбеляза Мигинс.
	— Мордрид? Коя е Мордрид?
	— Една от наложниците на лорд Артър, много надута жена. Олеле, не трябваше да го казвам! — Старицата поклати глава. — Лека й пръст, и тя загина в касапницата.
	Мери понечи да я разпита, но сега нямаше време.
	— Мигинс, Лайзъл, съберете всички, които могат да се движат, и ги доведете в залата. Искам да разбера кой с какво се е занимавал преди Възмездието.
	Явиха се дванайсет жени и десетина старци, бяха оцелели, като се бяха престорили на мъртви. Нито една от жените не беше първа младост, Мигинс и Лайзъл бяха най-възрастни. Младите жени, каза Лайзъл, като се прекръсти, били изнасилени и отвлечени от войниците на Демона.
	Мигинс заговори несретниците, после ги представи на Мери, като казваше имената им.


>	Девета глава

	Мери кимаше на всеки, повтаряше името му и го питаше за занаята му. Много беше минало през ръцете и главите на уморените и гладни хора, които се бяха скупчили пред нея. Прочете в очите им скрито недоверие, а и изненада у онези, които още не я бяха виждали. Какво да им обясни? Трябваше да започне отнякъде. Усмихна им се и подхвана:
	— Знам, че не ме познавате. Знам, че не вярвате точно аз да направя нещо за Уеъръм. Знам, че не обичате и да криете — най-малко от справедливия и добър нов граф, лорд Гарън, но ако ме приемете като незаконна дъщеря на отец Ейдъл и поне известно време не ме издавате, аз ще се отплатя за доверието ви. Тази зала ще заблести отново, а Уеъръм ще възвърне славата и величието си.
	— Но защо просто не доверите на лорд Гарън коя сте в действителност?
	Думите бяха на един кротък беловлас мъж.
	— Защото ако му кажа, той ще ме върне у дома. А там ще ме омъжат против волята ми. Трябва да се крия, поне докато… — Докога? Нямаше изгледи съдбата да отсъди в нейна полза. Тя пое дълбоко дъх и заяви: — Докато кралят не се намеси и не вземе нещата в свои ръце.
	— Толкова ли сте важна, че чак кралят да се занимава с вас? — запита една женица, която беше толкова слаба, че чак се беше прегърбила. Думите й бяха хапливи, но Мери се усмихна.
	— Май да, но сега това е без значение. Сега съм тук и ако ме подкрепяте, ще удържа на думата си. Съвсем доскоро Уеъръм е процъфтявал. С общи усилия ще възвърнем славата му.
	Добре, ами после? Какво би станало, ако кралят наистина се намесеше? Пак биха я омъжили насила, така беше прието и така щеше да стане. Тя нямаше думата. Представи си лорд Бренан и потрепери от погнуса. Но поне засега майка и беше далеч, Бренан — също. Почувства надежда, как искаше да я дари на изтерзаните клетници, сбрани при нозете й!
	Те си шепнеха нещо, явно бяха объркани. Каза им:
	— Чуйте! Вие сте умни, но обезверени, гладът и умората са ви пречупили. Но най-лошото е зад вас. Чакат ви сити и добри дни, повярвайте ми! Съвсем скоро лорд Гарън ще донесе храна, обилна храна за всички ни. Денят ще завърши с радост и веселие.
	И малко надежда… може би.
	Да, Мери беше сигурна, че ще се случи тъкмо това. Когато лорд Гарън се заемеше с нещо, то ставаше.
	— Бълик, помагал си на готвача Кларк, който вече не е между живите. Ще се заемеш с готвенето. И понеже сега храната е най-важна за нас, нека първо оправим кухнята. Трябва да сме готови, когато лорд Гарън донесе дивеча. Искам само да ми вярвате. Знам, че сте изнурени от глад, затова ще работим бавно и често ще си почиваме. Добре, че поне има вода.
	Тя отстъпи назад и се вгледа в хората. Бяха обезсърчени, но започваха да се успокояват, дори и най-чепатите старци взеха да кимат одобрително. Изгряха плахи усмивки. Един възрастен мъж извика:
	— На работа, да възвърнем някогашното величие на Уеъръм!
	Последвалите одобрителни възклицания прозвучаха в ушите на Мери като музика. Стана й хубаво на душата. Огледа хората и видя изправени гърбове и вдигнати глави, така и трябваше. Сега тези хора имаха цел и бъдеще.
	След като всички тръгнаха да търсят парцали и метли, Мери и Бълик се отправиха към кухнята. И тук всичко беше наопаки, Черният демон беше дирил имането на Артър навсякъде. Съдовете бяха натрошени, масите — преобърнати и насечени с брадва. Помещението беше мръсно и вонеше. Мери изпрати Бълик и петима други да търсят дълги пръти и да направят шишове, с тях щяха да изпекат дивеча в грамадното огнище в залата. Тежките греди на тавана бяха почернели, но огънят щеше да прогони дъха на гнилоч и разложение. Тя разпореди на жените да почистят малкото останали съдове.
	Крепостта беше зарината от боклук — навсякъде имаше купища разложена храна, кости и умрели плъхове. Нямаше чисти рогозки за застилане, затова Мери разпореди подовете да се измият, а боклукът да се изхвърли на бунището.
	Работата напредваше бавно, хората едва кретаха. Най-големият враг сега беше изтощението. Тя даваше чести почивки и говореше окуражително. Постепенно залата доби по-приветлив вид и вече не миришеше така отблъскващо.
	Масите бяха унищожени и тя прати мъжете да търсят дъски, които да подредят върху камъни от руините на казармите. Смогнаха да стъкмят десет ниски масички.
	— Добре стана — отбеляза Тапър и я потупа по рамото.
	Мери му се усмихна.
	След три часа пристигна Гарън с голям глиган, провесен на прът, и залата се изпълни с радостни възгласи. Всички гледаха господаря с възхищение.
	— Старият Кларк вече не е сред нас, но ще се справим, милорд — рече Мигинс.
	— Как?
	— Тук е Бълик. Нашата малка Мери ще му покаже какво да прави.
	— Мери? Коя е Мери?
	— Тя, клетата, е дъщеря на тукашния свещеник, отец Ейдъл. Злодеите го убиха, намушкаха го с нож. Беше образован човек, научи на четмо и писмо и дъщеря си. Лейди Ан пък я научи на домакинска работа. Ще видите какво оправно момиче е.
	Мигинс се поусмихна, стараеше се да е убедителна. Гарън не промени изражението си, но усети, че нещо не е наред. Кое по-точно не беше ясно, но засега нямаше значение. Чакаха го далеч по-важни дела, затова само се усмихна на девойката, която беше навела глава — дали от свян, дали защото се боеше той да не се вгледа в лицето й. Понечи да я попита защо досега не се бяха заели с разчистването, но се отказа. Сигурно и тя като другите беше загубила вяра, че ще доживее края на мъките им.
	— Идете да се измиете и преоблечете, господарю. Мери ще се погрижи за готвенето.
	Във вътрешния двор Гарън се съблече, изми се с единственото парче сапун, което намериха, и накрая Гилпин лисна отгоре му цяло ведро вода от кладенеца. Гарън потрепери и се изтръска като куче.
	— Добре, че Тапър намери това ведро. Не са го видели, било е под една круша в градината. Отсекли са дървото и ведрото е останало под клоните.
	Спътниците на Гарън също се измиха с изключение на Пейли, който заяви, че парчето сапун не ще стигне и за единия му крак, пък и така си му било добре.
	Гарън не вярваше в крепостта да има друг сапун. Дано някоя от жените да знаеше как се прави. Дано тази Мери, дъщерята на свещеника, беше така оправна, както Мигинс я представи.
	Но всичко по реда си. Сега поне имаше храна.
	Той си затананика, докато Гилпин му подаваше чисти дрехи, и се заоблича. Млъкна за момент, защото чу мъжки и женски гласове, подвикване и дори смях. Мъртвешката тишина вече я нямаше!
	А къде ли беше тази Мери?


>	Десета глава

	Бълик надзираваше печенето на глигана. Мери го наблюдаваше как важно обяснява на шестима мъже и четири жени как да режат месото — горкият, надуваше се като пуяк. Самият той въртеше шиша и постоянно наставляваше помощниците си, а те с готовност се подчиняваха. Всички вече се движеха по-бързо, главите бяха вдигнати по-високо, а гласовете звучаха по-бодро. Новият господар беше донесъл храна, скоро стомасите вече нямаше да къркорят така отчаяно.
	Тя се усмихна, като чу Мигинс да я нарича ангел, пратен при тях от самия Бог, и да увещава хората да я подкрепят. Но най-важното — Мигинс снижи глас — да не забравят, че момичето се казва Мери и че е незаконна дъщеря на пристигналия преди шест лета отец Ейдъл.
	— Ами майка й? — попита някой.
	— Все едно коя е. — Мигинс сви мършавите си рамене. — Няма сега да мислим и за майка й!
	Пламъците лудуваха в огнището, миризмата на печено месо изпълваше залата. И малцината, които досега се бяха мръщили, вече се усмихваха. Никой не се интересуваше коя е Мери и откъде идва. След ден-два можеше и да се замислят, но не и сега. Щом имаха храна, биха повярвали на всичко, дори, че е пратена лично от кралицата. Тя мислено се усмихна, като си спомни как беше разтривала гърба на кралица Елеонора — натежала от плода в утробата й.
	Божественият аромат подлудяваше гладните хора, очите им смъдяха от синкавия пушек, който се стелеше от огнището.
	След дълго чакане Мери и помощниците, предвождани от Мигинс, най-сетне донесоха месото — все още цвъртящо, натрупано върху дървени подноси, които сложиха на масите от дъски и камъни. Хората насядаха на студения каменен под, но това, изглежда, изобщо не ги смущаваше.
	За кратко се възцари благоговейна тишина, после се чуваше само ожесточено дъвкане, примесено с доволни възгласи.
	На Гарън и хората му сервираха най-накрая. Мери донесе голям поднос с месо и внимателно го остави пред него и спътниците му. Блюдото беше доста по-голямо от останалите: господарска порция.
	Той следеше с поглед Мери, докато му сервираше. Дъщеря на свещеник? Зачуди се защо нямаше изтерзан вид като останалите… защо е била пощадена от похитителите… но помириса месото и гладът надделя над любопитството.
	— Добре сте се справили — отбеляза и с удоволствие вдъхна аромата на печено.
	— Бълик намери сол и така стана по-вкусно.
	— Добре. Кажи ми сега как се казваш. Мери?
	— Да, господарю.
	— Звучи странно. Съкратено от Мериам ли?
	— Не, просто Мери. Баща ми бил мрачен човек, но се разтопил от умиление, когато за пръв видял усмивката ми, тогава ме кръстил Мери. Весела, това означава името ми.
	— Сигурно майка ти е била прислужница.
	Прислужница? Защо не. Тя кимна, като се зачуди с каква лекота лъже:
	— Да, тъчеше платове.
	— Починала ли е?
	— При раждането ми.
	— Нека почиват в мир и тя, и баща ти. Името му е било отец Ейдъл, нали?
	Тя сведе глава и леко кимна. Чувстваше втренчения поглед на Гилпин върху себе си. Беше ли я познал? Беше ли се сетил, че тя е момчето, което беше нахранил снощи? За щастие точно в този момент Алерик му подаде къс месо и отвлече вниманието му.
	— Къде беше снощи?
	— Крих се. Мигинс не знаеше как ще се отнесете с мен. Затова ми каза да прекарам нощта скрита. Искаше да се увери в благоразположението ви.
	— Е, увери ли се?
	— Да, господарю.
	— Не съм те виждал, докато живеех тук.
	— Дойдох с баща си от едно имение.
	— Как е името му?
	— Валкорт — изтърси тя, без да се замисли.
	— Валкорт? Богата крепост… Как тъй реши да я напусне баща ти?
	— Лорд Тимоти назначи друг свещеник. Затова с баща ми се преместихме в Уеъръм. Тук нямаше свещеник и лейди Ан склони лорд Артър да ни приюти.
	Гарън й направи знак да седне до него:
	— Нахрани се тук.
	Поканата беше неочаквана. С широката пола на лейди Ан Мери лесно скръсти крака и се настани на пода. Гарън й подаде къс месо.
	Тя го подуши и с наслада отхапа едно парче. Примижа от удоволствие, без дори да си дава сметка, че Гарън я наблюдава.
	Той се засмя и каза отново:
	— Хубава работа сте свършили. Почистили сте залата и тежката миризма е почти изчезнала. Защо не го сторихте още преди моето пристигане?
	Ама че въпрос! Тя отхапа от месото, преглътна и промълви:
	— Бяхме се отчаяли. Който излезеше на лов, не се връщаше. Бяхме обречени, смъртта вече дишаше в лицата ни. Днес в гората не се ли сблъскахте с нашите мъчители?
	— Не, ловувахме в леса Глен, но не видяхме никого. Хайде, разкажи за Възмездието. Що за човек беше този демон?
	Слава богу, вече беше дочула едно — друго за случилото се в Уеъръм.
	— Беше чудовище. Колеше деца.
	Гласът й трепна, защото дори изричането на тези думи беше смразяващо. Запита се дали би могла да разказва, ако наистина беше срещнала смъртта. Ако беше чула писъците, ако беше видяла ужасите и беше погребвала мъртвите.
	— Казаха ми, че всички млади жени били поругани и отвлечени. Ти как се спаси?
	— Мигинс ме скри… в нужника.
	— Извадила си късмет, че не се е наложило някой да се облекчи. — Гарън се засмя. — И че в кладенеца е имало вода, за да се измиеш след това.
	Тя се усмихна и дояде месото от подноса си.
	Гарън й подаде още едно парче.
	— Странно е, когато не се чуват детски гласове. Не останаха ли деца? Всички ли загинаха?
	— Някои избягаха в гората. — Как беше името на гората? Не си спомняше. — Като не откри среброто на лорд Артър, Черният демон се вбеси, настана поголовна сеч. А младите жени бяха поругани и отвлечени.
	— Ясно… А колко хубаво беше тук някога… Беше пълно с деца, крещяха и палуваха. Сега е мъртвешки тихо. Избили са децата, за да лишат Уеъръм от бъдеще.
	— Да — кимна тя замислено и сигурно за стотен път се запита защо му е било на лорд Артър да краде нечии пари и да ги крие тук. Не е ли знаел, че го заплашва възмездие?
	— Виждам, че не си слаба като другите.
	Тя изтръпна, но се овладя и сви рамене:
	— Бях много по-пълна. Имах килограми за сваляне. — Разбра по изражението му, че не й вярва, и побърза да смени темата: — От Лондон ли идвате?
	Той сдъвка парчето месо и го преглътна.
	— Да. Бях в свитата на краля. От него разбрах, че брат ми е мъртъв и че сега аз съм граф на Уеъръм. Но кралят не беше и чувал за някакво възмездие. Знаеш ли как всъщност се казва Демонът?
	Тя поклати глава.
	— Може някой от другите да знае, но не и аз.
	— Май никой не знае. Добре, разкажи за брат ми. Добър господар ли беше лорд Артър? Знаехте ли, че е присвоил пари?
	— Никой не знаеше. Затова и Черният демон беше така жесток — мислеше, че ги крием. Разпитайте другите, като се нахранят. Може би някой ще ви разкаже повече.
	Той бавно дъвчеше и гледаше хората, които омитаха и последните трохи от масите, за малко да оближат и дъските.
	Добро хрумване — да измайсторят маси от дъски и камъни. Сигурно тя се беше сетила.
	— Как приветливо изглежда сега всичко. Няма мръсни рогозки, подовете блестят. — Той се позамисли. — Дори въздухът сякаш е по-различен, не е душен и тежък като преди.
	— Така е, защото вече не е пълен с отчаяние.
	— Да, наистина. — Сякаш беше изказала на глас мислите му.
	— Чака ни още много работа. Хората бяха изтощени, не исках да ги пресилвам. Утре всички ще са по-бодри и ще свършим повече.
	Гарън я погледна, докато облизваше пръстите си.
	— Как се отнасяше брат ми към теб?
	Тя още по-усърдно заоблизва пръстите си.


>	Единайсета глава

	Баща й все я хвалеше, че е съобразителна. Е, сега имаше възможност да провери.
	— Почти не ме забелязваше. Лейди Ан се грижеше за мен и за баща ми, тя ме научи и на домакинска работа.
	Артър да не я забележи? Той се вгледа в прекрасните й червени коси, сплетени на две тежки плитки и увити около главата й, бяха стегнати с красиви зелени панделки. Видя тъмносините й очи, бялата й кожа и перлените й зъби. Доколкото помнеше Артър, той надали би останал сляп за такава красота. Докато е била малка — може би, но не и сега, през последните няколко години. Надали щеше да се намери мъж, който да остане безразличен. Гарън хвърли поглед към последните четири къса месо върху дървения поднос пред себе си. Беше се наял предоволно.
	Посочи ги с ножа и подвикна на Пейли:
	— Хайде, пълни търбуха. Знам, че все си гладен.
	После се обърна към седналото със свити колене до него момиче:
	— На колко си години?
	— На осемнайсет.
	— А на колко пристигна в Уеъръм?
	— На дванайсет.
	Значи се беше превърнала в жена току пред очите на брат му. И той не й беше обърнал внимание? Хайде де!
	— А колко годишен сте вие, господарю?
	— През април навърших двайсет и четири. Знаеш ли да правиш сапун?
	Тя се засмя.
	— Знам, разбира се. Утре ще се заемем с това най-напред. Включила съм го в списъка със задачите си.
	Той я изгледа невярващо.
	— Списък? Ти правиш списъци?
	— И още как! Това е стихията ми. Само дето няма с какво да ги записвам, няма пергамент и мастило.
	— Включи ги и тях в списъците си.
	Тя се усмихна.
	— И свещи… — След което въздъхна: — И куп други неща. Няма нищо, всичко е отишло по дяволите.
	— Освен роклята ти.
	— Има скривалище в спалнята ви, господарю. Лайзъл беше скътала там малко рокли на лейди Ан.
	— Аха. Нахрани ли се добре?
	— Да, господарю. До насита.
	Той се обърна към Алерик:
	— Трябва да съобщим на краля какво сме свършили. Утре Хобс да тръгне за Лондон и да докладва на Робърт Бърнъл. Хобс е умен, говори ясно и точно. Трябват ни войници, в случай че Черният демон се върне да дири пак имането. Мисля, че кралят ще се съгласи и ще ни прати подкрепление.
	Не стана ясно как Мигинс го беше чула толкова отдалеч, но подвикна:
	— Тапър казва, че може да поискате помощ от Оксбъро. Толкова земи имат, толкова войници! Оксбъро е по-близо от Лондон. Лорд Севърин не обичаше много лорд Артър, но вас не ви познава. Ще се разберете някак си.
	— А, познава ме — рече Гарън.
	— А мрази ли ви?
	— Не, ни най-малко. Благодаря за съвета, Мигинс, ще помисля над думите ти.
	Само кралят можеше да му помогне, Гарън беше убеден в това. Той избърса ножа в туниката си и се обърна към Мери:
	— Колко време след смъртта на лорд Артър ви нападна Демонът?
	Видя как Мери погледна Мигинс, която изкрещя вместо нея:
	— Шест дни, господарю.
	— Да, да, нямаше и шест дни — обади се и Тапър. — Погребахме брат ви с почести, всички от крепостта го изпратихме.
	— Но само малцина плакаха. Лорд Артър се отнасяше зле с лейди Ан, пък ние всички я обичахме.
	Брат му се е отнасял зле с жена си? Знаеше колко лесно се гневи, но не допускаше, че е посягал на жена, макар мнозина да го правеха.
	Значи така… шест дни след смъртта му беше дошло възмездието. Гарън се запита дали погромът щеше да се случи, ако Черният рицар беше открил съкровището. Сигурно.
	Сега нямаше особено значение какво беше вършил брат му. Важен беше Уеъръм. Гарън огледа могъщите стени — излъчваха сигурност и спокойствие. Хората бяха сити и скоро тук пак щеше да закипи живот — говор, смях и караници. Само детски глъч още нямаше.
	Трябваше да разбере кои са изчезналите деца и какво точно им се беше случило. Трябваше да ги дирят. Трябваше да отдадат почит и на мъртвите. Къде ли беше гробът на брат му Артър?
	Той се обърна към Мери:
	— Черният демон поругавал ли е гробове?
	Тя не отговори, беше пребледняла като платно и дишаше на пресекулки.
	— А, забравих, от къде ще знаеш? Нали си била в нужника.
	— Черният демон не се интересуваше от гробища — обади се Тапър. — Никой не е смущавал съня на мъртвите.
	Гарън каза:
	— Според краля лорд Артър починал внезапно, поне така разказали пратениците му. Не бил болен, починал неочаквано.
	— Така беше — потвърди Мигинс. — Ядеше заешко задушено с бакла и карфиол, когато внезапно се вцепени на стола и главата му климна над подноса. Разбрахме, че си отива, но не знаехме какво да правим. Бяхме безпомощни.
	Гарън се умълча, замислен за пътищата на съдбата и хората.
	От къде беше разбрал за това чуждо сребро Артър? Как го беше отмъкнал? Как беше пазил всичко в тайна? Елкинс, военачалникът на Артър, беше мъртъв, убит в бой — така му бяха казали. Сигурно е бил посветен в тайната и сигурно беше участвал. Да отмъкнеш товар сребро не е работа за един човек.
	Мигинс се присламчи до Гарън и широко му се усмихна:
	— Хапнахте ли добре, милорд?
	— Да, предостатъчно.
	— Ако имате пари, Мери ще ни снабди с всичко, което трябва, от Уинторп — градче недалеч по крайбрежието, няма как да не го помните. Трябва ни зърно за хляб. Мелничарят ни загина, нужен ни е нов, а трябва и да постегнем мелницата. Трябва да засадим зеленчуци и овошки. Трябват ни платове. Или вълна, за да ги изтъчем. Слава богу, Борън, тъкачът, е още жив. Какво ще кажете?
	— Ще кажа, че за следващите няколко дни имаме месо. После ще отидем до Уинторп. Ще купим всичко, дори и пергамент за теб, Мери, да правиш списъците си. — Той позамълча. — Аз лично си ги правя наум, свикнал съм.
	— Полезен навик. Но аз предпочитам да пиша. — Тя обходи с поглед залата. — Толкова много има да вършим тук, че надали ще запомня всичко. Не е за един женски ум.
	Тя изгледа Гарън предизвикателно. Личеше, че не изпитва никакво смущение.
	— Винаги съм мислил, че жените са надарени с по-остър ум — рече той.
	Странни думи от устата на мъж, при това воин. Тя го зяпна учудено. После скочи на крака и направи лек поклон:
	— Само един мъдър мъж може да го признае, господарю.
	Той махна с ръка.
	— Ама как само светна всичко. Допреди ден-два тук приличаше на гробище.
	„Наистина“ — помисли тя.
	— Ще стигне ли месото до завръщането ни от Уинторп?
	— Да, има достатъчно.
	— Като се замисля, няма нищо странно в това, че отец Ейдъл се е подал на плътско изкушение. Дори папата има незаконни деца, и то много. Така поне се твърди…
	Мери сдържано се усмихна.
	— И аз съм чувала. Знам го от баща си — каза го, когато ми призна, че съм негова незаконна дъщеря. „Свещеникът е човек от плът и кръв, само дето знае латински“, казваше татко ми.
	И така си беше. Свещеникът на Валкорт например, отец Минск, беше учен човек, който с еднакъв плам служеше и на Бога, и на тленността — дори не точно в този ред, защото беше най-щастлив, когато се уединяваше с девиците от Валкорт за изповед.
	— А майка ти?
	— Тя е починала при раждането ми — отвърна Мери, но едва след като се позамисли.
	— Аха…
	Той я изпитваше. Значи се съмняваше в нея. О, господи!
	Трябваше да измисли по-убедителни лъжи и да ги изрича гладко и без колебание. Трябваше да се упражни с Мигинс, за да е готова, преди да потегли с лорд Гарън за Уинторп.
	Той се извърна, за да каже нещо на доверения си човек Алерик, чието плешиво теме блестеше като тиган на слънцето. Мери се запита дали специално не го лъска сутрин след ставане.
	Тя обърна поглед към Мигинс, която избърса устата си с опакото на костеливата си длан и развеселено потупа по рамото някакъв старец.
	Как мразеше да лъже!
	За щастие имаше още време до пътуването.


>	Дванайсета глава

	На другата сутрин Гарън закуси с парче месо и допи остатъка от бирата, която носеха. Вдигна поглед и видя Мери бързо да прекосява двора. От пръв поглед си личеше, че кипи от енергия.
	Кой ли вятър я беше довял в имението, за пореден път се запита Гарън.
	Докато се изправи, тя вече беше при него. Бодра и оживена — сякаш не вървеше, а пърхаше.
	— Подранила си! — засмя се Гарън.
	Мери скръсти ръце на гърдите си и двамата тръгнаха да прекосяват двора.
	— Яздиш ли? — продължи той.
	— Да, господарю! Това е любимото ми занимание! — Звънливият й глас се разсипа като стъкло по скалите около залива. — Лейди Ан…
	— Добрата лейди Ан те е научила да яздиш. Нали това щеше да ми кажеш? Както да чистиш коне и да помагаш при раждането на жребчетата.
	Сарказмът му я жегна. Е, ясно беше, че не й вярва. Без да се замисли, тя вдигна глава и заяви:
	— Не, за това не й стигна време. Но можеше и да ме научи, тя беше жена с много таланти и възможности.
	— Съвсем друго разправят хората — промърмори Гарън, макар да не знаеше нищо за доскорошната господарка на Уеъръм. Подхвърли го просто за да изпита Мери.
	Тя се хвана на въдицата:
	— Винаги има завистници!
	— Да, така е. Да се надяваме, че лейди Ан те е научила да яздиш добре. Не искам някой опак кон да те хвърли на земята.
	— Яздя всичко.
	Той се втурна, за да помогне на един възрастен мъж, който с усилие влачеше някаква дъска към казармите, нямаше как другояче да скрие смеха, който го напуши след чистосърдечната й реплика.
	След малко се върна при нея и подхвърли:
	— Разправят още, че брат ми потупвал лейди Ан…
	Тя зяпна от учудване.
	— Не, не, глупости. Никой не би посмял, не… надали.
	Гарън я изгледа, все тъй озадачен коя ли всъщност е тази Мери и защо, по дяволите, Мигинс и всички в крепостта ревностно я поддържаха.
	Дрезгав вик го накара да се обърне. Видя Тапър горе на бойниците. Беше пребледнял като платно, очите му щяха да изхвръкнат от страх и изумление.
	— Идат, господарю! Цяла орда! Стотина души, ако не и повече! Много са страшни! Черният демон се връща, ще ни изколи всичките! Възмездието продължава! Препускат с все сила към Уеъръм! О, боже… Поне ще се явим сити пред Всевишния. — Прекръсти се, коленичи и започна да се моли.
	— Дръжте подвижният мост вдигнат и портата залостена! — изкрещя Гарън, докато тичаше към бойниците. — Алерик, всички по местата си! Успокой хората!
	Той изкачи на бегом дървената стълба към върха на крепостния зид и хукна по дъсчената пътека от вътрешната страна на бойниците. Изгаряше от желание да зърне изверга, изпепелил Уеъръм. Щеше да го разкъса на парчета, толкова го мразеше.
	Проклятие! Долу не видя кръвожадна орда, а трийсетина конници, кротко чакащи при портата. Предвождаше ги човек без ризница. Носеше тъмносива мантия и беше увит с дебел вълнен шал. Шалът изглеждаше познат, както и собственикът му.
	— Боже мой, Гарън! Аз съм, Робърт Бърнъл. Идвам по заповед на всесилния ни и милостив крал. Ще ни пуснете ли?
	Гарън с облекчение се разсмя:
	— Вие ли сте, сър? Ей сега ще спуснем моста и ще вдигнем решетката.
	Мери стоеше до стълбището към залата и наблюдаваше конниците, които изпълниха двора на крепостта. Видя как Гарън се приближи към човека с мантията и му помогна да слезе от седлото.
	— Робърт Бърнъл, канцлер на Англия и кралски секретар! — прошепна Гилпин зад нея. — Ушите и очите на краля, най-властният човек в Англия! Свещта в кабинета му никога не угасва, работи като роб за преуспяването на кралството.
	Мери без малко не се изпусна, че е чувала за него.
	— Но нали Хобс трябваше да му докладва в Лондон?
	— Да. И аз се чудя какво търси тук.
	Мери понечи да направи крачка към госта, но в миг съобрази, че надали има по-нелогично действие. Нали беше никоя! Воините се разпръснаха и тя зяпна от изненада. Видя поне дузина мулета, натоварени с големи вързопи. Хората от крепостта се стекоха на двора, наобиколиха я и се втренчиха в денковете. Бяха възбудени и нетърпеливи като деца и почти подскачаха. Мигинс нададе приветствен възглас и останалите я последваха. Радостните викове стреснаха конете, новодошлите се спогледаха. Дрипавата тълпа пламенно ги приветстваше. Един от войниците, грозен като смъртта, вдигна ръка в знак на победа и се усмихна. Последва нова вълна от ликуване и възгласи.
	Гарън изчака, докато хората се успокоят, и стисна ръка на Робърт Бърнъл.
	— Радвам се да ви видя, сър. Идвате навреме. Пратеникът ми тъкмо тръгваше към вас. Погледнете! — Той посочи с ръка. — Крепостта ни е съсипана. Но какво ви води насам? Мога ли да попитам какво носят тези тежко натоварени мулета?
	Бърнъл, който беше предпочел да язди до тук с муле вместо с жребеца, който кралят беше сметнал за подобаващ на поста му, се усмихна широко:
	— Нашият милостив крал ви изпраща дарове. — Той посочи с почернелия си от мастило пръст кервана. — Два дни след като отпътувахте, в Лондон пристигнаха воини от Уеъръм и съобщиха за страшните събития. Като разбра, че хората са в беда, кралят реши да действа незабавно. Всъщност заслугата е по-скоро на кралицата, но важното е, че мулетата бяха натоварени веднага и ние потеглихме, пътувахме, без да спираме.
	— В Лондон са дошли воини на брат ми?
	— Как на брат ви? Брат ви е мъртъв. Ваши воини! Нали вие сте сега граф на Уеъръм! — Бърнъл изсумтя, хвърли поглед на събралото се множество и зиморничаво се уви с шала си. — Тъй и не узнахме името на нападателя, Черният демон, само това повтаряха войниците. Разказаха, че онези, които не могли да избягат, били погубени. И че имението било съсипано. Сега виждам, че не са преувеличили. Доведохме двамата войници, макар да бяха на края на силите си. Можете да ги разпитате, ако пожелаете. От тях разбрах, че Демонът отмъщавал за похитеното от брат ви сребърно съкровище.
	Гарън изгледа двамата изтощени до смърт пътници, после мулетата и накрая Бърнъл, който разтриваше схванатото си от дълга езда седалище. Видя Мери и Гилпин, застанали сред хората.
	— Ела насам, Мери, и кажи добре дошъл на Робърт Бърнъл, кралски секретар и канцлер на Англия.
	Думите сами излязоха от устата му. Видя как Мери грациозно се приближи към Бърнъл, усмихна му се и направи красив дълбок поклон. Беше с тъмносиня вълнена рокля и със синя панделка в плитките. Никой вече не се обличаше така, но Гарън не беше в течение на модата.
	— За мен е чест, сър — рече тя.
	Бърнъл се взря в прелестната девойка с окъсяла рокля, сигурно ушита преди много време от майка й, и огненочервени коси, сплетени като венец, сатанински коси, би казал някой. Сините панделки бяха като безбрежното синьо на очите й.
	Стори му се странно позната. Напомняше му за някого, но за кого? Пулсът му леко се ускори — нещо невиждано за един кралски секретар, който никога не губеше самообладание. Нещо не беше наред… Коя ли беше девойката?
	Повдигна тънката си вежда.
	— Не знаех, че сте се задомили, Гарън. Кралят не е споменавал нищо. Кога успяхте? Не избързахте ли? — Той се прекръсти два пъти.
	Гарън едва не подскочи на мястото си.
	— Тя не ми е жена, сър! Просто живее тук, в Уеъръм. Дъщеря е на убития свещеник. Тя… — Гарън се поколеба — е много умно момиче, сър.
	Бърнъл разгледа прекрасното лице на девойката с тъмносини очи и красиви тъмночервени вежди. Кожата й беше бяла като снега в Йорк преди три зими.
	— Но свещениците не се женят, Гарън — отбеляза.
	— Да, така е.
	Значи девойката беше незаконна дъщеря. Нямаше как да я познава, просто така му се беше сторило. А и нищо подозрително нямаше в нея. Май беше станал твърде мнителен.
	Била умна? Странни думи от устата на един воин. Продължи да се взира в нея и промърмори:
	— Е, случва се… — Но подозрението не престана да го човърка. На кого, на кого му напомняше момичето?
	— Прав сте, сър.
	Мери предпазливо изучаваше изражението на Бърнъл, беше ясно, че някъде дълбоко в съзнанието му беше оживял смътен спомен.
	Той посочи с ръка хората зад себе си:
	— Нашият милостив и великодушен крал прати тези мъже да охраняват мулетата. Четирима можеш да задържиш… ако поискаш. Но трябва да им плащаш, щедростта на краля все пак има граници.
	Всъщност случайността прати сър Лайл Клайв с трима войници в Лондон и кралят просто ги насочи към Уеъръм, но това бяха подробности. Още по-точно, кралят не беше направил нищо: Бърнъл му беше казал как е редно да постъпи, а той просто беше кимнал утвърдително.
	— Нашата милостива кралица нареди да ви съберат покъщнина. Кралят се понамуси, като видя камарата вързопи, но омекна, като си спомни колко вярно му служихте три години. Беше в добро настроение, защото кралицата току-що го беше дарила с още една наследница. Обаче заръча да му върнете мулетата!
	Гарън едва сподави смеха си. В най-трудния момент кралят му се беше притекъл на помощ, по-точно не се беше опитал да откаже кралицата от намерението й да се погрижи за тях. Чудо на чудесата! Надали щеше да се случи втори път.
	Бърнъл му представи сър Лайл Клайв, млад благородник без земи — какъвто беше и Гарън само допреди три седмици. Клайв беше по-възрастен от Гарън с поне десет години: смугъл като мавър, жилав и слаб като камшика, затъкнат в широкия му кожен колан, коженият ремък на камшика беше увит около дръжката на шпагата му. Очите му бяха скрити под гъсти тъмни вежди — очи, черни като душата на грешник.
	„Това пък откъде ми хрумна…“ — рече си Гарън, докато го оглеждаше.
	Сър Лайл се поклони.
	— Благородническата титла ми беше дадена от лорд Алфред Креси, след като спасих живота му в битка. За жалост титлата не ми донесе богатство. Бях с лорда до смъртта му преди две години. Миналия месец едва не загубих живота си в едно отвратително тресавище близо до Кетълторп. Мизерникът, който ме беше наел да се бия на негова страна, не ми плати. Щях да го съсека, но го пазеше цяла свита. Запътих се към Лондон да се оплача на краля. От него разбрах за неволята, сполетяла Уеъръм. Аз и хората ми търсим къде да се приютим, господарю, а вие имате нужда от войници. Четирима сме. Бием се добре и работим добре.
	Гарън внимателно огледа сър Лайл. В живота най-важно беше да умееш да преценяваш хората. Странно, но нещо в този мургав мъж събуждаше смътни подозрения. Черните му очи, може би? Очи на злодей или на джентълмен? Щеше да реши по-късно. Тримата яки мъже с него със сигурност щяха да са от полза, имаше да се върши много работа. Той стисна протегната ръка на сър Лайл:
	— Добре дошли, наемам ви. Притежавам още две малки крепости на един ден път с кон, Фърли и Радсток. Не знам дали Черният демон не е разрушил и тях. И там, и тук ни чака огромна работа. Казармите са съборени, вижте ги. За да стане Уеъръм ваш дом, трябва с всички сили да ми помагате.
	— С хората ми сме корави, сър, и нямаме търпение да се заловим за работа. Предпочитаме да работим, вместо да рушим съграденото от другите. Поне на повечето от нас спокойно можете да разчитате. Виждам, че поне стените на крепостта не са пострадали. Имате ли представа кой е бил този Черен демон?
	— Не… поне засега.
	— Той ли е убил брат ви?
	— Не. Брат ми починал внезапно малко преди нападението. Рано или късно ще открия кой е Демонът и той ще загине от ръката ми.
	Сър Лайл кимна.
	— Заслужава го. След всичките му безчинства… Бих искал да съм с вас и заедно да го пратим в преизподнята!
	Силни думи. Но кой знае защо, Гарън остана сдържан. Никое притворство не трае вечно, времето щеше да покаже що за човек е сър Лайл. Както и тримата му спътници. Ако знаеха само колко работа ги чака! Забеляза как Алерик внимателно ги наблюдава отстрани. Набразденото му лице беше напълно безизразно. Отиде при тримата мъже, осведоми се за имената им и докато ги разпитваше какво умеят, се опита да разбере надеждни ли са.
	После Гарън разговаря с двамата, отишли да съобщят на краля за бедата, сполетяла Уеъръм, видя, че са ранени, и повика Мери.
	— Това са войници на брат ми. Храбри мъже. Погрижи се за тях, и двамата са пострадали.
	Още преди Робърт Бърнъл да се настани на набързо пригоденото кресло, чиито груби дъски бързешком бяха застлани със завивки, Гарън чу песента на чук откъм вътрешния двор. Беше най-красивият звук, който беше чувал през живота си: звукът на съзиданието.


>	Тринайсета глава

	Беше облачно и хладно, но не валеше.
	Гарън потри ръце и каза на Тапър да пази входа (при което старецът само сви мършавите си рамене). Разположи по бойниците новото подкрепление и разпореди мостът да се спусне, а решетката да стои вдигната. До края на деня в крепостта дойдоха две дузини изнемощели и дрипави хора от околността, в двора миришеше вкусно, мечовете стояха прибрани в ножниците, разговорите бяха оживени, тук-там се чуваше дори смях: звуците на надеждата. Гарън внезапно осъзна, че надеждата може да е напълно осезаема — сякаш витаеше във въздуха.
	Върнаха се и дузина войници, също ранени. Мери почисти и превърза раните им, а Гарън подробно ги разпита, но не узна нищо ново.
	Алерик разпредели хората и им даде работа според занаятите им.
	Гарън най-много се зарадва на една млада жена, която пристигна с две деца, вкопчили мръсните си пръстчета в ръката й, съпровождаха ги три изпосталели кучета. Жената се казваше Илейн. Съпругът й беше успял да изведе семейството в гората и се беше върнал да се бие в крепостта.
	— Повече не го видяхме — тъжно промълви вдовицата.
	Дано поне Тапър или Мигинс знаеха къде е вечното му жилище. Докато Гарън разговаряше с младата майка, Мери даде мляко на децата и кучетата, беше от козата, която кралицата беше изпратила.
	— Айво, Еръл, как да кръстим това добро животно? — обърна се към момчетата.
	— Ерик — рече Айво, — като баща ми! Лошите го убиха. А мама плака ли, плака. И Еръл, нали е малък, също плака. Аз не… нали съм мъж. Мъчно ми е, но не плаках.
	— Добре, ще се казва Ерик.
	Писано било на козата да доживее остатъка от дните си с мъжко име.
	Илейн, в чиито подпухнали бледи очи страхът и тъгата бавно отстъпваха, чу какво каза Айво. Обърна се към Мери и се поклони:
	— Благодаря ви, ваша милост. Мислех, че ще умрем, но, слава богу, размина ни се. Видяхме лорд Гарън и хората му да ловуват в гората, обаче от страх не се показахме. А бяхме тъй гладни и премръзнали! После видяхме натоварените мулета. — Тя въздъхна и притисна момчетата до себе си. — И кучетата ни последваха. Добре са сега, с пълни коремчета. Толкова съм щастлива, че се върнахме! Гледам колко са одрипавели всички. Шивачка съм и ако има плат, ще скроя дрехи. Виждам, че и Талия е тук, и тя умее да шие. Бог да прости мъжа ми… — тя преглътна — беше добър човек.
	Мери леко я докосна по рамото. „Ваша милост?“ Трябваше веднага да я поправи.
	— Ще ти потърся плат и игли, но първо се нахранете и се съвземете, ти и момчетата.
	Тя се наведе и потупа едно от кучетата. После прерови всички денкове. Три мулета бяха натоварени с храна, в други вързопи имаше семена и подправки, кълбета вълнена прежда и куки за плетене. Бяха им пратили ябълкови и крушови фиданки и дори розови храсти за засаждане, с грижливо увити във влажни кърпи корени. Мери почти се просълзи от вълнение.
	Намери свещи и си затананика бодро. Но не откри сапун. А нямаше нищо по-належащо от това да се изкъпят, някои тук май не се бяха къпали от рождение.
	Крепостта жужеше като пчелен кошер. Сър Лайл и хората му отидоха на лов, войниците на лорд Артър им показаха местността и леговищата на дивеча. Мъжете бяха отишли в гората Глен да секат дървета, от които щяха да измайсторят легла, пейки и маси за трапезарията.
	Мери наля на Робърт Бърнъл от сладкото червено вино, донесено от пратениците. После наля и на Гарън в една от дървените чаши, подарък от кралицата. Той пък й подаде парче сапун, малко като мидичка.
	— Само това остана. Чух, че ти трябвало.
	Тя чаровно му се усмихна. Беше го видяла да се къпе на кладенеца.
	Взе парченцето сапун и захласнато се втренчи в него, сякаш гледаше скъпо украшение. Той се засмя.
	— Пробвай някоя рецепта за ароматен сапун. Като този, нося го от Марсилия. Правели го от лавандула, зехтин и пепел, така ми казаха.
	— Знам, ползвала съм марсилски сапун.
	Гласът й трепна, беше се изпуснала. Побърза да наведе глава и промълви:
	— Ухае на лавандула. Ще се опитам да намеря, но ако няма, ще сложа розмарин. Ще видя какво мога да направя. „Дано само не ме заразпитва!“ — добави наум.
	Въпросите напираха в него, но, слава богу, той само кимна.
	— Ще трябва да съкратя списъка си. Благодарение на краля останаха малко неща за пазаруване. Чух, че Робърт Бърнъл си тръгва утре — добави тя.
	— Хубаво е, че баща ти те е научил да четеш и да пишеш.
	Мери кимна в знак на съгласие. Спомни си часовете при отец Къстъс. Баща й го беше предупредил да не споменава за уроците пред майка й. Защо, запита се тя, както хиляди пъти се беше питала през детството си, майка им толкова ги мразеше — нея и баща й?
	Тръсна глава, сякаш за да прогони спомена.
	— Можете да разчитате на мен, сър. Напълно.
	Да разчита на нея ли? За какво? И слепец би видял, че лъже. Той понечи да каже нещо, но един от хората му го прекъсна с въпрос и го разсея.
	Цял ден в залата имаше пищно угощение. Хората на сър Лайл донесоха елен, фазан и яребица, други бяха уловили риба. Дъсчените маси се огъваха под подносите с месо и с печена риба, задушен лук с моркови и сладки сушени плодове от провизиите на кралицата.
	— Вижте, вижте! — извика по едно време Гилпин и посочи четирима мъже, които внесоха в залата нова-новеничка маса и две пейки. Всички заръкопляскаха, макар и да нямаха привилегията да седят на масата.
	Какъв пир беше!
	Ядоха, пиха и се веселиха. Погледът на сър Лайл блуждаеше из залата, когато изведнъж срещна очите на Мери. Тя усети как нещо в изражението му внезапно се промени. Но какво?
	Той се намести в края на масата и я погледна пак. Вместо при Гарън Мери беше седнала на земята до Мигинс. Лайл учудено вдигна вежда. Мислеше я за съпруга на Гарън, но явно момичето беше от низш произход и сигурно му беше любовница. Той загуби интерес.
	Мери не докосваше пълните блюда. Беше прекалено уморена и превъзбудена, не й беше до ядене. Чувстваше се странно. Във Валкорт уж надзираваше жените, но те се трудеха толкова сръчно и всеотдайно, че работата вървеше от само себе си. Всички се грижеха за малката господарка и я пазеха.
	Тук, в Уеъръм, беше съвсем друго. За пръв път в живота си беше истински необходима на хората.
	Погледна Гарън, който дъвчеше къс еленско и кимаше на Робърт Бърнъл, и осъзна, че животът й наистина коренно се е променил. Този красив мъж караше сърцето й да тупти по-бързо. Беше тъй силен и млад! Беше свикнала да се подчинява на баща си и с радост би приела да се подчини и на Гарън, знаеше, че ще е нежен с нея, макар мъжете да бяха диви и властни същества, такава беше природата им.


	Гарън си взе от задушените зеленчуци и потърси с поглед Мери. Видя я облегната на мършавото рамо на Мигинс, беше сладко задрямала. Той се намръщи. Редно беше да я покани при тях на масата — след толкова труд си го беше заслужила. Но нямаше кога — Бърнъл не преставаше да му дава наставления, уж от името на краля, но беше ясно, че са негови собствени. Той отпи глътка сладко вино и реши поне за малко да не мисли за нищо, поне за мъничко.
	Бърнъл продължаваше да се пита как незаконна дъщеря на свещеник е успяла да си спечели такова уважение. Сдъвка един морков и подхвърли:
	— Виждам, че онази девойка седи при прислугата. Като се замисля, там й е мястото.
	„Съвсем не й е там мястото“ — помисли си Гарън.
	— Седнала е далеч от нас, за да не чува млясканията и оригванията ни.
	Бърнъл не се засмя, тъй като нямаше чувство за хумор.
	— Незаконна дъщеря на свещеник… — промълви замислено. — Удивително е колко ласкаво я приемат хората — дори и когато им се кара, никой не мърмори, никой не й противоречи…
	Гарън кимна.
	Бърнъл се запита къде ли ще го устроят да нощува. Изгледите не бяха розови: май щяха да го оставят да спи на масата с всички тези хора, хъркащи наоколо. Откъдето и да го погледнеше, нямаше да е приятно.
	Гарън се изправи и вдигна чашата си. Глъчката секна и в залата се възцари тишина. Той извика:
	— Нека от сърце и душа благодарим на милостивия ни владетел Едуард Първи, крал на Англия. Бог да го пази! Да властва дълго над гордата ни и величава родина!
	Залата се изпълни с възторжени възгласи. Нямаше чаши за всички, затова някои вдигаха наздравица с черпак, който си предаваха. Събудена от глъчката, Мери се огледа и първата мисъл, която й хрумна, беше да включи в списъка и дървени чаши. А, да, и бира — знаеше как се вари бира. Отпи глътка, когато дойде нейният ред, и реши, че може да приготви много по-хубава.
	Гарън вдигна чаша:
	— Ще оцелеем. Ще възродим Уеъръм. Ще съберем сили и ще убием омразния ни враг, Черния демон. А, да, и ще изкупим всички чаши от пазара в Уинторп, обещавам ви.
	Отново избухнаха възгласи, този път придружени със смях. Развеселена, Мери отпи яка глътка, когато черпакът стигна до нея за втори път.
	Бърнъл се обърна към Гарън:
	— Мой дълг е да ви придружа до другите ви две крепости, Фърли и Радсток.
	Гарън кимна.
	— Всъщност кралят заповяда да го направя. Възможно е Демонът да ги е завзел или да ги е разрушил. — Бърнъл оглозга една кост и я хвърли на кучетата. — Знам, че съм нужен в Лондон, но сме длъжни да проверим дали всичко е наред. Така ми заръча кралят, той ще реши какво да прави, ако крепостите са пострадали.
	„За какво намеква?“ — запита се Гарън и промърмори:
	— Възможно е Черният демон да е шотландец. Кралят отдавна се кани да направи на пух и прах Шотландия. Е, сега ще има чудесен повод. Ще изпрати войски с развети знамена, дори сам ще ги предвожда.
	Бърнъл повдигна вежда:
	— Ваша милост, искрено се надявам да няма ирония в думите ви.


>	Четиринайсета глава

	Ирония? Гарън поклати глава и се усмихна. Видя Мери, сгушена на скута на Мигинс, отново беше задрямала.
	Обърна се към канцлера и каза:
	— Нямам легло за вас, сър. И едно здраво не е останало. Накарах първо да сковат маса и пейка, мислех, че са по-важни сега.
	Новината беше очаквана, но неприятна. Бърнъл обаче беше свикнал с несгодите на пътуванията.
	— Е, нищо. Поне носим достатъчно завивки. Нашата милостива кралица се е погрижила за всичко, тя обича да прави списъци, а придворните дами й помагат да не забрави нещо. Иска да има ред. — Той леко се смръщи. — Но пък колко мастило отива за тия безкрайни списъци…
	— Като че ли всички са се побъркали по списъците — отбеляза Гарън. — Чух, че и придворните дами са луднали по тях. И понеже са неграмотни, Нейно Величество им осигурила писари. Питам се обаче какъв е смисълът, след като не могат да прочетат написаното?
	Бърнъл се прокашля.
	— Пълен абсурд, жена да чете и да пише, разбира се, това не се отнася до милостивата ни владетелка.
	— Естествено. Предлагам да прекарате нощта в господарските покои, сър. Поне ще е тихо. Сапун няма, Мери каза, че ще направи утре сутринта.
	— За какво ми е сапун? За пране на вълна — да, но за къпане? Един-два калъпа стигат на човек за цял живот.
	Само като си го представи, Гарън почувства сърбеж навсякъде.
	— Дадох на Мери последното парче.
	— Мери… необичайно име за свещеническа дъщеря. Както и думите, и поведението й. Намирам ги за доста странни. Държи се и говори като дама, което е също необичайно, не мислите ли?
	— Да, така е, тя е малко загадъчна.
	Бърнъл сбърчи вежди.
	— Копелето си е копеле. Но, от друга страна, малката е доста обаятелна: виждам в нея човещина, ентусиазъм и немалко познания. Казахте, че е загадка. Какво имахте предвид?
	— Че може да е от благородно потекло.
	— Надали… — промърмори Гарън и се провикна: — Мери, събуди се! Ела при мен, кралският секретар иска да ти благодари за вкусната вечеря. — Видя как Мигинс я побутна по рамото. Тя се стресна и дори от разстояние пролича как в очите й за миг блесна страх, личеше, че е наплашена. — Мери!
	Тя бавно се надигна, оправи роклята си, приглади косата си и тръгна към тях.
	— Какво ще кажеш за новата ни маса? — попита я Гарън.
	— Чудесна е, господарю. Но нямаме легло за благородния и щедър посланик на Негово Величество. Гилпин каза, че Алерик смята да измайстори две легла утре, едното от тях ще е за вас, сър.
	Бърнъл прималя от удоволствие. Посланик! Това беше несбъднатата му мечта. Той благосклонно се усмихна на момичето:
	— Благодаря за прекрасната вечеря. Какво се е случило с вашия баща?
	— Загина по време на Възмездието.
	— Струва ми се, че по-рано използвахте друга дума, „бедствието“ — сухо отбеляза Бърнъл.
	Мери пребледня, а той си помисли: „Няма как да е от благородно потекло!“
	— Възмездие, бедствие, не е ли все едно? — намеси се Гарън, без да откъсва поглед от нея. Бърнъл, тази стара лисица, я изпитваше.
	Кралският пратеник огледа Мери, и най-вече косата й.
	— Бог да прости баща ви, оставил ви е сам-сама. Какво ще правите сега, детето ми?
	Гарън съобрази, че и тя няма отговор на този въпрос.
	— Както ви казах, сър, засега Мери се грижи за Уеъръм. Бива я за това. А какво ще се случи после… ще видим.
	Бърнъл запита:
	— Как стана всичко… как ви сполетя тази ужасна участ? Разкажи ми за Възмездието.
	Мери се обърна и подвикна на Тапър:
	— Хайде, разкажи ти!
	— Черният демон! — извика Тапър отдалеч. — Той ни унищожи. Пристигна на вран кон с войска и поиска съкровището си. Каза, че ако лорд Артър се предаде и върне среброто, ще ни пощади. Но лорд Артър беше мъртъв, как да се предаде? Елкинс му обясни, но Черният демон не повярва. Първо Мърло, а после всички почнахме да му се надсмиваме. Мислехме го за надут пуяк, чувствахме се силни, не знаехме каква смъртна опасност ни грози.
	— Уеъръм е крепост — рече Бърнъл. — Как не можахте да се опазите?
	Залата утихна. Всички мълчаха и слушаха.
	Тапър каза:
	— Предател пусна вражи войници през скрития заден вход откъм брега. Докато Демонът сипеше закани по Мърло и останалите, част от хората му се промъкнаха в крепостта и ни нападнаха отвътре. Сам виждате какво стана след това.
	— Кой нарече Черния демон с това име?
	— Той самият се нарече тъй, сър. Каза, че ако някой остане жив, няма да забрави името му никога.
	Бърнъл замислено поглади брадичката си.
	— Някой знае ли кой беше този мъж?
	Хората си зашушукаха. Готвачът Бълик извика:
	— Никой не знае, сър. Беше с шлем и не го свали. Облечен беше в черно и яздеше голям черен кон.
	— А какво беше знамето му?
	Хората загълчаха, но никой не си спомни да е видял знаме.
	Гарън промърмори:
	— Не знам какви сребърни монети е търсил този Черен демон тук.
	— По-скоро се питам колко ли са — промърмори Бърнъл.
	Ясно беше, че пресмята пая на Негово величество.


>	Петнайсета глава

	Гарън изпрати Бърнъл до господарските покои, следваше ги слугата Дилкин, слаб попрегърбен мъж, спокоен и търпелив, вече на години, който мъкнеше куп завивки. С облекчение, но без изненада Гарън установи, че Мери е разчистила, стъпките им отекваха в голямото помещение, сега съвсем голо. Дилкин беше свикнал да спи където завари, но гледката на студените каменни плочи не зарадва канцлера.
	Гарън се върна в залата и до него седна Мигинс, Тапър стърчеше до нея.
	— Изглеждате доволен, господарю.
	— Да, така е.
	Скоро залата щеше да е подредена и хубава — с чисти рогозки, с нови маси и пейки и с разкошен трон за него. Чу похъркването на спящите и се усмихна.
	Видя, че възрастната жена изглежда неспокойна.
	— Какво има, Мигинс? Тапър? Искате ли нещо да ми кажете?
	Тапър и Мигинс се спогледаха. Тя кимна и дълбоко си пое въздух.
	— Малко преди да почине, брат ви Артър разказваше на някакъв рицар как сте ликвидирали един убиец. Сграбчили сте го за косата, вдигнали сте го във въздуха и сте му прерязали гърлото, дори не е успял да се доближи до краля. Брат ви беше много горд с вас, милорд.
	От къде беше научил за това Артър? В съзнанието му изплува спомен — той на шест, а Артър около дванайсетгодишен, баткото беше взел меч и го учеше да се бие.
	— Не знаех, Мигинс. Благодаря, че ми каза.
	Тя помълча и продължи:
	— Брат ви като че ли не го сполетя естествена смърт. Беше жив и здрав, миг преди да умре, се смееше и прегръщаше държанката си. После изведнъж клюмна над масата. Като покосен! — Мигинс пое дълбоко дъх и изплю камъчето. — Мислим, че го отровиха.
	— Но не можем да го докажем — добави Тапър.
	Отровен? Брат му е бил отровен? Гарън изтръпна. Толкова истории беше чувал… за вероломно отровени владетели на Изтока, за… Смразяващи кръвта драми, тъмни и неразгадаеми. Сърцето му почти спря да бие.
	— Но защо?
	— Отровили са го заради съкровището — рече Тапър.
	— Всички мислим, че брат ви е бил отровен, милорд. Искахме само да ви предупредим… да внимавате какво ядете и пиете.
	Гарън с празен поглед се втренчи в чашата си. Би ли дръзнал някой да отрови и него? Нямаше защо. Та той дори и не беше чувал за съкровището!
	Проклети сребърници! Вените на Гарън пулсираха. Той вдигна глава и видя Мери, гледаше го. Дали тя не им беше заръчала да го предупредят?
	Той стана от пейката.
	— Ще се пазя. Благодаря, че ми казахте.
	Трябваше да сподели с Бърнъл, но в момента не можеше да събере мислите си. Щракна с пръсти и повика Мери, двамата прекосиха залата и застанаха на прага, през отворената врата проникваше хладен вечерен въздух.
	„Странно момиче!“ — помисли си Гарън. Беше дългокрака и стройна, на ръст почти колкото него, стоеше изправена, с вдигната брадичка, сякаш осъзнаваше собственото си достойнство и вече не се опитваше да го крие.
	Тя го последва по стълбата към бойниците на вътрешната стена. Външният зид беше величествен и могъщ, но вътрешният беше по-красив. На най-горното стъпало Гарън я хвана за ръка и я издърпа.
	Тя оправи полата си и двамата вдигнаха очи към лунния сърп, изплувал над гората Глен, и звездите, обсипали небосклона. Мери си пое дълбоко дъх. Хладният нощен вятър неспокойно шумеше наоколо. Щеше да вали. Въздухът беше влажен и тежък, човек почти го усещаше върху раменете си. Тя вдъхна аромата на море и соленият вкус защипа на езика й.
	— Чудя се как не са разрушили стълбите. Тези към външните стени са непокътнати.
	— И аз това се питам.
	Той млъкна за момент и се облегна на крепостната стена. Скръсти ръце на гърдите си и я загледа замислено.
	— Сега, ако не ми кажеш истината, ще те хвърля долу. Виж, височко е. Или ще те дам на Алерик, той умее да изкопчва самопризнания. Кое предпочиташ?
	— Губите си времето, сър.
	Така ли? Гарън едва не се разсмя, като го чу. Тя май не се страхуваше от него. Или беше от хората, които едно казват, а друго вършат. Или й беше все едно. Нямаше как да разбере.
	Той й подаде ръка. Тя се поколеба, но я пое. Докато вървяха по дъсчената платформа зад бойниците, Мери твърдо реши да не се издава. Тя беше наследница на Валкорт, а той — човек на краля. Лоялността му към Едуард щеше да надделее. Кралят можеше да не я омъжи за Джейсън Бренан, но щеше да й избере съпруг, удобен за него, мъж, който да му донесе полза — било с пари, било с подкрепа и влияние. Щеше да я продаде точно както се канеше да стори това и майка й.
	Добре, но нали така се правеше откак свят светува? Бракът служеше да увеличи богатството, земите и властта, беше само стратегически съюз — ни повече, ни по-малко. Потръпна от мисълта, че ще я превърнат в стока. Не искаше да се връща във Валкорт, не и сега, не искаше безропотно да преклони глава и покорно да се остави да нахлузят хомота й. Не.
	Тук, в Уеъръм, се чувстваше добре. Тук означаваше нещо. Беше горда и доволна от работата си, хората я уважаваха и я зачитаха. „Моля те, господи, нека да остана тук още малко, поне половин месец, после да става каквото ще.“ Е, не точно каквото ще, но не вървеше да се пазари с Всевишния.
	Запита се дали в Уеъръм бяха останали живи строители, дърводелци или ковачи.
	Все едно… да му мисли Гарън, тя сигурно нямаше да е тук за дълго.
	— Губя си времето, значи?
	Мери вдигна глава и го погледна, силуетът му едва се различаваше в сумрака. Как мъжки се беше разправил със сър Холрик! Щеше да го посече, ако мерзавецът не си беше плюл на петите. Беше суров воин, който чакаше да чуе от нея истината. Гледаше я търпеливо, но изпитателно. Беше трудно да избяга от погледа му. Ни в клин, ни в ръкав й хрумна, че очите му са сини като лятно небе.
	— Оставете ме на мира, сър. Искам да си гледам работата. Утре с Пейли ще правим сламеници, един ще е за вас. — Тя се смръщи. — Толкова сте млад.
	— Не чак толкова. Скоро навърших двайсет и четири, вече ти казах.
	— А колко годишен беше брат ви?
	— Артър беше само шест лета по-голям от мен, твърде млад, за да си отиде от този свят. И ти ли като Тапър и Мигинс мислиш, че са го отровили?
	— Не знам.
	Лицето й доби съсредоточено изражение. „Хайде, лъжи гладко и убедително!“ — рече си тя.
	— Не бях в залата, когато се е случило. Бях в кухнята, знам само онова, което разправяха хората.
	— Не увърташ добре, нужни са ти още упражнения. Ти каза на Тапър и Мигинс да ме предупредят, нали?
	— О, да, разбира се. Ако брат ви е бил отровен, редно би било и вие да се пазите. Имате ли други братя или сестри?
	Странен въпрос.
	— Благодаря, ще бъда внимателен. Освен мен и Артър са се родили още трима сина и две дъщери, но всичките са починали.
	— Животът често е суров — промълви Мери, — особено към по-малките.
	„А и май към всички…“ — помисли си.
	Той спря и двамата се взряха в Северно море, блеснало под луната. Под тях беше фаталната скрита порта, през която се бяха вмъкнали нападателите на Уеъръм. Мери неочаквано изтърси:
	— Толкова сте силен, милорд!
	Тъмната му вежда отново се повдигна:
	— Млад и силен?
	— Да, няма защо да иронизирате.
	— Хм. Ти какво, май се опитваш да отвлечеш вниманието ми?
	— Не, казвам истината. Не е комплимент, а факт.
	— Други факти?
	— Ухаете приятно.
	По лицето му пробяга усмивка. Той сви рамене:
	— Просто съм чист, нищо повече. Това ли ми е най-хубавото?
	— Има и друго, но ако го кажа, ще се възгордеете. Слушайте, наум съставих списък на всичко, което трябва да се свърши в Уеъръм. Ако Робърт Бърнъл ми услужи с парче пергамент, ще го запиша и ще ви го дам.
	Гарън се вгледа в ниските облаци, които скриваха луната и на валма прииждаха над водната шир. После се извърна и й хвърли бърз поглед:
	— Макар роклята ти да не е по мярка, изглеждаш добре. И теб си те бива. И ти си млада и хубава.
	Мери поклати глава. Тя — хубава?
	— Косата ти е сплетена, макар още да не си омъжена. Харесват ми плитките ти… три са, нали?
	Тя машинално докосна косата си.
	— И баща ми ги харесваше.
	— Къде спеше, преди да дойде Демонът?
	— В малката стая, отредена за баща ми.
	Той безпомощно махна с ръка.
	— О, боже, колко си хитра. Кога най-сетне ще ми кажеш истината? Кога ще разбера коя си? Кога си дошла? Как дойде и оцеля? Защо криеш, вече не е ли все едно?


>	Шестнайсета глава

	Сърцето й сякаш щеше да изхвръкне. Трябваше да каже нещо. Вирна брадичка, докосна ръката му и рече:
	— Кълна се, милорд, че няма да ви навлека неприятности. — „Моля те, Господи, моля те, дано наистина стане така! Искам да спазя обещанието си.“ — Повярвайте ми, никой не се интересува от мен. Има хора, които ме търсят, но те не означават нищо за мен. Не искам и да чуя за тях.
	Ами ако майка й я откриеше? Или сър Холрик? Или Джейсън Бренан? Не, не и тук в Уеъръм. Тук беше в безопасност. Никой не знаеше къде е. Освен може би сър Холрик? Щеше ли той да я издаде на господаря си Джейсън Бренан? Или на майка й? Можеше ли след това майка й просто да дойде и да я прибере?
	Не, никога… докато Гарън я закриляше. На всяка цена трябваше да спечели благоразположението му.
	— Щом никой не се интересува от теб, защо криеш коя си?
	Тя не продума.
	— Каза, че те търсят. Кой? Защо? Хайде, кажи, защо ми нямаш доверие?
	Тя безпомощно го изгледа.
	— Сигурно си избягала от баща си и сега той те търси — неумолимо продължи да я разпитва Гарън. — Тъй ли е?
	— Не, не е баща ми.
	— Значи някой друг близък. Майка ти? Но защо да се боиш от нея, какво страшно има в една жена?
	„Само да я беше видял, щеше да разбереш!“
	— Не вярваш ли, че ще те защитя?
	— Не знам, надявам се. Може би.
	Е, това вече беше нещо.
	— Искаш да ти вярвам, нали? Е, как да вярвам на човек, който не иска да сподели с мен истината? И то без да има никаква видима причина. — Той млъкна и замислено поглади брадичката си. — Или знаеш къде е скрито съкровището и сега да чакаш сгоден момент да го отмъкнеш. Дали пък ти не си отровила брат ми?
	— Глупости. Та по това време аз още не бях в Уеъръм! Вижте, Гарън, моите лъжи са невинни. Просто ме е страх, пазя се. Защото съм обикновено момиче — младо и неопитно.
	Той не се засмя. Облегна се на стената и скръсти ръце — заплашителна поза, която, помисли тя, му беше доста присъща.
	— Приемете, че просто съм тук и че с моя помощ ще върнете старата слава на Уеъръм. Слава богу, крепостта не е срината до основи. Ще оправим всичко. Можете да разчитате на мен. Печеното не беше ли вкусно? Залата не светна ли от чистота? А мога да направя и ще направя много повече. Хората ме обичат и ми помагат с удоволствие.
	Той се вгледа в нея. Черните облаци бяха придошли и беше станало съвсем тъмно. Не можеше да види изражението й.
	— Може да си скрит враг — рече бавно. — Може да си тук, за да ме убиеш — както убиха брат ми.
	Мери се вцепени. Видя как ръцете му се свиват в юмруци, но не се подаде.
	— Не съм ви враг. Напротив, тук съм истински щастлива. Позволете ми да се грижа за крепостта, искам да съм полезна — на вас и на хората ви.
	— Толкова неща умееш… как си се научила?
	— Вещиците умеят всичко. А аз съм малка вещица.
	Внезапно в съзнанието й оживя спомен. Сигурно е била шестгодишна, когато дойде да ги навести майка й. Не беше идвала преди това. Беше с цяла свита войници, придружиха я чак до залата.
	Вечерта Мери се вмъкна в спалнята й, като всяко дете и тя искаше да е до майка си. Видя я коленичила пред нещо, което приличаше на купчина сушени билки. Чу я как с мелодичния си глас реди странни думи, докато стриваше стръковете между дланите си. След това направи странен жест, поръси нещо като пясък и тревите лумнаха. По-силен страх Мери не беше изпитвала.
	На никого не каза за видяното. Боеше се. А и беше чула хората да шушнат, че майка й е вещица. Такава ли беше наистина? Ако беше вярно, защо беше избрала да се отдаде на Бога? Защо беше изоставила нея и баща й и се беше уединила в манастира „Майзерлинг“?
	Гарън развеселено се изсмя.
	— Ти, вещица? Прекалено невинна си. А и не съществуват вещици. — Той огледа безбрежната тъмна шир пред себе си. — Виж, допреди миг морето беше като огледало. Сега пулсира. Вълните напират да се освободят, скоро водата ще заври. Идва бурята. Тапър твърди, че познавал времето. Каза, че през нощта ще вали и ще вие вятър, но утрото ще е ясно, топло и слънчево. Ако е така, ще потеглим за Уинторп. — Той я погледна и неохотно добави: — Колкото до теб… ако ми помагаш, ще ти позволя да запазиш тайните си.
	Щеше да я остави на мира! Тя сведе глава, замаяна и облекчена.
	— Благодаря ви, милорд. Кълна се, няма да съжалявате.
	Дали? Нещо му подсказваше обратното, май щеше да съжалява, и то много.
	Мери добави:
	— Кралицата е била доста щедра, но са ни необходими още доста неща. Трябва да купим вълна. Илейн, жената с двете малки деца, е шивачка. Борън е тъкач. Аз също мога да преда и да тъка. Ще му помагам. Ще науча и други жени. Чух, че Борън вече се е заел с поправката на поломените станове. Трябва да направим и сламеници, за да спим удобно…
	Той я остави да изрежда. Най-сетне вдигна пръст и го допря до устните й.
	— Сигурен съм, че ще направиш всичко необходимо.
	Лудост, пълна лудост: тази непозната го възбуждаше! Тъй лесно беше спечелила хората в крепостта — първо Мигинс, после другите… Той отдръпна ръка от устните й.
	— Имам пари, но повечето ще отидат за работници. Айнър, дърводелецът, е жив, но е вече стар. Ковачът е убит. Добре, че поне Елър, оръжейникът, е жив и здрав. Демонът не е унищожил посевите, но ни трябват семена. — Той се засмя. — Мислех се за богат, но парите май няма да ми стигнат. Как ли ще оправя Уеъръм…
	— Защо не помолите краля да ви намери някоя богата наследница?
	Думите сякаш сами се изплъзнаха от устата й. Какво й ставаше?
	Той се изсмя:
	— Може, но богатите наследници не растат по дърветата. А и не са добра партия.
	— Не е вярно.
	— Разбира се, че е. Общоизвестно е.
	— Какво значи „лоша партия“? Обяснете ми.
	— Богатите наследници знаят цената си и са високомерни. Оплакват се безспир, циврят, командват… всички ги мразят… И задължително са грозни и отблъскващи. Гади ми се само при мисълта да се оженя за такава наследница.
	— Глупости. Само тъпак може да вярва в подобни глупости.
	— Позволяваш си да ме наречеш тъпак? Ако беше мъж, нямаше да се церемоня. Досега да съм те запокитил долу.
	— Е, в такъв случай ще си меря думите… макар това да не е лесно… понякога.
	Гарън зяпна учудено. Момичето кокетничеше! Кипна и отсече:
	— Според баща ми не може жена да противоречи на господаря си!
	— А ако мъж противоречи на жена си?
	— Мъж може, но жена — не. Мъжът може да прави каквото иска. Но една жена трябва да си знае мястото.
	— Бих убила мъжа си, докато спи, ако си позволява волности.
	— Говориш самонадеяно. Но пък какво… може и да си права. Съпрузите трябва да се уважават. Не помня някога баща ми да е удрял майка ми. Но стига за това. Чух снощи хъркането на Мигинс, ти беше до нея, как я изтърпя? — Гарън внимателно изгледа Мери. — Защо не спиш в стаята на баща си? — И веднага вдигна ръка. — Знам, знам, мястото ти навява тъжни спомени.
	— Щом казвате…
	— Наистина, как спа при тази дъскорезница?
	Мери грейна в широка усмивка, която очерта две сладки трапчинки на страните й и разкри красивите й зъби.
	— Пях си наум. Пях, докато се унесох и заспах. Като отворих очи, вече се беше съмнало.
	— Изпей ми някоя песен.
	Тя вдигна глава и запя с топъл и чист глас:
P>
	„Нежен ангел върху облак
	аз безгрижна си летях,
	но плени ме дързък конник,
	що под себе си видях.

	Паднал ангел, но щастлива,
	аз при момъка се спрях,
	тленна веч, безумна, дива,
	и отдадох се на грях.“
P$
	— Никога не съм я чувал. Пееш хубаво, но текстът е странен. Най-странната песен, която съм чувал досега.
	— Странна? Може би… Сама я съчиних. Знаете ли колко трудно се измислят рими? — Тя гордо добави: — Пяла съм я пред придворния бард и той страшно я хареса.
	— Не знаех, че е имало бард в Уеъръм.
	Тя надменно вирна носле.
	— Имаше в предишния ми дом.
	— Май ще променя решението си. Веднъж да направиш списъка, и ще поискам да ми разкриеш всичко.
	— Поискате ли това от мен, няма да има списък.
	— Добре, отивай при Мигинс да й пееш. Ще се видим утре, приготви списъка. — Той кимна и се взря в морето. — Знаеш ли, докато вечеряхме, чувах смехове, крамоли, хълцане, оригване… Беше като музика за ушите ми.
	Мери се обърна, внимателно слезе по стълбата, подхвана полата си и се затича през двора на укреплението. Той извика след нея:
	— Ангел? Баща ти ли те е наричал така?
	Тя се поспря и дръзко рече:
	— Според баща ми слънцето съществуваше само за да огрява пътя ми.


>	Седемнайсета глава

	Робърт Бърнъл дояде последния залък черен хляб, потупа се по корема и произнесе високомерно:
	— Кралят мисли, че ще сте му полезен, Гарън. Защото сте непокварен.
	Непокварен? Комплиментът не му хареса. Полезен — както Мери беше полезна за Уеъръм?
	— Според краля имате талант да предусещате опасността. Казах му, че надали съществува такова качество. — Гарън само кимна. Бърнъл продължи: — Ще пратя двама от хората ми до Фърли и Радсток. Трябва да разберем дали крепостите са пострадали и какви са настроенията там, преди да ги посетите на връщане от Уинторп. Ако сър Уилс и сър Грегъри имат поне капка ум, би трябвало с радост да ви признаят за суверен… Докато ви няма, аз ще имам грижата за Уеъръм. Кралят заръча да сме нащрек. Той впрочем знае, че сте умен и съобразителен.
	Умен и съобразителен беше по-сполучлив комплимент.
	— Ама колко е неудобно тук… Измъчих се тази нощ — изпъшка Бърнъл.
	Гарън се разсмя, като го видя усърдно да разтрива задните си части. Въпреки завивките и сламениците каменният под не се беше отразил добре на канцлера.
	— Ще направя всичко възможно, за да заварите следващия път Уеъръм по-уютен.
	— Дано, дано… Но няма да е лесно. Както се казва, и молитвата не е лесна работа. Една дълга молитва например често е отегчителна.
	— Елате с мен, сър. — Влязоха във вътрешния двор и Гарън добави: — Вижте, сър, как прилежно се трудят всички. Ето, един дупчи с бургия, друг размахва вила, трети дяла дъски за пейки и маси.
	— Да, така е — съгласи се Бърнъл. — Че и секат дърва от гората Глен под надзора на онзи старец Айнър. Имал златни ръце, така разправят хората.
	— Да, Айнър е в стихията си. Кара се, разпорежда се! Само дето му трябват хора, не е малко работата…
	Гарън почна да пресмята, но мислите му бяха безцеремонно прекъснати от врещене на коза: Ерик дърпаше един стар ботуш от крака на Айво. Братчето на Айво, Еръл, се тъпчеше с хляб, сякаш за последно. Майка им им каза нещо, после чевръсто прекоси вътрешния двор и влезе в работилниците. Носеше топове вълнен плат, но беше бодра и изправена. „Всичко се нарежда“ — помисли си Гарън с удовлетворение. Но колко още ги чакаше… Според Борън два от становете били напълно съсипани, не им стигаше другото, сега трябваше да майсторят и станове.
	Видя Мери да подскача по каменната стълба, да говори с Мигинс и после с всяка жена, която срещна по пътя си. Всички й кимаха и се усмихваха. Беше господарка и хората я приемаха като такава. Колко лесно беше превзела крепостта! Гарън се запита какво ли щеше да е, ако я нямаше и трябваше да разчита само на Мигинс? Кой знае. Можеше и да се оправи, нали уж беше умен и съобразителен?
	Забеляза, че и Бърнъл гледа Мери.
	— Ето списъка ми, милорд — извика тя, размахвайки малък свитък. — Питах всички жени какво е необходимо, проверих и какво ни е пратила кралицата. Чух, че в Уинторп имало голям пазар, но няма ли да е по-добре да купим повечето неща от вашите градове? А и нали искате да вземете от там хора…
	Гарън вдигна ръка, за да я прекъсне. Мери гордо му връчи парчето пергамент, с което й беше услужил снощи. Той го разгъна и онемя: беше съвършено. Нито капка мастило, нито една грешка, прекрасният почерк беше като застинала музика. В сравнение с тази прелест той пишеше като дивак, направо се изчерви, като си представи собствените си драсканици. Прегледа списъка, после извади своя, беше съвсем различен. Но и двата започваха със „сапун“. Разсмя се от сърце.
	— Най-маловажното сме го писали най-отпред. — Той я подуши. — О, миришеш на моя сапун. Свърши ли го, или остана малко?
	— Няма и помен вече. Преди мен се изкъпа Мигинс, едва я склоних. Майка й се къпела веднъж годишно и после цяла седмица се възстановявала.
	— Значи теб лейди Ан те е посветила в тайните на къпането.
	Тя се усмихна дръзко. Закачката й хареса. Най-сетне! Толкова тъга се беше натрупала в душата й след смъртта на баща й.
	— Тя ме научи, да.
	— Виждам, че си изредила и цял куп билки, за които дори не съм чувал.
	— В крепостта няма лечител. Кралицата ни е пратила това-онова — малко розмарин, сушени къпини, лайка и маточина, но освен тях ще ми трябва и…
	— За какво служи маточината?
	Бърнъл се прокашля:
	— Маточината се използва при стомашни болки, при настинка и като противоотрова.
	Начетеността на Бърнъл не изненада Гарън — този човек май знаеше всичко.
	— Значи трябва да търсим и лечител — въздъхна.
	— Засега не. Понаучих това-онова от нашия билкар, беше несговорчив човек и не издаваше тайните си, но остаря и трябваше да предаде занаята си на някого, така че успях да изкопча едно — друго. Всъщност научих доста и съм го пробвала на практика.
	Мери си спомни агонизиращия си баща: беше пребледнял и изтощен от стомашните болки, непрекъснато повръщаше. Тялото му се топеше, а душата му го напускаше. Какво ли не опита, за да го спаси, напразно. Дори писа за помощ на майка си, вещицата, но тя тъй и не отвърна на писмото й.
	— На лейди Ан ли е мантията, която носиш?
	Тя кимна и попридърпа наметалото, което, както и роклите, й беше късо, тежките ръкави й пречеха, но мантията беше красива и това беше най-важното.


	Час по-късно десетина мъже и една жена вече яздеха по пътя за Уинторп, изпратени от погледа на Бърнъл, който се беше покатерил на бойниците. Мери яздеше отдясно на Гарън, сър Лайл Клайв — от другата му страна. Гарън искаше да опознае Лайл, но Мери го интересуваше много повече. Поне засега произходът й не го вълнуваше.
	Нямаше кой знае какъв опит с жените, в двора на крал Едуард беше отвръщал на похотливите погледи от куртизанките и беше палувал с няколко, всички жадуваха за ласките му. Помнеше първото момиче в живота си, казваше се Констанс. Той беше на дванайсет, а Констанс — на петнайсет, омъжена беше за шишкав търговец на платове, двайсет и пет години по-възрастен от нея. Тя почина година по-късно при раждане, търговецът се ожени повторно след три месеца. Смехът на Констанс още звънеше в ушите на Гарън, тя беше жената, която сладко и нежно го беше посветила в тайните на плътската любов.
	Той погледна изпод око Мери: тя яздеше с вдигнато към слънцето лице, очите й бяха притворени. Беше ли целувала мъж? Надали. Гласът и очите й бяха по-скоро детски, когато снощи при бойниците му каза, че е красив.
	Мери беше избрала един от конете на похитителите й. Гарън не беше сигурен дали едрият и своенравен жребец ще й се подчини, но тя се справяше.
	Гарън беше без доспехи. Носеше тъмносива туника и панталон, на кръста му беше препасан меч. В десния ръкав на туниката беше скрил кама в ножница, пристегната над лакътя му.
	Чувстваше се добре. Не носеше шапка и хладният утринен ветрец рошеше буйната му коса. Тапър се беше оказал прав — бурята, бушувала цяла нощ, беше утихнала и денят беше прекрасен. Той чу как някой се засмя и погледна Мери:
	— Не знам как се казва конят ти, измисли му име, ако искаш.
	Тя много добре помнеше този кон. Нали тъкмо него яздеше онзи вонлив нещастник, който дишаше във врата й и я стискаше с лапата си. Слава богу, беше вече мъртъв, благодарение на Гарън. Тя си спомни името на негодника — Болън.
	Вдигна глава и шапката й падна. Красивата й огнена коса както обикновено беше сплетена и увита около главата й, плитките бяха усукани със синя панделка. Гарън се сети, че в кралския двор плитки носеха омъжените жени, а девойките бяха със спуснати коси, прихванати с панделки. Той се смръщи. Какви неща го вълнуваха!
	Мери промърмори:
	— Ще го кръстя Сатана в чест на предишния му собственик.
	Гарън се ококори, трябваше му време, за да съобрази, че тя говори за коня на разбойниците.
	Чу се силно цвилене, той рязко се извърна и видя как конят ухапа животното до него. Хора и коне в миг се смесиха, бъркотията от прах, конски тропот и солени ругатни стихна едва след намесата на свиреп мъж с набраздено от белези лице.
	— Сър Лайл, вашият човек се справи отлично. Разбира от коне — рече Гарън.
	— Гарн го бива. Затова го държа. Знае как да опитоми един кон, да го дресира и да го приучи на работа. Чух, че и вашият Хобс разбирал.
	— Да, така е.
	Конярят на Уеъръм беше убит и засега Хобс беше поел работата му. Но трябваше човек, който истински да разбира от коне. Гарън беше забравил да включи това в списъка си. Видя Мери да зяпа дърветата наоколо, позата й беше безгрижна и предизвикателна.
	Усети как го спохождат нечестиви мисли, докато разглежда косата й. Една от панделките се беше развила и се люлееше над ухото й. „Коса като коса — рече си той, — какво толкова? Може би кичурът, вплетен в панделката?“
	— Нямаш лунички — отбеляза.
	Мери тъй силно подскочи на седлото, че трябваше той да протегне ръка и да я успокои.
	— Лунички! Никога не съм имала лунички! Нито аз, нито майка ми! Впрочем, не знам… баща ми така казваше.
	Лъжа след лъжа, но Гарън трябваше да се примири. Обърна се към нея и ни в клин, ни в ръкав подхвърли:
	— Ще те оставя на мира, както ти обещах, стига да си вършиш работата.


>	Осемнайсета глава

	По пътя се отбиха в Абънбак и Стауър, две от градчетата на Гарън. За щастие Черният демон не беше стъпвал там, но и на двете места бяха чули за случилото се в Уеъръм. Хората посрещнаха новия си господар с радост… още повече, че купуваше стоката им. Мери приеха като съпруга на владетеля.
	Пренощуваха близо до Стауър, Гарън изпрати трима мъже да закарат покупките в Уеъръм. Късно на другата сутрин всички пристигнаха в Уинторп — голям пазар при устието на къса лъкатушеща река, която се вливаше в Северно море. Уинторп беше владение на граф Норис, непочтен човек, с когото Гарън се беше запознал навремето. Всички го отбягваха, включително собствените му родители.
	Пътят, който разполовяваше града, беше чист и сух. По небето се носеха перести облаци, въздухът беше топъл и наситен с миризми на тела, тор, риба и, кой знае защо, на жасмин. Градът жужеше като кошер. По протежението на пътя имаше много обори. Ехтяха гръмогласни пазарлъци, въздухът беше наелектризиран от спорове и ругатни.
	Бързо стана ясно, че Мери умее да се пазари. Зарадван, Гарън я остави да се занимава с покупките, дори й даде на разположение четири мулета и трима мъже, а самият той тръгна да търси занаятчии — дърводелец, ковач, зидар… Намери хора и поиска да ги наеме до Архангеловден, предложи им да се заселят в Уеъръм. Двайсет приеха. Той доволно потри ръце и си помисли: „Дано след покупките останат пари за заплатите им.“ Зърна Мери при една сергия в края на пазара, заобиколена от натоварени с вързопи мулета. Сякаш усетила погледа му, тя вдигна глава, усмихна се и развълнувано му показа някаква книга.
	— Какво е това?
	— Билкарски алманах! Доста стар, над двестагодишен е. Майка ми го има. Нашият лечител ми е разказвал с часове за него. Вълшебна книга! Толкова съм си мечтала за нея… Рейбъл, продавачът на билки, ми каза, че е принадлежала на монах, който тайно я изнесъл от манастирската библиотека. Нищо, че е стара, настойките и отварите и сега действат добре, както и по времето на Уилям Завоевателя. Вижте какво пише в глава шейсет и трета: за лунатизъм да се накиснат девет вида треви в бира и да се пият девет сутрини подред, лунатикът да се моли усърдно и да даде курбан за излекуването си. — Мери го погледна и притисна книгата до гърдите си. Дълбоко си пое въздух и добави: — Мисля, че ще е разумно да купим и билките, и книгата.
	— А защо направо не вземем Рейбъл с нас?
	— Наистина, как не се сетих!
	Но човекът не склони, беше прекалено възрастен. Лицето му беше набръчкано, оредялата му бяла коса светлееше като ореол около темето му. Уинторп беше неговият последен пристан, у дома го чакаха дъщеря, зет и три внучета.
	— Милорд — каза на Гарън, — с тази забележителна книга дамата ще стане добра лечителка.
	— Но книгата е съвсем тънка — рече Гарън, докато неохотно отброяваше малкото останали му монети. — Колко болести могат да се излекуват с написаното на тези стотина страници?
	— Вижте, Гарън, копърът помагал при безсъние, лошо храносмилане и повръщане. Виж какви хубави илюстрации! — рече Мери, сочейки с пръст в книгата. — Всичко е ясно и подробно описано. Рейбъл е прав, с този учебник наистина ще стана добра лечителка.
	— Но парите няма да стигнат, Мери. Трябват ни инструменти, трябва да постегнем помещенията за войниците!
	— На мъртвите не им трябват инструменти, милорд. Кой ще работи, ако нашите болни и отпаднали люде предадат богу дух? Първата ни грижа е да ги излекуваме.
	Гарън с голямо неудоволствие проследи как Рейбъл, който се стараеше да не издава радостта си, грижливо уви алманаха в парче бяло платно и благоговейно го предаде на новата му собственица.
	— Пазете го, милейди. Радвам се, защото това безценно съкровище вече е в сигурни ръце. Толкова ме беше страх да не го открадне някой! Принадлежеше на баба ми, а тя беше прочута вещица!
	— Кръгът се затваря — вметна хапливо Гарън. — От една вещица при друга.
	— При дъщеря на вещица — поправи го Мери. Застана на пръсти и прошушна: — Пише, че ако на отровен се даде старо вино с маточина, отровата няма да подейства. В безопасност сте, милорд.
	— Жалко само, че брат ми не е знаел рецептата.
	Тя се смръщи.
	— Според Мигинс всичко е станало съвсем бързо. Нищо не може да се направи в подобни случаи.
	Гарън съобщи, че е наел двайсет души, които ще дойдат със семействата си в Уеъръм.
	— Дано само имат дрехи и завивки. Но пак трябва да ги подслоним някъде. Колко работници не са женени?
	— Шестима.
	— Къде ще ги настаним?
	— Можем да пристроим казармените помещения, да направим една обща спалня.
	— Има ли възрастни сред тях?
	— Да, най-добрите занаятчии. Трима са.
	— Трябва да ги настаним отделно, не са длъжни да търпят дивотиите на по-младите.
	Докато Гарън разглеждаше някакъв трион, сър Лайл каза нещо на един от своите. Той кимна и изчезна. Къде, защо? Мери се смръщи. Не хареса сър Лайл от пръв поглед — взираше се в нея с презрение.
	Но скоро мислите й се пренесоха другаде: с Гарън трябваше да решат как и къде да настанят новите работници.


	Спускаше се нощ, топла и ясна. Гарън чу шум на поток и даде знак да спрат. Пейли намери полянка, достатъчно голяма да побере ездачите, конете и мулетата. Хобс заведе конете на водопой и се върна, тананикайки, животните послушно го следваха. Гарън се усмихна, докато гледаше как Дамокъл, този иначе своенравен жребец, кротко хрупа ябълка от ръката на Хобс. Гилпин разтовари мулетата, нахрани ги и ги отведе при поточето.
	Алерик уби два заека и Пейли се зае да ги пече на буйния огън, който бяха стъкнали. Мери понечи да помага, но разбра, че това е мъжка работа, седна със скръстени крака и запя. Вечеряха, после тя отново пя.
	— Гласът ти сякаш кара звездите да блестят по-ярко… — замечтано промърмори Пейли.
	— Ха! — настръхна от ревност Гарън.
	— Я виж оная звезда ей там, над Пейли — посочи тя. — Тъй блести, че кървясалите му очи светят в тъмното.
	Гарън се разсмя и я замери с оглозгана кост.


	Следващият ден беше слънчев и топъл. Пътьом спряха в малка странноприемница в селцето Кърси он Дейл, имаха още два-три часа път до Уеъръм. Гарън разпита дали някой е чувал за Черния демон и Възмездието. Всички бяха чували. Но никой не знаеше кой е Демонът… или не казваше.
	Гарън поръча бира за сър Лайл и го покани при себе си на пейката в странноприемницата.
	— Виждам, че един от хората ти го няма, Солан май се казваше.
	— Да, сви го стомахът. Като се оправи, ще се прибере в Уеъръм.
	Гарън отпи от бирата и избърса уста с опакото на дланта си. Погледна през тясното прозорче и видя някаква възрастна жена да води нанякъде вързано с въже прасе.
	Това за Солан май не беше истина…
	Сър Лайл стоеше неподвижен, дори очите му не мърдаха. Бавно остави чашата си на нащърбената маса и спокойно каза:
	— Вие май се съмнявате в мен. Аз съм ваш слуга, длъжен съм да ви бъда верен. Дойдох при вас със съгласието на краля и на канцлера.
	И така си беше. Гарън кимна замислено.
	— Ще ида да нагледам стоката — добави сър Лайл и измарширува навън.
	Когато по-късно Гарън излезе от таверната, чу тих стон. Машинално се спря и прошепна:
	— Мери?
	— Кажи къде е сребърното съкровище! Бързо, докато не съм й прерязал гърлото!
	Той бавно се обърна и видя някакъв мъж да стиска Мери с все сила, беше опрял нож до гърлото й.
	„Владей се, сега това е най-важното!“ — помисли си Гарън и процеди:
	— Ще ти кажа, но първо пусни момичето.
	— Ти какво, май ме взе за глупак? Такива като теб не държат на думата си. Ърл, покажи на джентълмена какво можем да му направим.
	Гарън усети как през дебелото наметало на гърба му премина острие на кама и се спря в кожата му.
	Личеше, че човекът зад него не беше кой знае колко смел, дишаше накъсано.
	— Не мърдай и Ърл няма да те намушка. Хайде, казвай къде брат ти е скрил съкровището.
	Мери тихо изписка и главата й клюмна, беше загубила съзнание. Мъжът разхлаби хватката си и изкрещя:
	— Тъпачка!
	Тя се строполи на земята.
	Когато мъжът се наведе да я вдигне, Мери най-неочаквано се съвзе, сви се като пружина и с все сила го изрита в слабините. Нападателят изпусна ножа, хвана се за чатала и се преви на две. Мери още веднъж го ритна, този път отстрани, мъжът падна на земята и заскимтя от болка. Тя грабна ножа му.
	Камата, опряна в гърба на Гарън, несигурно потрепна. Гарън се изви като камшик и стовари огромния си юмрук върху Ърл. После изкрещя:
	— Алерик!
	— Гарън, пази се! Зад теб е!
	Гарън светкавично се извърна, вдигна юмрук и с все сила удари третия нападател. Онзи се просна по гръб и повече не помръдна. Гарън се наведе и измъкна ножа от ръката му. Подритна разбойника, но той не даде признаци на живот. Изправи се и видя Алерик и сър Лайл да тичат с извадени шпаги към него. Междувременно падналият се окопити, изправи се и хукна към гората зад странноприемницата.
	Алерик се спусна да го гони, но Гарън го спря:
	— Остави го. Има още двама, с които да си разчистим сметките.
	Алерик прибра шпагата си в ножницата и отбеляза:
	— Добре се справихте, сър. Вие ли изритахте онзи негодник?
	— Не, Мери го подреди. — В съзнанието му изведнъж изплува оръфаното момче, то по същия начин се беше изскубнало от похитителя си. Той се смръщи, но бързо пропъди мисълта. — Аз само цапардосах ей този тук. И другия, ама май не му е било достатъчно. Познавате ли някого?
	Алерик и сър Лайл огледаха мъжете и поклатиха глави. Сър Лайл попита и своите хора, но никой не познаваше разбойниците.
	Гарън приклекна до онзи, който го заплашваше с нож в гърба. Не беше мъж, а дрипаво момче. Очите му бяха отворени, дишаше на пресекулки. Изстена и притисна с ръка главата си.
	— Кажи ми, Ърл, кой те нае? — попита Гарън.
	Момчето беше уплашено до смърт и трепереше като лист.
	— Не го познавам, кълна се, милорд.
	Гарън взе ножа и заплашително поглади острието му.
	— Ако ми кажеш, ще те пощадя. Кой те нае? Колко ти плати?
	Момчето отново поклати глава, без да откъсва очи от ножа, и изстена от болка.
	— Не знам, сър. Каза само, че ще ни плати, като ви убием и пипнем съкровището. Не познавам човека, не съм го виждал никога.
	— Как изглежда?
	— Не видях, държеше главата си наведена.
	— И ти се съгласи да убиеш човек, без да си взел и пукната пара?
	— Ха, защо не. Но мъжът даде по нещо, каза, че останалото ще получим, като свършим работата.
	Алерик коленичи до Гарън и пребърка момчето, но намери само три пенса в джобовете му.
	— Евтино са те купили.
	Гарън отиде при другия, който още лежеше, стенеше и се превиваше.
	— Кой те нае?
	Мъжът беше по-възрастен, но също тъй окаян като момчето, в очите му се четеше низост и безчестие. Гледаше с дива омраза Мери. Плю на земята и просъска:
	— Ще те убия, кучко, ще те удуша с голи ръце! Нищо че си жена!
	Мери изръмжа, направи крачка към мъжа и вдигна крак. Мъжът изскимтя и се опита да се претърколи встрани.
	Гарън се наведе и го фрасна в челюстта. Негодникът отхвръкна и се строполи в безсъзнание. Гарън погледна Мери, която още стоеше със заплашително вдигнат крак.
	— Май сгреших, трябваше да го поразпитам първо. Но нищо, ще ги закараме в Уеъръм, там ще ги разпитаме. Трябва да разберем кой ги е пратил. Мисля, че този дръвник знае.
	— Сигурно — каза Алерик и потри ръце. — Помните ли онзи френски бандит, който не искаше да каже кой го е наел да убие краля? Хубаво го подредихме! И тоя го чака същото.
	Гарън видя, че Ърл слуша, и нарочно подхвърли:
	— Оня беше страхливец. Докато му изтръгвахме ноктите, пищя. Мухльо, сякаш го колехме.
	Забеляза как младежът пребледня като платно — пролича си дори под мръсотията. Гарън се изправи, отупа ръце в крачолите си и рече:
	— Е, докато яздим, тия двамата ще имат време да поразсъждават за ноктите си.
	Вече поуспокоен, той се обърна към Мери, все още бясна и наежена:
	— Трябваше да стоиш при Алерик. Хайде, поеми дъх, успокой се. Преди време едно момче също като теб срита един подлец, ти сега се справи не по-зле. Имаш голям късмет — онзи дръвник можеше да ти пререже шията.
	Не се беше замисляла за това. Какви превратности! Бяха я заловили, докато отиваше при Гарън, за да му съобщи някаква глупава рецепта против хълцане.
	Тя като луда взе да опипва гърлото си.
	— О, господи, какъв ужас! О, господи…
	Кошмарният спомен за опряния нож блесна като мълния в съзнанието й. Притъмня й и се строполи на земята.
	Докато Гарън я носеше към Дамокъл, Алерик тихо разпореди:
	— Гилпин, Пейли, вържете тези негодяи, Гарън иска да ги разпита в Уеъръм. — После каза високо, за да го чуят пленниците: — Няма да си прибирам ножа, скоро ще ми потрябва пак. — Смигна на Гарън и му пошушна: — Браво, добре наплашихте малкия. Надявам се поне той да изплюе камъчето. Другият ми се вижда по инат. Гилпин, прибери коня на Мери. Сър Лайл, дръжте под око пленниците.
	Сър Лайл кимна. Изглеждаше ядосан. Но от какво? Дали защото искаха да ги убият, или защото не успяха да ги убият? Гарън не можа да прецени.
	Качи се на коня, като придържаше Мери до себе си. Изчака няколко минути и леко я пошляпна по бузата.
	— Хайде, ела на себе си. Каква героиня беше преди малко, а сега?
	— И сега съм героиня!
	Той облекчено се усмихна и пришпори коня.
	— Боже, наистина ли съм припаднала?
	— И още как! — Той подсвирна.
	— Не е честно. Ама аз… Изложих се.


>	Деветнайсета глава

	„Всичко можеше да завърши далеч по-зле“ — каза си тя и машинално отново докосна шията си. За да се разсее, се опита да си спомни една рецепта за лениви черва от билкарския алманах. Слава богу, всичко беше наред. С Гарън бяха живи и здрави и се прибираха в Уеъръм.
	Нямаше и седмица, откакто беше похитена от сър Холрик и хората му. Но споменът беше започнал да избледнява и Валкорт с всеки изминал час отстъпваше все по-назад в съзнанието й. Тя погледна нагоре, слънцето се беше скрило, облаците се сгъстяваха. Следобедният хлад я накара да потръпне. Придърпа наметката си и подкара Сатана редом с Дамокъл.
	— Как тези тримата са разбрали за съкровището?
	— Всички знаят, разчуло се е — сухо отбеляза Гарън. — Някой си е направил сметка, че може бързо да забогатее, и е наел тези отрепки. Нямал е време да си подбира хората.
	— А ако е бил някой от Уеъръм… някой, който е знаел къде отиваме?
	— Възможно е. Някой гнусен предател. Мразя до смърт предателите.
	Без да се замисли, Мери рече:
	— Видях сър Лайл да казва нещо на Солан и той изчезна.
	Гарън се извърна и я изгледа смръщено:
	— Подозираш сър Лайл ли?
	— Не знам… нямам му доверие.
	— Защо?
	— Не мога да го обясня. Може би погледът му… гледа ви странно.
	— Но аз съм му съвсем чужд. Вижда ме за пръв път, преценява ме. Лично кралят го е пратил все пак. — Гласът му изведнъж загрубя: — Теб закачал ли те е?
	— Не, но и мен гледа с неприязън.
	— От къде знаеш?
	— Я стига, винаги се разбира дали някой те харесва или не. Погледът му е като лед.
	— Може би не ти вярва. Може и той да се съмнява, че си свещеническа дъщеря. Ами ако си пратена да ме убиеш?
	— Това е лудост!
	— Да, бих могъл да ти извия врата като на пиле.
	Думите му я жегнаха. Ръцете я засърбяха, идваше й да го удуши.
	— Знаете, че нямам лоши чувства към вас. Запомнете го, Гарън.
	— Добре… добре.
	— Казвам го напълно сериозно.
	Той се поусмихна.
	— Май трябва да внимавам с теб, след като видях как опуха похитителя…
	Тя самодоволно вирна глава, а Гарън се разсмя.
	— Добре го подредих, а? — Замисли се и добави: — Баща ми ме е учил. Каза, че ако ритнеш един мъж там, с него е свършено. Каза ми го на шега, но излезе вярно. Днес го проверих, до този момент не бях пробвала — излъга безочливо. — И свърши работа! Успях да се докажа… пред вас и пред останалите. — Тя победоносно разпери ръце: — Доказах се пред света!
	Гарън се засмя, но сърцето му си остана свито. Боеше се за нея, макар опасността вече да беше преминала. Тя изглеждаше горда и доволна също като Гилпин, когато беше спънал с крак нападателя му в Марсилия.
	Но само миг… и това нежно същество можеше вече да го няма. Господи!
	— Е, доказа се пред света. Смелчага. Кажи ми честно, виждала ли си сър Лайл преди?
	Тя сви рамене и поклати глава.
	Можеше ли да се разчита на този човек? Дълбоко в себе си Гарън все още се колебаеше.
	Час по-късно те вече бяха в Уеъръм, а натоварените мулета бяха посрещнати с радост и ликуване. Двайсетината, наети в Уинторп, Гарън остави в разпореждане на Алерик. До една седмица щяха да пристигнат и семействата им. Докато построяха жилища, залата на крепостта щеше да е пълна до пръсване.
	Двамата пленници запряха в хамбара, малко преди вечеря Гарън тръгна натам. Мери го видя и настръхна.
	— Дайте ги на мен, знам как да изкопча от тях истината!
	„Колко е самонадеяна“ — помисли си Гарън и се усмихна.
	— Не, не е работа за теб. Алерик и аз ще се заемем с тези нищожества. Ако не проговорят, ще те извикам. Дадохме им няколко часа, през които да решат дали да рискуват ноктите си. Мястото е като тъмница — влажно и мрачно, надали ще искат да останат дълго там.
	— Но…
	Той я потупа по ръката и тръгна. Двамата с Алерик слязоха по стълбите, отключиха хамбара и осветиха с факла подземието. Пленниците лежаха върху купчина кална слама. Изглеждаха заспали.
	— Как мислиш, Алерик, готови ли са за една малка разкрасяваща процедура? — запита Гарън и гласът му отекна между каменните стени на зимника.
	Никой от двамата не помръдна.
	Гарън се смръщи, изруга и се спусна към тях.
	Бяха мъртви! И двамата бяха удушени. Въжетата още стояха увити около шиите им.
	Гарън продължи да сипе ругатни.
	— Изстинали са, Алерик. Някой ги е удушил малко след пристигането ни. — Той бавно се изправи на крака. — Сред нас има предател. Бог ми свидетел, ще понесе наказанието си!
	Запита се какво ли би казал Робърт Бърнъл.


	Бърнъл имаше да казва много, когато по време на вечерята Гарън му описа случилото се. Остави върху подноса костта от фазан и промърмори:
	— Странно, твърде странно… Още един предател в Уеъръм?
	— Очевидно, сър. Пленниците са мъртви и няма как да разбера кой ги е наел. Какво мислите за сър Лайл?
	— Сър Лайл? Не, Гарън, невъзможно е. Сигурен съм. Ако е той, значи ме е заблудил — а аз не се лъжа никога.
	— Тогава… да е някой от новите? Моите хора са с мен откакто свят светува. Други няма. Мигинс и Тапър щяха да ми кажат, ако са забелязали някой чужд да се навърта наоколо.
	Бърнъл се замисли.
	— Не може да е сър Лайл. Той сам поиска да се срещне с мен, когато разбра, че ще идвам в Уеъръм. Каза, че не е обвързан с никого, и предложи да стане ваш васал, каза, че ще ви служи предано. Кралят беше чул, че сър Лайл е твърд и честен мъж. Имаше и други добри отзиви. Аз не го бях виждал, но ми хареса, защото се държа с мен открито и говори ясно и прямо. По-скоро ще да е някой от хората му, не знам… Ако е самият той, значи съм се излъгал в преценката си. А ако е така, значи съм подвел Негово Величество.
	„Както и мен“ — помисли си Гарън.
	Бърнъл продължи да барабани с пръсти по масата.
	— Забелязах, че сър Лайл малко се смути, докато ми разказвахте как са ви нападнали. Беше ядосан и объркан.
	— Да, и аз го забелязах, когато пристигна с Алерик след атаката.
	Гарън премести погледа си върху сър Лайл: седеше до една от новите маси редом с тримата си помощници и похапваше фазан.
	— В Уинторп сър Лайл прошушна нещо на Солан и той изчезна — рече Гарън. — После каза, че го е свил стомахът. Вижда ми се съвсем здрав сега… — Млъкна за момент и сдъвка вкусно парче черен хляб, намазан с масло. — Мери му няма никакво доверие.
	— Мери? Незаконната дъщеря на онзи пастор? Няма доверие на един рицар?
	— Да, сър.
	— Глупости, въобразява си. Такива са обикновено червенокосите.
	Гарън извика:
	— Сър Лайл, елате при мен!
	Благородникът се подчини и зачака мълчаливо.
	— Къде беше Солан днес?
	— Солан? Вече ви обясних. Казах, че го заболя стомах, не помните ли? Натъпка се с боровинки, сви го стомахът и го пратих да полегне. Поспал под едно дърво и се оправил. И той като другите ми хора е доста стреснат от убийството на пленниците. Чудя се… кой ли го е направил?
	Гарън забеляза, че докато говореше, сър Лайл хвърли бърз поглед към Мери, тя беше седнала до Илейн и децата й. Лицето му беше безизразно, но в очите му се четеше подозрение… и още нещо. Какво? Гарън не разбра.
	Какво ли му се въртеше в главата? Би трябвало Мери да не означава за него нищо — абсолютно нищо.
	Сър Лайл обърна очи към Гарън. Удари с юмрук по дланта си — веднъж… втори… трети път.
	— Умът ми не го побира кой може да е удушил пленниците. Кой би могъл да го направи — тайно от вас, в собствената ви крепост, под носа ви! Ако ми позволите, с Алерик и Пейли ще разпитам работниците, които наехме днес. Някой от тях ще да е мерзавецът.
	Гарън кимна. Толкова нови хора пристигнаха в Уеъръм, можеше ли да знае какви са помислите им? Звучеше разумно. Той разпореди:
	— Добре, разпитайте ги.
	— Слушам, господарю. Но не разбирам как все пак убиецът се е вмъкнал в хамбара и е удушил пленниците.
	— Има два ключа за подземието — рече Гарън. — Единият беше у мен, а другият — у Алерик. Вечерта неговият липсваше. Някой го е взел тайно.
	— Подозирате ли някого?
	Гарън поклати глава.
	— Алерик ще говори с Пейли, Хобс и Гилпин. Може някой от тях да е забелязал нещо. Алерик е бесен, яд го е, че така лесно са го преметнали. Тапър и Мигинс ще разпитат хората от крепостта, докато ти и Алерик разпитвате новите.
	— Небрежността на Алерик можеше да коства и вашия живот, сър.
	— Истина е — обади се Бърнъл. — Докато не открием кой е сторил белята, ще се чувствам гузен пред краля.
	Гарън се обърна към сър Лайл:
	— Искам да разпитате и вашите хора, може да са чули нещо… да са видели някой да отива към хамбара…
	Сър Лайл се поклони сдържано, обърна се и се отправи към масата си. Гарън забеляза, че Мери го следи с поглед.
	Двамата с Бърнъл отпиха мълчаливо от новите чаши, които Мери беше купила от Уинторп, не внимаваше в пазарлъка и една дрипава старица й ги беше пробутала доста скъпичко. Но бирата беше силна и прясна и Бърнъл продължи да пие, втренчен в дъното на чашата си, острият му като бръснач ум пресяваше факти и обмисляше възможности. Помисли малко и се обърна към Гарън:
	— Гръм и мълнии. Нищо не ми идва наум. — Вдигна чашата си и я пресуши.
	Гарън го изгледа с почуда, не го беше виждал да се налива с алкохол.
	Бърнъл забеляза изненадата му.
	— Май взех да остарявам и да оглупявам… Тъй или иначе, дано сър Лайл да няма пръст в тази работа. Иначе кралят ще ме обезглави… и наказанието ще е заслужено! — Той млъкна за момент, после добави: — Далфо, нашият палач, е малко късоглед, но се надявам от два-три опита да ми уцели шията. В краен случай мога да се обезглавя и сам, ако ми услужи с брадвата. — Бърнъл въздъхна. — Ще пийна още, да се разсея малко. — Наля си бира, поразмисли и отмести чашата: — Не. Няма защо да се наливам. Ще открия предателя. Разкажете ми пак всичко. Поред.


>	Двайсета глава

	Гарън извади ножа си и прокара пръст по ръба на острието. После заговори, вгледан в едва забележимата капчица кръв, която изби на върха на пръста му:
	— Нападнаха ни неочаквано, бяхме неподготвени. Бяха трима, но не действаха съгласувано. Вече ви разказах как се спаси Мери.
	— Извадила е късмет, нищо повече — отбеляза Бърнъл.
	— Това проклето съкровище ме преследва на всяка крачка. Брат ми… среброто… Черният демон… Не ми излизат от ума.
	Бърнъл остави чашата си, въздъхна и поглади с длан масата. Беше нова-новеничка. Дъхът на прясно издялано дърво го пренесе в детството. Спомни си за майка си… и кой знае защо за метлата й… Това пък откъде му дойде? Той отново отпи.
	Мери се приближи до масата, на която се бяха разположили тримата мъже.
	— Сър — обърна се тя към Бърнъл, — тази вечер ще спите на истинско легло.
	— Браво — рече канцлерът и я измери с поразмътените си очи.
	Тя красноречиво изгледа чашата и почти празната бутилка:
	— Утре заран ще потърся в алманаха някоя рецепта за махмурлук.
	Той помисли и кимна:
	— Хубаво е, че умееш да четеш. Гарън ми спомена за алманаха. Дай да му хвърля едно око. — Наля остатъка от бирата в чашата си и я изпи до дъно. Насили се да проясни погледа си и видя девойката на няма и педя от себе си — стоеше с ръце на кръста и цялото й същество излъчваше неодобрение. Без да отмести оглед от неясния й силует, той рече: — Я виж, Гарън, предлагат ми лек за махмурлук. Колко мило. Бас държа, че момичето ни е взело за глупци, щом не разбрахме кой е удушил пленниците… Долни пропаднали пияници! Ама греши! Какво знае тя, пасторска дъщеря, зачената в миг на слабост и умопомрачение. Греши, казвам ти! Бързо я поправи!
	Гарън щеше да прихне, но се овладя и хвърли едно око на Мери иззад чашата си. Бърнъл не се беше излъгал: тя ги гледаше със суров укор — роля, която изобщо не й отиваше. Вместо да я успокои, той наля масло в огъня. Вдигна високомерно вежда и махна на Мери да се отдалечи.
	— Тя е просто жена, сър, не й обръщайте внимание.
	Просто жена?
	— Виното е замъглило разума ви, милорд! — сопна се Мери. — Справих се с нападателя си съвсем сама. Аз съм мъжко момиче. Героиня. Сам го казахте! Стегнете се и потърсете врага сред нас. Той седи тук, яде от храната ни и пие от бирата ни. И тайно ни се надсмива. Вземете се в ръце! Разобличете престъпника!
	Виждаше се как й се иска да изкрещи, че се съмнява в сър Лайл: беше изписано на лицето й. Гарън отпи още една глътка и се загледа в нея. Цялото й същество негодуваше. И как не — в този съдбовен момент двамата с Бърнъл просто се наливаха! Канцлерът даже хълцаше и беше почнал да плете езика си…
	Вместо да се извини, развеселеният Гарън я подразни:
	— Нали си умна, нали правиш списъци? Кой купи толкова много чаши, аз ли? Нали трябва да ги ползваме? И без това даде за тях сума ти пари на оная старица в Уинторп. — Приятно му беше да се шегува с нея. — Донеси още бира, момиче! И си дръж езика зад зъбите!
	Видя я как пламна от гняв — лицето й стана червено като плитките й. Каква гледка! Мери беснееше. Отвори уста, за да се разкрещи, но видя смръщеното лице на Бърнъл и се сдържа. Не беше толкова глупава. Обърна им гръб и се отдалечи. Гарън се усмихна, доволен от победата си.
	Но тя рязко се извърна и изкрещя:
	— Знаете ли какво? Нужникът е току-що варосан! Бял като сняг! Идете там, клякайте и мислете. Дано измислите нещо! Само гледайте да не се подхлъзнете! Защото тъй сте се наквасили… — Вирна глава като сърдито петле и тръгна да изпълни заповедта.
	Да мислят в клозета? Само това оставаше. Гарън се разсмя. Какъв остър език имаше малката. Видя как хората в залата се размърдват, бутат се, спорят и се смеят, готвеха се да отиват на работа. „Дано не вали…“ — помисли си разсеяно.
	Бърнъл взе парче хляб и го сдъвка, после отбеляза:
	— Умът ми не го побира. Свещеническа дъщеря! Би трябвало да е кротка и смирена. А как ни наруга! Че и къде ни прати! Поне мен трябваше да уважи, аз не съм кой да е… Хората се плашат само като чуят името ми. Аз съм канцлер на Англия! — Гарън печално кимна, а Бърнъл продължи да се горещи: — Какви дръзки думи! Само луд може да си ги позволи. Нужникът, дрън-дрън! Ама, Гарън, вие май изобщо не сте ядосан… като гледам, май дори се забавлявате. Или се лъжа… от бирата погледът ми е малко поразмътен. Както и да е: това вироглаво същество трябва да се вкара в пътя. Имайте грижата!
	Той да я превъзпита? Как?
	Бърнъл продължи:
	— Наложително е! И вие, приятелю, сте важен, макар и не колкото мен. Аз все пак съм кралски пратеник, най-близкият човек на Негово Величество. Аз казвам какво да прави и аз знам всичко — мислите му, тайните му… Не, Гарън, не! Това момиче трябва да се вкара в пътя!
	Гарън кимна.
	— Така е, трябва й малко дисциплина. Ще я науча на покорство… но как? — Той се взря в чашата си. Нещастник! Вместо да върши работа, пиеше, за да угоди на Бърнъл. Погледна към сър Лайл, който шушукаше със Солан. Какво ли си говореха? Остави Бърнъл да клима над чашата си и излезе. Изля няколко ведра върху главата си, за да я проясни, и тръгна да търси Мери. Тапър му каза, че видял господарката да отива към тъкачната. Господарката? Хайде де! Май тази опърничава червенокоска наистина беше вещица.
	На прага на тъкачната стоеше Мигинс със скръстени ръце.
	— Мери ли търсите, господарю?
	Той кимна.
	— А ти от къде цъфна? Стоиш тук да я пазиш ли?
	Мигинс се почеса по главата, а Гарън се запита какво ли се върти в нея.
	— Защо да я пазя, тя да не е вчерашна?
	Думите на старицата го накараха да се замисли, истина беше, Мери си я биваше.
	— Тапър ми каза, че е тук.
	— Тук е, да. Мъчи се да оправи совалката на един от становете. — Мигинс скръсти ръце зад изпосталелия си гръб. — Няма да я закачате, нали, милорд?
	— Мислиш, че съм сърдит на малкото ти гълъбче ли?
	Старата не помръдна. Отклони погледа си, почеса се под мишницата и подръпна роклята си. Зад гърба й Гарън зърна Мери, седнала на застлания със слама под и плувнала в пот: в стаичката беше душно, а работата непосилна — тъкачният стан беше разбит, пък и не си знаеше годините.
	— Малката ми Мери е или бясна, или… — Мигинс смигна на Гарън — подквасена. Но пък от къде на къде подквасена, след като вие с канцлера изсмукахте всичко. Вместо да вършите работа… Виждам аз, не съм сляпа. Всичко виждам! — Тя притисна длани до слепоочията си и се втренчи в Гарън. — Виждам пред себе си един похотлив самец. Да се маха с неговите нечестиви помисли!
	Той хвана Мигинс под мишниците и я отмести, беше лека като перце. Но го хвана срам.
	— Хайде, иди да хапнеш… — рече смутено — и ме остави на мира.
	Влезе в тъкачната и мина покрай три жени, заети с шиене, нито една не вдигна поглед.
	Мери беше застанала на лакти и колене и се мъчеше с някакъв прът, който трябваше да се закачи за нещо, Гарън тъй и не разбра кое какво беше. Предпазливо сложи ръка на рамото й.
	— Ела с мен.
	Тя се стресна, удари главата си в пръта и изстена. После го изгледа смръщено.
	— Какво, дошли сте да ми кажете, че след два часа идва краят на света, и искате да ви донеса още бира, за да посрещнете смъртта с блажено безразличие?
	Той впи очи в нея.
	— Достатъчно ми наговори днес. Цял куп обиди… Ако смъртта дойде, ще я отпъдя с шпагата си. Хайде, млъквай и ела с мен.
	— Толкова сте пиян, че май сте се валяли в калта. Защо сте мокър целият?
	— Още няма кал. Но скоро може и да има, ако се съди по облаците. Полях се с няколко ведра вода… за ободряване.
	— Правилно. Ще ви трябва бистър ум, за да ме наддумате. — Малката вещица му се усмихна подигравателно.
	— Кажи на Мигинс да прати Борън. Той да оправи стана. Не е работа за теб.
	— И за него не е. Не можел, питах го. — Тя внимателно се изправи, отупа дланите си, сложи ръце на кръста си и го изгледа присмехулно. — Наистина ли сте обиден, милорд?
	— Аз не, но канцлерът — със сигурност. Мисли, че е време да се заема с възпитанието ти.
	— Възпитание? По дяволите. Никого не съм искала да обидя. — Тя се смръщи. — Е, можех да подбера и по-меки думи. Трябва ли да му се извиня? Надали утре ще помни нещо.
	— Канцлерът е прав, както винаги. Трябва спешно да се заема с твоето превъзпитание.
	Той кимна на останалите жени, които шиеха, тъчаха и… слушаха. Улови Мери за ръка и каза:
	— Хайде, тръгваме.


>	Двайсет и първа глава

	— Дисциплина! — повтаряше той натъртено. — Ред и дисциплина, това трябва!
	Вървеше през двора и я дърпаше след себе си.
	— Дрън-дрън — подигравателно каза Мери. Налагаше се да подтичва, за да се изравни с него. — Поне вече не фъфлите, което е добре. И какво толкова спешно имате да ми казвате?
	Той рязко спря, защото му се изпречи едно от кучетата. Мери почти се блъсна в него.
	— Мислих си за това как се преобрази крепостта. Всичко се оживи, хората се трудят от зори до мрак. Чуй как звънтят чукове и триони, чуй препирните и глъчта.
	— Да, и песните, и смеха… Скоро ще завали, да се прибираме.
	— До седмица ще пристигнат жените и децата на работниците. Ще ги настаним в залата, нали? Говори с Бълик, кажи му, че имаме да храним два пъти повече гърла.
	— Вече говорих с него. Част от хората ще ловуват всяка сутрин с Алерик. Как мислите, кога кралските пратеници ще се върнат от Радсток и Фърли?
	— До три дни, ако всичко е наред. Дано крепостите не са пострадали. Надали биха могли да устоят, по-слабо защитени са от Уеъръм.
	Трите кучета залаяха като побеснели, той се обърна и видя Айво да им подхвърля кокали.
	— Усещам някакво ухание в залата.
	Тя кимна:
	— Разхвърлихме розмарин и лавандула върху рогозките. Повече лавандула всъщност. За да отстрани тежкия дъх, с който е пропит каменният под. Колкото до нужника, той също ухае свежо. Препоръчвам ви го, на вас и на Канцлера. Може наистина да измислите нещо там, казах го на шега, но кой знае… Мисля, че предателят е сър Лайл. Тъй й не разбрах защо точно него пратихте да разпитва новите работници.
	Той само се усмихна на иронията й.
	Мери го сграбчи за ръкава:
	— Чуйте ме, Гарън, вие сте смел мъж и воин. Справихте се като на шега с нападателите. Но сър Лайл е негодник. Чувствам това с всяка фибра на тялото си.
	Той я изгледа учудено.
	— Няма как да разберем, Мери. Дано да не си права, защото сър Лайл ми трябва, той и хората му. Чудя се само как нашият почитаем канцлер все още те мисли за свещеническа дъщеря. Ясно е, че не си. Ти си от благородно потекло.
	— Канцлерът мисли онова, което се полага. Повечето хора правят така.
	— Той ми е заръчал да те вразумя. Хайде, идвай. — Хвана я за ръка и я дръпна зад един наскоро ремонтиран навес за сечива. Приближи я до себе си и сложи пръст на устните й. — Тихо. Слушай сега — не знам как трябва да те възпитавам, но ако правилно съм разбрал канцлера, май трябва да ти тегля един хубав бой.
	— Не!
	Той се усмихна.
	— Няма. Но ако той продължи да мисли, че си свещеническа дъщеря, може да те отведе в Лондон, за да те накажат там. — Беше глупост, но, изглежда, подейства. Мери се сепна. — Канцлерът е човек с висок пост и много отговорности. Има право, поне за една вечер, да се разтуши от грижите си. И той е човек все пак. А ти…
	— Няма да позволите да ме отведе в Лондон, нали?
	Дожаля му за нея, но играта трябваше да продължи. Той сви рамене:
	— Никой няма да ме пита. А и не знам какво ще решат да правят с теб там… Виж, да заблудим Бърнъл, че съм те наказал аз. Ще се държиш за дупето и ще охкаш, все едно, че си яла бой. Да те види канцлерът и да му мине яда. После всичко ще е постарому. Става ли?
	Гарън едва не прихна, докато тя угрижено и задълбочено мислеше.
	Най-сетне Мери кимна:
	— Е, добре. И вече ще внимавам какво говоря. Не искам да се разделям с вас, Гарън.
	— Значи ще си държиш езика зад зъбите?
	Тя кимна.
	— Добре. Да тръгваме.
	Прекосиха вътрешния двор, пълен с хора. Мери се търкаше отзад, а Гарън тайничко се кискаше.
	— А, и още нещо, Мери. Не си прави шеги с канцлера дори и зад гърба му, защото той вижда и чува всичко.
	Дворът беше утихнал. Чукове, крамоли, детски викове, кучешки лай — всичко беше замлъкнало. Само една крава измуча, колкото да подчертае пълната тишина наоколо. Всички очи бяха вперени в Гарън и Мери, само козата равнодушно дъвчеше кожения ремък, с който беше завързана.
	Мигинс се спусна към тях, мършавото й тяло трепереше от възмущение. Още малко и щеше да замери Гарън с нещо.
	„Браво“ — помисли доволно той. Това се искаше.
	Мери продължи да охка и да се разтрива отзад.
	Мигинс заплашително размаха костеливия си юмрук.
	— Срамота, милорд! Да посегнете на това беззащитно същество. Голям мъж, да биете малката ми пчеличка! Май и вие сте побойник и грубиян като брат си.
	— Беззащитно същество? Няма такова тука. — Гарън се огледа предизвикателно.
	— Мигинс греши, Гарън. Не съм беззащитна, мъжко момиче съм.
	— Да, и при това вече добре възпитано.
	Мигинс се развика:
	— Тя може и да се перчи, но е жена. Да не сте бъркали под полата й? Няма начин, млад сте и кръвта ви кипи. Знам аз, докато бях млада, моят Ълрик все посягаше. И после ставаше кротък като агънце…
	Гарън се вгледа в нея, пообъркан от чутото.
	— Трудно ми е да си го представя, Мигинс. Кога е било това, миналия век ли?
	— Все едно кога. Няма да закачате момичето. С вашето безсрамие… Бива ли така?
	— Стига, Мигинс, всичко е наред. Гарън малко ме понатупа, но няма да умра. А пък някой ден ще му го изкарам през носа.
	Театърът беше започнал да й харесва. Тя пак разтри дупето си.
	Някой се разсмя, след него и други.
	— Ще се пукна от смях! „Малката ми пчеличка!“ — смигна й Гарън и я потупа по бузата. — Е, хората видяха каквото трябва, иди сега и се извини на Бърнъл. След толкова бира нищо чудно наистина да се е усамотил в нужника. Хайде, нали си добро момиче. Иди и го потърси.
	— Вие какво, сега ще ми се умилквате както Ълрик на Мигинс ли?
	Гарън остана с отворена уста. Мери се обърна към Мигинс:
	— Май всички мъже първо бият, а сетне тичат след полите ни.
	Дворът се разтресе от смях.
	Мигинс рече:
	— Е, какво толкова. На мен това даже ми харесваше…
	Пред очите на всички Гарън придърпа Мери и заплашително й рече:
	— Не съм приключил. Ела в леглото ми да довършим наказанието.
	Мери въздъхна:
	— Има само едно легло и то е за канцлера.
	Нищо не пречеше Гарън да изрита Бърнъл от креватчето му. Или можеше да направи друго…
	— Ако разпоредя, до довечера ще сглобят още едно легло. Съгласна ли си?
	— Не, няма да има време.
	Малката беше голям инат.
	Хората се кикотеха и си шушукаха, чудесно, това се искаше. Но Гарън се помъчи да смени темата.
	— Ей, че си упорита — извика, за да го чуят всички. — Толкова малка, а толкова проклета!
	Мери сви устни, но разбра закачката.
	— От вездесъщата лейди Ан ли си се научила? — продължи той.
	— Не, от майка ми. Тя е в манастир.
	Слаб лъч светлина в тъмното й минало, но и това беше нещо. Майка й… божия служителка? Той почака, но Мери само поклати глава и не добави нищо повече.
	— Упорита си като тези мулета! — Гарън се врътна и закрачи към казармата. Там десетина души мълчаливо и съсредоточено режеха дъски, като често поглеждаха надвисналите облаци. Бързаха да изпреварят дъжда.
	Мигинс, повярвала на измамата, състрадателно потупа Мери, оправи й плитките и приглади полата й.
	— Хайде, ще ми кажеш ли най-сетне коя си и от къде идваш? Рано или късно младият господар ще поиска да узнае. Кажи сега, за да си готова с отговора. Рано или късно ще трябва да изплюеш камъчето.
	— Младият господар ще почака.
	Зад Мигинс се бяха скупчили разтревожени жени. Съчувстваха й, че Гарън я беше натупал. Милите!
	Мигинс рече:
	— Чуй ме, Мери, той е мъж, твърд и суров. Знаеш го. — Тя помисли и добави: — Но пък и ти не се даваш лесно, нищо че си мъничка.
	Всички жени закимаха.
	— Знам, Мигинс, знам, че Гарън е див. Казвала ли съм обратното?
	— Каза нещо такова… Все едно. Слушай, мъжете са си мъже. Пият, за да се отпуснат. Като изтрезнеят, всичко им върви по-добре.
	— Явно на канцлера доста му се е насъбрало…
	Мигинс кимна.
	— Да. Ние се разтушаваме с едно, а мъжете с друго. Всеки с навиците си.
	— Моят Ерик пък не пиеше, той преяждаше… — вметна тъжно Илейн и въздъхна. — А не му личеше, беше съвсем слаб, милият.
	— Ако е за ядене, и аз ям — намеси се и Талия и почерпи с бадеми от купата, която стискаше в месестите си ръце. Женската компания се развесели.
	Мери подритна едно камъче.
	— Освен с ядене има ли какво да се разтуши една жена?
	— Как ще има, като от мъжете не можем да се вредим за пиене! — подвикна Лайзъл, заета да разчепква голямо сиво валмо.
	Всички се закикотиха, включително и неколцината присламчили се работници.
	Мигинс каза:
	— Ама и ние сме едни квачки! Стане ли нещо, писваме и ревем. Да сте видели лорд Гарън да се вайка? Да кърши ръце? Или да рони сълзи на рамото на Алерик?
	Мери въздъхна и отново потри дупето си.
	— Гарън е мъж.
	Мигинс каза:
	— Лорд Гарън е добър, за разлика от брат си. Има чисти мисли и добро сърце. Е, млад е още, но е мъжко момче. Грижи се за нас. Вижте как всичко се оживи, как се съвзе Уеъръм. Е, пийнал е една-две чаши… Нищо не е в сравнение с човещината му.
	— Ти го изкара почти светец. — Мери тръгна към тъкачната, но се спря. — Значи с Ълрик си се гушкала…
	Мигинс й отвърна с широка беззъба усмивка.
	— Аха.


	Час по-късно сър Лайл и Алерик докладваха на Гарън, че Ронсард, ковачът от Уинторп, е забягнал с един кон и с цялото си имущество.
	— Чудя се — замислено каза Бърнъл — дали Черният демон ще му пререже гърлото, като разбере, че не се е справил с мисията си.


>	Двайсет и втора глава

	Пратениците на Гарън се върнаха с добри новини. Нито Фърли, нито Радсток бяха нападани. И сър Уилс, и сър Грегъри не знаеха нищо за случилото се в Уеъръм. Изпращаха дузина мъже за помощ при ремонтите, което беше добър знак: признаваха суверена си.
	На мъжете беше разпоредено да майсторят легла и те веднага се заеха с работата.
	Гарън беше застанал при бойниците и се радваше на късмета си. Не бяха минали и две седмици откакто влязоха в тази призрачна крепост, посрещнати от няколко отчаяни, полуживи и дрипави хора, напомнящи сенки. Сега заедно със спътниците на Бърнъл в залата се веселяха около шейсет и пет души и вдигаха наздравици. Чашите от пазара в Уинторп свършиха добра работа и дори се оказа, че не бяха на загуба, както мислеха.
	— Много са здрави — му беше казала Мери, — нямат счупване. Ще служат с години. Пък и направихме добро. Старицата едва не се разплака от радост, като разбра, че ще й изкупя стоката. Двамата с мъжа й чак ми попяха и потанцуваха, толкова бяха признателни.
	На Гарън му идваше да прихне. Докато погледът му се рееше над равнината между гората Глен и Уеъръм, той си помисли, че отдавна не се е чувствал така добре.
	Вечерта в залата вече стояха четири нови маси и осем здрави и хубави пейки, щяха да издържат поне сто години, това беше сигурно. Залата не тънеше в мрак като преди, и то не защото беше ярко осветена от факлите: грееше от усмивките на хората. Туптяха щастливи сърца, гърдите дишаха с лекота, погледите блестяха.
	Колкото до нужника… не пречеше да се възползва от препоръката на Мери, знае ли човек къде ще го осени прозрението…
	Заедно с Бърнъл трябваше да потеглят сутринта за Фърли, а после да продължат към Радсток — още половин ден път. Гарън не искаше да напуска Уеъръм и се зае да разубеждава Бърнъл. Щом сър Уилс и сър Грегъри им бяха пратили хора, значи признаваха върховенството му. Което пък означаваше, че могат да отложат пътуването.
	Бърнъл се пресегна и бодна с ножа си парче печено заешко, после отбеляза:
	— Това, че крепостите не са нападани, е добре. Демонът явно мисли, че съкровището е тук, и не го търси другаде. Това, че ни пратиха хора, също е добре. Значи подвластните са ви покорни. Но ще е най-добре лично да се видите със сър Уилс и сър Грегъри и да приемете васалитета им.
	Нямаше измъкване. Гарън промърмори:
	— Мисля, че няма да срещнем съпротива. И да им е минавало през ум да се делят, няма да посмеят. Надали някой ще се престраши, особено във ваше присъствие. — Той заподхвърля ножа си от ръка в ръка, изпитваше сръчността си. — Ако не бях толкова зает тук, с удоволствие бих подхванал сър Грегъри. Чувал съм, че по характер бил доста чепат. Няма начин в бъдеще да не ми създаде проблеми. Ще е добре да му покажа кой съм. Знаете, че обичам да се бия. С краля се дуелирахме чудесно и все го надхитрявах — просто се мушках под шпагата му. Той, разбира се, можеше да ме срита, но беше джентълмен.
	— Гледах ви веднъж как се биете. Кралят тъй ви цапардоса, че ви запрати в храстите. Много е силен и е жилав като камшик.
	Гарън си спомни как после два дни ходи като пребито псе.
	— Аз още не се бях научил да се пазя, сега съм пъргав като дива коза.
	— Добре, но не ви ли омръзна да се дуелирате? Нали съвсем скоро се бяхте били… заради някакво отвлечено момче?
	— Там малко се поизложих, изпуснах главатаря им. Конят му беше под ръка, оня се метна на седлото и отпраши. Кое ли ще да е било момчето… Тъй ценно, че да го отвлекат?
	— Като се прибера в Лондон, ще разпитам. — Бърнъл отпи глътка бира и се оригна.
	Гарън помълча малко и добави:
	— Чудя се дали още е живо. Надали. Оставихме го само, а светът е пълен с лоши хора. Жалко, беше куражлия малкото дяволче.
	Бърнъл посочи Мери: малкият Айво й разказваше нещо, а тя се смееше.
	— Казахте, че сте й дали добър урок. Браво. Жените трябва да се потупват, за да свикнат да мерят думите си. Макар че и това невинаги помага. — Бърнъл въздъхна. — Жените са си жени. Такава е природата им. Но пък не можем без тях. Ето, да вземем и кралицата — Нейно Величество мърка пред нея като котенце.
	Гарън се засмя, сдъвка парче хляб и погледна към Арно, новия им мелничар. Той се беше надвесил над чинията, топеше големи залъци и ги нагъваше. Разбираше си от занаята — брашното му бяло като сняг, нямаше и песъчинка да ти скръцне по зъбите.
	— За какво мислите, Гарън?
	Той сви рамене.
	— За жените. Достатъчно е да ме слушат. Не ме е еня за природата им.
	— Жените винаги ли ви се подчиняват?
	— Да, когато търсят удоволствия.
	В съзнанието му изплува пухкавото личице на лейди Бланш, една от куртизанките, която често го навестяваше в полунощ и гъделичкаше с целувки корема му. Той потръпна от спомена.
	Бърнъл стисна устни.
	— Говорите за плътта, милорд.
	— Като всеки нормален мъж, сър, и аз намирам плътските наслади за доста привлекателни.
	— Млад сте — кисело промърмори Бърнъл. — Ако трябва да съм откровен, завиждам ви. Но има и по-важни неща от тленните бесове, особено когато човек вече е на възраст.
	„О, да, по-важни неща има винаги…“ — помисли си Гарън. Спомни си как Мери се пазареше с един търговец на кожи в Уинторп и се засмя. — Понякога жените са по-оправни от нас. Има неща, в които никой не може да им съперничи.
	— Учуден съм, че вашето незаконородено протеже прави списъци като кралицата.
	Неговото протеже? Дали Мери в този момент се разсмя, или така му се беше сторило?
	— Може би повечето грамотни жени също го умеят.
	— Според канониците жените по принцип са безполезни същества. Ролята им е да раждат деца, нищо повече. Какво, не сте ли съгласен с мен? Или с канониците?
	— Безполезни същества… Само отшелник би могъл да се съгласи с това твърдение. Виждали ли сте как красиво пише Мери? Как напътства хората? Как Алерик я търси за съвет? Как всички — и жени, и мъже, я уважават и й се подчиняват? А с билкарския алманах ще стане и лечителка. Няма безполезни същества. Всички имат място под слънцето.
	Бърнъл сдъвка още един къс заешко месо, от което покапа гъст мазен сос по брадичката му. Мина му през ум за дневника на една истинска вещица, Елеонора Акитен, крал Хенри я беше държал в тъмница до края на живота й. Дългото й житие беше пълно със сатанински деяния — убийства, интриги… нямаше низост, на която тази жена да не беше способна. А едновременно с това беше писала и поезия!
	Но пък кралица Елеонора? Тя също пишеше и четеше. Правеше списъци, камари от списъци, всеки от тях полезен и правилен. Съветваше краля. Даряваше го с ласки и когато бяха насаме, го целуваше като малка палавница.
	— Отваряйте си очите, Гарън — промърмори. — Някой ден тази малка червенокоска може да ви изрита от Уеъръм и да заеме мястото ви.
	Гарън се усмихна, погледът му беше като залепен за Мери. Тя беше седнала до Борън, говореха си за станове. Измитата й коса блестеше като злато под светлината на факлите. Сапунът на пазара в Уинторп беше твърде скъп и тя приготви домашен, като се прибраха в Уеъръм. Жасминов сапун, ухаеше божествено.
	Че жените не са безполезни същества, беше повече от ясно. Че няма да се променят — също. Нежни в леглото, досадни в кухнята. За да се отърве от натякванията им, човек или трябваше да избяга някъде далеч, на война, или да си пререже гърлото.
	Но нима мъжете нямаха трески за дялане? Алчни за пари… грабеха, убиваха…
	Диваци. Като господарите на Фърли и Радсток, особено сър Грегъри.
	Май трябваше да му натрие носа, за да не кривва встрани.
	Хм. Май и за жените важеше това правило.


>	Двайсет и трета глава

	Вечерта Гарън не можа да заспи. След като загуби три поредни партии шах от Бърнъл, се просна на пода в залата и дълго се въртя, но не можа да мигне от гръмогласния хор на хъркащите наоколо. Събуди Гилпин, който можеше да спи и при топовни гърмежи, и двамата примъкнаха пухените дюшеци в господарската спалня. Там обаче ги пресрещна дуетът на Бърнъл и прислужника му Дилкин. Ръмжаха като мечки и сякаш се надпреварваха.
	На сутринта, прозявайки се и с размътени очи, Гарън тръгна на път заедно с Робърт Бърнъл и с десет въоръжени до зъби мъже. Алерик остана да пази крепостта.
	Мери ги изпрати с поглед, докато се скриха в гората Глен. Двамата с Алерик бяха застанали на бойниците. Гарън просто й беше кимнал за довиждане, а на Алерик беше връчил дълъг списък със задачи за деня, чакаше ги работа.
	Утринното слънце грееше ведро и се отразяваше в плешивото теме на Алерик.
	— Изглеждаш ми угрижен, драги. Чудиш се дали в Радсток или Фърли няма да се опълчат срещу Гарън? Хората, които сър Уилс и сър Грегъри изпратиха, ми се струват достатъчна гаранция. Чувстват се добре и работят с желание. Или мислиш, че са пратени да ни шпионират? Да разберат слабите ни места?
	— Не, но е добре, че Гарън взе Робърт Бърнъл със себе си. Няма здравомислещ човек, който да се опълчи срещу крал Едуард. Сър Грегъри, това наперено петле, има много амбиции и малко ум, но Гарън ще го сложи на мястото му. Не, хората, които са ни пратили, не са шпиони. Кротки и работливи са, а ако се наложи, могат и да боравят с оръжие. Това е добре за нас. От Хобс научих, че и сър Уилс, и сър Грегъри се зарадвали на новия господар — имат право, не е луда глава като брат си. Пейли и Гилпин ще поприказват с народа в Радсток и Фърли, ще бъдат посрещнати радушно, сигурен съм. Особено като са с Бърнъл. Не се тревожете, господарке. Гарън може и да е млад, но е силен и умен. На колко неща ме е научил, докато бяхме заедно! На него може да се разчита. Сече му умът. И е благороден — като Свети Симиан, който дал сандалите си на един просяк, но после наранил босите си ходила и скоропостижно починал. Не ме питайте каква е поуката…
	Мери се запита защо този Симиан просто не е превързал раните си.
	— Как стана военачалник?
	— А, това е дълга история. — Лицето на Алерик се оживи. — История с крадлив търговец, крава и озлочестена циганка. Друг път ще ви я разкажа. Да мислим за това, което ни чака днес. Дано в Радсток и Фърли всичко мине добре. Ако сър Уилс и сър Грегъри имат поне капка ум, трябва да се държат за Гарън, казвам ви… Вижте какъв хубав добитък купихме. Петдесет глави! Гарън нареди аз да ги избера, защото разбирам от животни. Баща ми беше скотовъдец и аз от малък научих доста неща. Знам как да помагам при раждането на теленца, мога да доя… Нека животните се напасат на воля. Довечера ще ги приберем, ще вдигнем моста и ще залостим здраво портата. Жените ще издоят кравите и ще се налочим до насита с топло мляко. Нямаме войници, но поне работници вече има достатъчно. Малко по малко всичко си идва на мястото… — Той разтри рамото си, вчера беше пренесъл купища дърва. А и не беше първа младост.
	— Боли те, а? След толкова работа… Ще погледна в билковия алманах за някой лек.
	Билки, за една нищо и никаква преумора? Това момиче май не беше с всичкия си. След сражения се прибираше смазан и окървавен, беше свикнал с болката. Понечи да възрази, но само й благодари и продължи да разтърква рамото си.
	Мери добави:
	— Да си прегледаме задачите и да решим от къде да започнем.
	— На мен Гарън не ми е оставял списък, има само един за вас — рече Алерик.
	Какъв списък, той не можеше да чете. Мери каза делово:
	— Все едно. Ще ти прочета моя и ще си разпределим задачите.
	Писмеността за Алерик беше тайна, заключена със седем печата. Той с възхищение огледа нанизите от красиви и загадъчни черти, колелца и камшичета, за някои богоизбрани те дори имаха и значение. Изслуша, сумтейки, прочетеното от Мери, после двамата се заеха да кроят планове. Бяха като деца — възбудени и радостни, изгаряха от нетърпение да се заемат с работа. До връщането на Гарън всичко трябваше да е наред — както е било винаги. А и очакваха три нови семейства в края на седмицата.
	Час по-късно Алерик потърси Мери и й каза:
	— Говорих с мелничаря Арно. Тук е с жена си, тъста си и трите си деца. Пратих му помощници, сега се мъчат да оправят воденичното колело.
	Мери кимна:
	— А аз хвърлих поглед в билкарския алманах. Стрих върбинка, еньовче и маточина и ги накиснах в топла вода. От извлека приготвих мехлем. Ще те намажа, за да ти мине рамото. Хайде, ела с мен горе в стаята.
	Той се подчини. Девойката му нареди да свали наметката си. Тялото на Алерик беше покрито с белези.
	Тя си затананика и се зае да разтрива с благоуханния мехлем рамото му. Алерик сумтеше и пъшкаше.
	Не мина много време и болката понамаля. Мери щеше да се пръсне от гордост. Е, мъжете щяха да се подиграват на Алерик, но нищо, какво пък толкова.
	Славата на лечителката се разнесе моментално и до вечерта при нея се изредиха половината хора от крепостта. Навсякъде се носеше дъх на билки, а Мери се разтревожи: маточината й почти свърши. Трябваше да мисли с какво би могла да я замени.
	Следобед, докато сипваше на Алерик говеждо със сос и хляб, тя му каза:
	— Пращай ми болни хора, трябва да се упражнявам. Но ще трябва да засадим и билки, вече нямам почти никакви треви.
	Тя се замисли. Умуваше над поредния списък, този път — с билки. Алерик въздъхна: по всичко личеше, че му предстои дълъг ден. Замисли се, защото трябваше да отдели хора за садене на треволяци. Тази Мери! Но щом трябваше…
	Малко след разсъмване на другия ден Мери се събуди от тревожни писъци, шум и вайкания. За пръв път от много време беше спала добре. Заедно с Илейн, Айво и Еръл се бяха излегнали на новото ложе на Гарън. Беше меко и топло, при нозете им се бяха свили кучетата.
	— Наспи се добре, детето ми — й беше казала Мигинс, — няма защо да слушаш хъркането ми.
	Илейн и децата още спяха. Тя леко ги докосна и стана. Навлече бързо една от роклите на лейди Ан, обу се, уви се с наметалото си и хукна към вратата. Илейн се събуди от шума и замига сънено.
	— Нещо става! — извика Мери през рамо, докато излизаше. — Май Черният демон пак е тук! Бързо, Илейн, облечи се и тичай в залата. Пази децата! Внимавайте!
	Трите кучета хукнаха след нея.
	В голямата зала беше стълпотворение. Поне трийсетина жени, стреснати от крясъците, бяха вперили очи в потъмнелите греди на тавана, виеха и кършеха ръце и горещо се молеха. Една от тях зърна Мери и изпищя:
	— Врагът се върна! Ще ни изколят, ще ни изкормят… Господи!
	Последва я цял хор стенания.
	— Черният демон! Пак е тук!
	— Кой ще ни защити, войниците са с лорд Гарън! Обречени сме!
	Мери се качи на една маса, махна с ръка и изкрещя гневно:
	— Тишина! Защо блеете, да не сте овце! Тук сме в безопасност. Алерик и хората му пазят входа. Пиле не може да прехвръкне в Уеъръм! Жени сме, но сме силни. Ще покажем на врага какво можем. Хайде, въоръжавайте се! Всичко, което може да троши кости и глави, ще свърши работа. Този път Демонът ще има да взема. Ще бяга презглава, за да спаси кожата си!
	Суматохата стихна. В залата се възцари мъртва тишина. После един по един отекнаха крясъци:
	— По дяволите Демона!
	— Ще го накълцаме на парчета!
	— Ще го гоним чак до Франция!
	— Ще го разкъсаме!


>	Двайсет и четвърта глава

	Всичко тежко и желязно от кухнята се разграби — съдове и ножове. Талия сграбчи гребло и хукна след останалите. В двора се събра настръхнала армия от жени и мъже — работници, въоръжени с дъски, чукове, бухалки, тенджери с дълги дръжки и ножове. Всички тръпнеха от възбуда. Малкото истински войници се бяха събрали при стълбата за бойниците, гледаха нагоре и чакаха заповед от Алерик.
	Отдръпнаха се, за да направят път на Мери. Тя изтича нагоре по стълбата и застана до Алерик на дъсчената платформа зад крепостната стена. Взря се надолу и видя сган от трийсетина души, водени от висок мъж с бляскава ризница върху черен плащ, беше възседнал катраненочерен жребец. Тя изстина. Черният демон!
	Страхът пропълзя като отрова в тялото й. Едно беше да говориш пред жените, друго беше да зърнеш очи в очи страшилището. Защо бяха дошли пак? Какво искаха? Среброто? Значи бяха разбрали къде е скрито, затова пак бяха тук!
	Войниците в Уеъръм бяха не повече от петнайсетина, останалите мъже бяха работници. Но всички щяха да се бият на живот и смърт, тя го знаеше. Както и жените. Обърна се и ги видя, скупчени в двора, стиснали оръжия, очите им блестяха, по лицата им се четеше мрачна решителност. Мери се почувства горда, че е жена.
	Войниците все още стояха долу. Какво ли беше намислил Алерик?
	Мостът беше вдигнат, а решетката — спусната. Слава богу, че беше още рано и не бяха извели добитъка, разбойниците щяха да го изколят.
	Мери вдигна глава. Паниката й беше преминала.
	До Алерик се беше снишил Хобс. Пропълзя тихо и повика войниците да се качат. Един по един те притичаха нагоре по стълбата и пълзешком заеха места по амбразурите. Колчаните им бяха пълни, а лъковете — с обтегнати тетиви, готови да обсипят със стрели неприятелите. Алерик се обърна към Хобс:
	— Само трима са с доспехи. Няма и кой знае колко стрелци, десетина най-много, строили са се зад конете. Целете хората и пазете животните — ще ни трябват по-късно.
	Алерик не смяташе да отпъжда Мери. Кимна й, за да я окуражи, и промърмори по-скоро на себе си:
	— Не е кой знае каква армия… Кучи син. Лесно ще му видим сметката.
	После изражението му изведнъж се промени. Лицето му застина в свирепа усмивка, той се изправи на бойницата и изкрещя тъй, сякаш искаше да срути зидовете:
	— Кои сте вие и какво искате?
	Мъжът на черния кон извика:
	— Чухме за нещастието, сполетяло Уеъръм. Вие ли сте последният защитник на тази руина и кое е момичето до вас? Чухме, че всички девойки били отвлечени. Има ли вътре болни… сакати… немощни? Пуснете ни и ще ви нахраним. Идваме с добро.
	Алерик се обърна към Мери:
	— Да му се не види, срещал съм този човек. Виждал съм и коня му, познах го по четирите кичура на копитата. Но не знам как се казва. Налетяхме на него в гората Кландър на път за Уеъръм. С още трима мъже бяха отвлекли някакво момче. Гарън го освободи, дуелира се с похитителя, но онзи се изплъзна, негодникът. И ето го пак тук. Дали не е Черният демон? Или слугата му?
	Мери също беше познала гласа и коня на пришълеца. Но тя знаеше и името му, както и името на господаря му. Знамето на същия този господар се вееше в ръцете на оръженосеца — черни орли над купчина кости. Флагът на Джейсън Бренан!
	Трябваха й няколко мига, за да се успокои. Всичко беше наред. Сър Холрик само щеше да точи лиги пред дебелите зидове на Уеъръм.
	— Ще му кажеш ли, че си го познал?
	Алерик поклати глава.
	— Не. Гарън ме е учил да действам с изненада. Ще изчакам следващия ход на противника. — Лицето му пак доби свиреп вид и той изкрещя: — Няма да ви пусна! Вие опустошихте това прекрасно място. Вие изклахте мъжете и отвлякохте жените, вие ограбихте покъщнината. Вие скитахте из околните гори и ни дебнехте. Искахте и шепата останали живи да измрат от глад. Няма да ви дадем шанс този път!
	Сър Холрик извика:
	— Никога досега не съм бил тук. Моят господар, графът на Ексмаут, чу за сполетялото ви нещастие и ме прати при вас. С лорд Артър бяха много близки. Като чу за случилото се, графът се покруси и ме прати тук на помощ.
	— Празни приказки — каза на Мери Алерик. — Ясно е, че Черният демон не знае за връщането на Гарън в Уеъръм. Пратил е тези тук, мислейки, че ще заварят неколцина изпосталели дрипльовци или дори призрачна крепост, пълна с разлагащи се трупове.
	— Мислиш, че са дошли, защото са узнали къде точно е скрито съкровището?
	— Сигурно.
	Алерик се обърна и огледа двора, където се беше сбрала цяла тълпа — мъже и жени, въоръжени с ножове и бухалки, колове и чукове. Свъсените им погледи хвърляха искри. Тълпата беше като свит на кълбо див звяр, въздухът сякаш беше изпълнен с мрачна решителност. Нямаше страх — лицата бяха изопнати, главите — вдигнати.
	Кое беше чудото, превърнало този кротък народ във войска? Алерик разбра — причината беше гласът на Мери.
	— Който и да е негодникът, не е добър лъжец — каза й. После се надвеси навън и извика: — Графът на Ексмаут? Приятел на лорд Артър? Не съм го чувал. Хубаво, че иска да ни помогне, но къде е помощта? Не водите ли мулета, натоварени с храни, с покъщнина?
	— Оставили сме ги да пасат в гората Глен. Кое е момичето до вас? Изглежда ми познато. Как се казва?
	Мери се вцепени. Алерик погледна надолу и извика:
	— Тя е незаконна дъщеря на един свещеник. Няма откъде да я познавате.
	— Като я видя отблизо, ще разбера. Само ме пуснете.
	Мери се извърна и закри лицето си с наметалото.
	Алерик изкрещя:
	— Как ще ви пусна, за глупак ли ме мислите? Какво, искате да довършите клането ли? Махайте се! Този път и задната порта е залостена. Не ни трябва помощ от графа на Ексмаут. Вървете си!
	Сър Холрик се извърна и едва забележимо даде знак. Изсвистя стрела и прелетя на косъм от Алерик, но той вече се беше снишил и беше дръпнал Мери на безопасно място до себе си.
	Тя се разтрепери като лист, не можа да се сдържи — това, че сър Холрик я беше познал, и стрелата, която за малко не прониза в сърцето Алерик, й дойде твърде много. Господи, ами ако го беше уцелила?
	Сър Холрик изкрещя:
	— Проклет идиот, пусни ни да влезем! Не сме дошли на разходка, трябва да изпълним заръката на господаря си. Не ни ли пуснеш, мисли му! С теб е свършено!
	— Питам се дали графът на Ексмаут изобщо знае, че сте тук, сър! — извика Алерик, като се прикриваше зад бойницата. — Я ми кажете името му?
	Изсипа се дъжд от стрели. Алерик закри с щита си Мери, вдигнаха щитове и войниците, приклекнали на дъсчената рампа зад бойниците. Той тихо им разпореди:
	— Не мърдайте. Рано е. — Притаи се като котка, без да откъсва очи от нападателите. Слава богу, никой от защитниците не беше пострадал. Тук-там тихо се чуха солени ругатни, които го развеселиха и го окуражиха отново да се провикне: — Какво ще правите, като свършите стрелите? Казах ви, този път задната порта е залостена. Какво, ще преплувате рова ли? Или ще се изкатерите по стената? Няма да стане, откажете се. Много сме, ще ви изколим до крак. Не ни е грижа за вас. Махайте се!
	— Повтарям, нямаме нищо общо с плячкосването на Уеъръм. Изпълнете волята ми или ще ви обсадим. Държим ви в капан, няма мърдане. Една седмица и ще умрете от глад. Не ме карайте да го правя! Пуснете ни и ще ви пощадим, ще ви дадем всичко, което носим. Опъвате ли се, с вас е свършено.
	— Кажете ми какво търсите!
	— Търсим заграбеното от лорд Артър, нищо повече!
	— Лорд Артър е мъртъв, знаете го. Търсили сте съкровището и не сте го открили. Защо сте дошли пак? Какво искате?
	— Кракът ми не е стъпвал тук! Всичко, което знам, съм го чул от други. Пусни ме да вляза, пън такъв! Взимаме среброто и си тръгваме.
	— Кой ви каза, че тук има сребро?
	— Не е твоя работа. Пусни ни!
	— Тъй ли? Значи ви мина желанието да ни храните. Я по-добре си кажете името!
	Сър Холрик щеше да се пръсне от яд.
	— Не си играй с мен, спусни моста, нещастнико!
	— Е, няма да изкопчим името му… — Алерик се обърна към стрелците. — Давайте!
	Те се изправиха като един и стреляха едновременно. Трима конници се строполиха на земята. Сър Холрик оцеля, но една стрела одраска шията му. Отдалеч се видя как шурна кръв и обля доспехите му.
	Той грозно изруга, заплаши с юмрук Алерик и даде знак на хората си да стрелят, но те се бяха разбягали. Без стрелци рицарите бяха безпомощни. Без да чакат подкана, те обърнаха конете и препуснаха през пустошта, през облаците прах изсвистяха нови десет стрели, тропотът на копита се смеси с проклятия, стонове и дрънчене на ризници.
	Мери изпрати с поглед отстъпващите нападатели, сър Холрик яздеше най-отпред и притискаше с ръка раната си. Защо не беше дошъл Джейсън Бренан? Нали той беше Демонът? И от къде бяха разбрали къде е скрито съкровището?
	Войниците на Гарън бяха наскачали и ругаеха отстъпващите нападатели.
	Алерик тупаше хората по раменете и ги хвалеше, сбралите се в двора избухнаха с френетични възгласи.
	Мери го прегърна.
	— Справи се отлично, Алерик. Какъв гениален план! Атаката ви беше като гръм от ясно небе. Победихме, прогонихме ги!
	Алерик гледаше объркано, не беше свикнал да го хвалят. Усмихна се глупаво и несръчно потупа Мери по гърба.
	Мигинс извика:
	— Браво, Алерик, страшен си! Как ме е яд, че не съм по-млада — щях да ти пристана!
	Избухна смях, двама от стрелците едва не паднаха от платформата.
	Само сърцето на Мери остана свито. Чувстваше се обречена. Сър Холрик я беше познал и вече знаеше къде е.
	— Забеляза ли знамето в ръката на оръженосеца? — попита тя Алерик.
	— Да. Но никога не съм го виждал.
	„Е, хайде, време е да изплюеш камъчето“ — рече си Мери.
	— А аз съм го виждала.
	— Този с черния кон твърди, че ви познава. Чудя се от къде. Кажете ми чие е това знаме и на кого служат негодниците.
	— На Джейсън Бренан. Това е флагът му с черни орли и кости.
	— Джейсън Бренан… Познавам го. Знае го и Гарън. Но откъде сте сигурна, че знамето е негово? Значи Черният демон е той, така ли?
	— Да, така излиза. А предводител на днешната пасмина беше сър Холрик, дясната ръка на Бренан.
	— Разкажете ми всичко, което знаете, моля ви.
	— Знам, че Джейсън Бренан е негодяй. Алчен, амбициозен… Колкото до сър Холрик, той е корав човек и е твърде решителен.
	Относно това нямаше никакво съмнение.
	— От къде познавате тези хора, Мери?
	Тя трескаво взе да мачка крайчеца на роклята си.
	— Моля те, Алерик, нека първо го споделя с Гарън. Моля те!
	— Толкова ли е сериозно?
	— Май… да.
	Алерик я изгледа. Лицето й беше бледо като пухкавите облаци над главите им. Тя свали качулката си и огнените й коси грейнаха.
	— Онзи ви позна по косата, нали?
	Тя не отговори. Алерик въздъхна:
	— Обещайте, че ще разкажете на Гарън всичко: коя сте… от къде познавате тези хора… Господарят трябва да знае истината.
	— Обещавам. Крайно време е. Иначе мога да навлека на Уеъръм доста неприятности.
	— Няма страшно. Вече разбрах кои са враговете ни и не ме е страх от тях. Само не знам коя сте вие. Ще ми кажете ли?
	— Да, Алерик. Но не сега. Историята е дълга и заплетена.


>	Двайсет и пета глава

	_Крепостта Уеъръм_
	_Шест дни по-късно_
	За щастие Алерик повече не се сети да разпитва за сър Холрик или Джейсън Бренан, както и за самата нея.
	Гарън най-сетне се прибра. Тримата с Гилпин и Пейли прекосиха подвижния мост, копитата на конете им гръмко чаткаха по гредите. Бърнъл не беше с тях, сигурно с хората му си бяха тръгнали за Лондон. Което пък означаваше, че всичко в Радсток и Фърли е минало добре. Какво облекчение!
	Сър Лайл и тримата му войници яздеха след Гарън. Мери беше повече от сигурна, че те са наели двамата нещастници, посегнали на Гарън, и че те ги бяха убили в хамбара след залавянето им. Сигурно пак те бяха ликвидирали и новия ковач, после бяха казали, че е избягал от Уеъръм. Но нямаше доказателства за престъпленията им.
	Гарън беше свалил шлема си и смолистата му коса блестеше на слънцето.
	Чуха се възбудени гласове.
	— Лорд Гарън се е върнал! — извика Лайло, младата дъщеря на един от дърводелците, които наеха в Уинторп, следваше неотлъчно Хобс, докато той с мелодичния си глас говореше на конете.
	Новината се разнесе бързо. Не след дълго хората наизлязоха от залата и околните сгради и дворът се изпълни с народ. Занаятчиите махаха със сечивата си за приветствие.
	Дамокъл се изправи на задните си крака, сякаш за да отговори на посрещаните. Мери слезе по стъпалата и застана зад Мигинс. Радваше се, но сърцето й беше свито, как да ликува, като знаеше какво я чака?
	Гарън се беше върнал.
	Но нейното време тук изтичаше.
	Сред морето от лица Гарън зърна две огнени плитки. Мери надничаше иззад Мигинс. Защо ли не се беше втурнала да го посрещне? В ноздрите му нахлуваха познатите аромати на дома, хората го приветстваха, всичко беше познато и хубаво. Той се усмихна широко. Коравото му сърце се разтопи, за пръв път го посрещаха толкова тържествено.
	Беше прекрасен ден, ярко слънце огряваше крепостта, земите, хората и добитъка му, както и непослушните плитки на това червенокосо дяволче.
	— Мери — извика, — ела най-сетне насам!
	Разбрал е! Тя пребледня. Разбрал е коя е и сега щеше да я изобличи пред всички. Полазиха я тръпки. Чу врещене на коза и се обърна: Еръл дърпаше една пръчка от устата на Ерик. Чу Илейн да казва:
	— Хайде, Мери, господарят е тук. Иди и му разкажи за премеждията ни.
	Тя събра смелост, вирна брадичка и закрачи към Гарън, който в този момент слизаше от коня си. Силното животно възбудено въртеше глава, Гарън го поглади по шията, а Хобс притича и му заговори успокоително.
	Гарън се взря в крачещата към него Мери и се усмихна — не можа да се сдържи. Докато го нямаше, беше разбрал, че това момиче — дошло все едно от къде, все едно с какво минало и от какво потекло, го вълнува и го кара да се усмихва.
	По дяволите… Нещо с него не беше наред.
	— Какво има, Алерик? Мери ми се струва умърлушена. Болна ли е?
	— Тя да ви каже, господарю.
	Без да си дава сметка какво прави, Гарън изтича напред, грабна Мери, вдигна я във въздуха и я завъртя. Хората развеселено го приветстваха.
	В този момент той почувства, че тази девойка му принадлежи също като Уеъръм, и мисълта го изпълни със странно и необяснимо щастие. Свали я леко на земята, наклони главата й назад и я целуна.
	Винаги жива и весела, този път Мери беше хладна като камък. Стоеше със стиснати устни и сякаш изобщо не присъстваше. Какъв удар по мъжкото му себелюбие!
	Гарън допря чело до нейното и смръщено й каза:
	— Следващия път ще сме насаме, госпожице! — Пусна я и се обърна към Алерик: — Само шест дни, а май сте оправили абсолютно всичко.
	Алерик прошепна:
	— Елате с мен в залата и ще ви разкажа какви неканени гости имахме. Някакъв сър Холрик с няколко дузини рицари и стрелци настояваха да ги пуснем вътре. Мислеха ни за мъртви, или че сме на умиране. Предложиха ни храна, ако ги пуснем.
	Той млъкна, погледна Мери и й кимна. После отстъпи крачка назад, за да я остави насаме с господаря.
	Гарън беше онемял.
	— Мери? Кой е този сър Холрик? Говори! Какво се е случило?
	— Този сър Холрик очевидно не е знаел за завръщането ви — промълви тя. — Разбрах, че е той по знамето на Джейсън Бренан, което оръженосецът развяваше.
	— Сигурна ли си?
	— Да. Два орела с кости помежду им. Доста зловеща гледка.
	Гарън се обърна към Алерик:
	— Джейсън Бренан ли е Черният демон?
	— Така излиза. Пратил е сър Холрик, понеже не е очаквал съпротива в Уеъръм.
	— Сети ли се да скриеш стрелците зад бойниците?
	— Да. Но се предпазвахме и с щитове. Аз прикривах Мери. Хобс улучи сър Холрик. Не го уби, но доста му разкървави шията, приличаше на заклано прасе. Проклина ни и досега, сигурен съм.
	Гарън изгледа Мери:
	— Била си на бойниците? При Алерик?
	Тя кимна.
	— Кажи ми тогава, как позна сър Холрик?
	Мери не отговори.
	— И от къде знаеш, че е човек на Джейсън Бренан?
	Тя с усилие преглътна.
	— Нещо те свързва с тези хора, нали? Хайде, сигурно вече си го разказала на някого.
	— Не, помолих Алерик да изчака. Исках вие пръв да го чуете.
	— Добре. Алерик, остави ни сами. — Той се обърна към хората в двора и извика: — В Радсток и във Фърли всичко е наред. Можем само да се радваме. Благодаря и на вас, свършили сте чудесна работа. Свободни сте.
	Никой обаче не си тръгна, предстоеше да стане нещо важно, усещаше се. Алерик повторно подкани всички да се върнат на работа и хората, макар и с неохота, започнаха да се разотиват — никой не смееше да противоречи на военачалника.
	Гарън погледна Мери изпитателно:
	— Слушай, няма от какво да се боиш. Ти направи толкова много за Уеъръм. Кажи ми честно, да не си съпруга на Джейсън Бренан? И да си избягала? Сър Холрик сигурно е изпратен да те прибере. Но пък откъде ще знае, че си тук?
	— Джейсън Бренан не ми е съпруг. Не съм омъжена.
	— Добре… — Той зачака.
	Мери нервно кършеше ръце — никога досега не го беше правила. Помълча малко и изрече на един дъх:
	— Майка ми ме е обещала на Джейсън Бренан. Като разбрах това, избягах точно преди да ме омъжат. Сър Холрик е човек на Бренан, издебна ме и ме залови. Аз съм момчето, което освободихте на полянката.
	Алерик, който не беше далеч, чу последните думи на Мери и хлъцна от изненада. Възможно ли беше това? Не, изключено!
	Мери погледна Гарън в очите и каза:
	— Аз наистина съм момчето, което избавихте от разбойниците в гората Кландър, милорд.
	— Но защо не се обади, като те викахме?
	— Страхувах се. Не знаех кои сте и какво искате. А и бях толкова зле, че не можех да говоря. Повръщах от удара по главата.
	— И после реши да тръгнеш след нас, така ли?
	— Да. Все пак не съм съвсем глупава.
	Той едва доловимо се усмихна.
	— Наистина не си. Как успя да се вмъкнеш и да се настаниш тук?
	— Мигинс и Лайзъл ми помогнаха.
	— Защо?
	— Казах им, че знам и умея много неща, че ще помагам за възстановяването на Уеъръм. Лайзъл ми даде рокли на лейди Ан, бяха скрити под плочника на спалнята. Двете склониха хората да ме приемат и да не ме издават. Решиха да ме представят за свещеническа дъщеря. През онази съдбовна първа нощ всички бяха сити и доволни и никой не ми обърна кой знае какво внимание.
	— И не си казала на никого коя си?
	— Не.
	— А коя си в действителност? Как е истинското ти име?
	— Мариана.
	— Хубаво звучи.
	— Само не знам дали ще харесате останалите…
	Той сложи ръце на рамене й и лекичко я разтърси.
	— Знам, че не си кралицата на Англия. Която и да си, за мен е все едно. Кажи ми името си.
	— Мариана де Лус де Морней. Някои ме наричат „наследницата на Валкорт“.
	За миг главата на Гарън сякаш се изпразни, известно време той просто я гледа смръщено. После чутото с усилие си проби път в съзнанието му. Той бавно и много внимателно я отдалечи от себе си.
	— Ясно…
	— Бяхте казали, че богатите наследници само мърморят и командват… и че имат криви жълти зъби. Е, моите не са.
	Тя широко се усмихна, в устата й сякаш бяха наредени бисери.
	— Да, да… — измънка Гарън, обърна се и си тръгна.
	Мери понечи да извика след него, но Алерик й направи знак.
	— Оставете го, господарке. Много му се събра. Нека се успокои малко. Кой би допуснал, че сте наследница на Валкорт? Или че сте момчето от гората? Дайте му време да подреди мислите си.
	Мери проследи с поглед отдалечаващия се Гарън.
	— Боя се, че умът му е зает с друго, Алерик. В момента го вълнуват дворът и постройките.
	Гарън беше спрял да огледа един празен участък, отреден за билкова леха.
	Алерик каза:
	— Дори и аз бях чувал за наследницата на Валкорт. Не знаех, че ще дойде ден лично да се запозная с нея.
	— Много хора са чували.
	— Нещата отиват на зле, Мери. Не зная какво ще стане от тук нататък. Признайте ми, истина ли е всичко, което казахте?
	Тя само кимна, не можеше да говори, беше като смазана.
	— Неведоми са пътищата божии… Е, Гарън ще реши какво да прави. Колко бира имаме?
	— Достатъчно. Моля те, Алерик, не разказвай за мен на хората.
	— Никой не се интересува от вас. С едно важно изключение: сър Холрик. Сега той знае къде сте и ще го съобщи на Джейсън Бренан. От което пък ще последват неприятности. Трябва да предупредя господаря!


	Гарън влезе в стаята си, където Гилпин му беше приготвил гореща баня. Отпусна се в топлата вода и се опита да не мисли, напразно.
	— Остави ме сам, Гилпин.
	Е, сега вече знаеше името на Черния демон: Джейсън Бренан. Този човек беше хищник и хладнокръвен главорез, каквото си поискаше, ставаше негово. Той беше опустошил Уеъръм заради проклетото съкровище.
	Гарън постепенно си даде сметка, че страшното тепърва предстои.
	Мариана де Лус де Морней, наследницата на Валкорт…
	Пратеницата на съдбата в Уеъръм.
	Затвори очи и се опита да си представи какво би могло да стане от тук нататък, но не успя.
	Едно беше сигурно: скоро можеше да не е между живите.


>	Двайсет и шеста глава

	_Манастирът „Майзерлинг“, Източна Англия_
	— Глупак!
	Джейсън Бренан едва се сдържа да не прескочи голямата маса с натрупани върху нея гърнета и стъкленици, пълни със зловонни отвари, и да не удуши красивата златокоса жена, която го гледаше с нескрито презрение.
	Острата миризма на сяра пълзеше на талази към него, сякаш стоеше на прага на преизподнята.
	Не, той не се боеше от нея, нито пък беше глупак. Щеше да й даде да се разбере. Щом се налагаше, можеше да се държи хладно и сдържано като проклетите съветници на краля или като баща си. Знаеше, че изглежда внушително с черната си туника с обсипан със скъпоценни камъни сребърен колан и с тежък красив меч, запасан на кръста му.
	Изпъчи се и заяви:
	— Не съм глупак. И сър Холрик не е. От къде да знам, че лорд Гарън се е прибрал в Уеъръм? Кой да ми каже, че да предупредя хората си? Сър Холрик очакваше да завари руина с шепа полуживи обитатели. От къде да знае, че няма да му мине номерът?
	Красивата вещица се изсмя подигравателно.
	— Видял на бойниците един як мъж и не му минало през ум, че нещата са се променили. И продължил с детинските си лъжи — да предлага помощ. Как да не е глупак! А понеже сте го пратили вие, значи, че и вие сте глупак!
	Думите й го удариха в лицето като шепа пясък, беше унизен до дъното на душата си. Наведе глава и замълча. Какво да отговори на обвиненията й? Беше права, няма спор. Процеди през зъби:
	— Така е, но…
	— Планът ми беше великолепен. Жалко, че се провали.
	Тя му се усмихна по начин, който вещаеше още куп неприятности.
	Мразеше тази жена! Както и проклетата й стая с призрачни сводове, пропити с противни задушливи миризми. Той почти физически усещаше как слънчевите лъчи напразно се опитват да проникнат през затворените капаци на прозорците и безпомощно угасват по волята на вещицата. На огромната маса горяха сноп свещи и колебливите им сенки танцуваха по стените. Някъде сред сенките се таеше нещо неясно и страшно, нещо, което дебнеше да го задуши или подлуди — чакаше и дебнеше. Ако можеше да я сграбчи за косата и да я извлече навън, далеч от нейния призрачен дом, от сивите каменни стени на абатството, от бледите безизразни лица на безропотните й монахини, от стражите й… щеше да е лесно. Дали като разкъсаше странната й черна туника, щеше да види тяло, пищно и изваяно като лицето й?
	Лейди Хелън се отпусна на изящния си стол и го загледа през сключените си бели пръсти.
	— Холрик трябваше да проучи добре всичко, преди да се отправи към Уеъръм. Ако си беше дал труда, щеше да разбере, че братът на Артър се е завърнал в имението. Достатъчно беше да се отбие в някое от околните села и щяха да му кажат. Трябваше да прати разузнавач, преди да се изсипе с хората си. Глупак! На твое място щях да му прережа гърлото. Като негов господар трябваше да провериш подготвен ли е. Да му дадеш напътствия. Още не мога да се примиря с мисълта, че и този път се провали. Май трябва верният ми Ейбъл да се огледа за по-подходящ човек.
	Ейбъл командваше малката й армия. Беше суров мъж, истински злодей, не знаеше милост. Не че Джейсън знаеше…
	Бренан промърмори:
	— Грешките, които ми приписвате, се отнасят за две различни неща, тъй че съм грешил само по веднъж в различните начинания…
	Тя пренебрежително го изгледа, лицето й беше бяло като порцелан, очите присвити. Бренан се почувства смазан от погледа й. Как беше възможно тази жена, вече на възраст, да е толкова красива? Обяснението беше просто: Хелън де Морней беше вещица. Мъжът й положително щеше да я убие, ако не го беше напуснала, или тя щеше да го прати на оня свят с отварите си. Той се загледа в редицата от стъкленици и флакони по полиците. После почти умолително каза:
	— Няма да изпълнявам прищевките на всекиго.
	Тя се разсмя и го изгледа развеселено.
	— Разбира се, че не. Ще изпълняваш само моите. Вярно, че не те бива много, но колкото — толкова. Засега си мой. Докато не взема друго решение.
	Замълча за малко и се вгледа в сенките, под погледа й те сякаш затанцуваха. Той се опита да запази хладнокръвие, но страхът бавно го обземаше. Пред хипнотизирания му поглед стоеше една властна жена. Нейните думи вече петнайсет години бяха закон в „Майзерлинг“ — един от най-процъфтяващите манастири в Англия, пълен със старинни пергаменти, прекрасно украсени ръкописи и скъпоценности. Зад манастирските стени се трудеха и няколко жени — писари, другаде нямаше такива.
	Думите на тази страшна жена го унижаваха и обезсилваха.
	Бренан се изпъна, за да изглежда по-висок. Все пак беше мъж — силен и независим, защо да изпълнява прищевките на другите? Игуменка или не, тя в крайна сметка беше жена… макар да го смразяваше с присъствието си. Даде си сметка, че го е страх от нея, беше толкова унизително.
	Та тя дори нямаше нужда и от шестимата си стражи! Шестима главорези бдяха неотлъчно пред вратата, готови да изкормят всеки, когото тя посочи, а дългият й бял пръст можеше да посочи тъкмо него. Но даже и това беше излишно — достатъчно беше вещицата да промълви няколко неразбираеми заклинания над тежкия си, украсен с изумруд сребърен пръстен и задушливите серни пари щяха да го пратят в отвъдното.
	Нямаше друг избор, освен да й се подчинява. Мразеше я.
	— Не съм играчка — промърмори.
	Лейди Хелън отново се разсмя, а Бренан побесня от яд.
	„Още малко, още съвсем малко. Потърпи. Не всичко още е загубено. Няма кого друг да намери за толкова кратко време.“
	Гърлено се прокашля и дори успя да докара една бледа усмивка.
	— Има и добра новина, милейди.
	Тя учудено повдигна вежда, макар гласът й да прозвуча с пълно безразличие:
	— Надявам се да е достатъчно добра, за да ме откаже от намерението ми да извикам Ейбъл, който изгаря от нетърпение да пререже гърлото ти.
	— Наистина е добра — каза Бренан възможно най-спокойно. Надяваше се думите му да прозвучат твърдо и мъжествено, но страхът му го издаде. — Холрик е видял някаква девойка на крепостния зид на Уеъръм.
	— Девойка? Сигурно е било някое изпосталяло издъхващо чучело. И в какво точно се състои добрата новина?
	— Холрик я е познал.
	Абатиса Хелън се вцепени.
	— Да, била е дъщеря ви. Холрик няма представа как се е озовала в Уеъръм.
	Лейди Хелън отклони погледа си от него и се загледа в играта на светлини и сенки, която я успокояваше. Прииска й се този глупав надут петел да го няма, за да се отпусне в меките прегръдки на сенките. С усилие си наложи да погледне иначе красивото му лице.
	— Значи Мариана се е изплъзнала от Холрик по време на дуела му с непознатите и после някак си е успяла да се добере до Уеъръм. Надали й е било трудно да се промъкне вътре, след като хората там са били или мъртви, или на предела на силите си.
	Затвори очи. Мислите й прескочиха манастирските стени и полетяха над неизбродни гори, селца и долини, докато стигнаха бурното Северно море. Там, на върха на непристъпен нос, беше кацнала крепостта Уеъръм. Там дъщеря й беше намерила втория си дом, заобиколена от тълпа измършавели дрипльовци. Да, така беше станало. Или не?
	Загледа се в Джейсън Бренан, който нервно крачеше между масата и прозорците. Нарочно ли го правеше? Беше строен и силен, мускулестият му гръб пружинираше. Беше хубав мъж наистина, жените щяха да го носят на ръце, но Мариана не го беше харесала. И беше избягала.
	Но как тъй бързо беше успяла да разбере, че зад красивата фасада не се крие нищо — ни достойнство, ни чест… само низки инстинкти — да граби и да убива като повечето мъже?
	Напереното петле беше син на лорд Рейнълф, граф на Карънуик, прозорлив човек, когото тя винаги беше отбягвала. Как беше възможно потомъкът му да е тъй късоглед и празноглав?
	— Значи наистина не знаеш какво точно се е случило?
	Джейсън спря пред масата и поклати глава.
	Лейди Хелън каза с равен и овладян глас:
	— Толкова е логично. Гарън Кърси се е върнал, за да наследи титлата и земите на брат си. Нали подкупи един от прислужниците в Уеъръм да сипе отрова в бирата на Артър? Не ти ли мина през ум, че на мястото на Артър ще дойде брат му? И че именно той е освободил Мариана от плен? И че я е прибрал в Уеъръм? — Тя огледа ноктите си, единият беше леко почернял от скорошните й експерименти с лудо биле и гръмотрън. — Сега вече ясно ли ти е?
	— Невъзможно е! Казах ви, че Холрик беше облякъл Мариана в момчешки дрехи. Как ще я познае? За какво му е на Гарън да мъкне някакво сополиво момче в Уеъръм?
	Прииска й се да стовари черната ониксова статуетка от масата върху безмозъчната му глава.
	— Много просто — тя му е казала коя е! Или… може би не. Прекалено много се бои от мен, а сигурно и от теб. Дали сега му е наложница? Надали, тя не се интересува от мъже. Така поне твърди Ела, доверената ми прислужница във Валкорт, оставих я да слухти около момичето.
	— Да, и от мен не се заинтересува — измънка Джейсън, видимо объркан от чутото.
	Леко смръщена, Хелън продължи да разглежда нокътя си. После каза по-скоро на себе си, отколкото на Джейсън:
	— Мариана е лъчезарно същество. Хората я обичат и й вярват. Затова знам как са се развили нещата. Нали каза, че сте опустошили крепостта?
	— Да.
	— Е, Мариана се е заела да я възстанови. Такава си е. Все трябва да върши нещо, да командва, да убеждава, да прави безкрайните си списъци. Със сигурност Уеъръм вече е в нейните ръце. Дали Гарън е разбрал коя е? Не знам. Сигурно вече му е казала.
	Загледа в една стъкленица със смес от бича кръв, прах от изсушена крастава жаба и щипка блатен репей, и се потопи във водовъртеж от спомени. Пред очите й оживя образът на едно дребно шестгодишно момиченце с огненочервена, дяволска коса. Нито тя, нито баща й, лорд Тимоти, бяха червенокоси. На кого ли се беше метнала? Джейсън Бренан прекъсна мислите й.
	— Холрик мисли, че Мариана го е познала. Което пък ще рече, че лорд Гарън също е разбрал всичко. Няма причина тя да крие от него.
	— Мариана познава само сър Холрик. От къде ще знае, че е пратен от теб? Двамата пристигнахте по различно време във Валкорт.
	Хм, не се беше замислял над това. Почувства как огромен товар пада от плещите му.
	— Да, права сте. Тя никога не ни е виждала заедно. А и той никога не е споменавал пред нея името ми.
	— Мариана не знае, че сте мой слуга, нали? Което означава, че и лорд Гарън не е в течение.
	Слуга! Джейсън почувства как го обзема гняв.
	— Не съм слуга! Върша всичко това, защото съм си направил сметката. — Изгледа я с насмешка, за да я подразни, но внимаваше да не прекали. — Ще убия лорд Гарън, ще открия къде Артър е скрил съкровището, ще ви го донеса и ще се оженя за дъщеря ви. След което Валкорт ще бъде мой, а кралят няма да има избор, освен да ме одобри. А и защо не? Какво може да има против сина на един от близките си и доверени хора, при това вече господар на имение? Колкото до вас, госпожо, със съкровището или без него… защото може и да не ви го дам… вие бавно ще гаснете сред душните сводове и сенки на свърталището си. Сред миризмата на сяра, сред рецептите и заклинанията си. Докато един ден се пренесете на оня свят. — Той се усмихна. — До няма и година ще ви направя баба, мадам.
	Игуменката за малко не се изсмя на нескопосания му опит да я засегне. Беше толкова глупав, че мислите му се четяха по лицето му, в суетните си мъжки фантазии вече се виждаше като граф на Валкорт. Колко прибързано се радваше! Как наивно се надяваше да я надхитри и да запази съкровището за себе си. Нея, притежателката на тъмни и свръхчовешки сили, за които той дори и не подозираше.
	Покойният й съпруг лорд Тимъти де Лус де Морней, граф на Валкорт, също не можеше да се оплаче от липса на мъжка суета. Животът й с него беше постоянна схватка — е, най-сетне го беше надвила. Щеше да омъжи дъщеря им по своя воля, не по неговата. За Хелън повечето хора бяха като отворени книги, само неговите мисли останаха неразгадаеми. Спомни си удивения му поглед, когато разбра, че се е оженил за вещица. Твърде бързо я разкри, но тя, слава богу, вече си беше оплела кошницата.
	Избяга. Взе цялата си зестра и се укри в манастира „Майзерлинг“. За пред хората пусна слух, че мъжът й е побойник и грубиян и че се е наложило да изостави дори малката си дъщеря, за да спаси кожата си. Кой можеше да я укори? Въпреки че все пак беше жена, а най-важното за една жена беше да се подчинява на съпруга си.
	Никой не посмя да осъди решението й да се посвети на Бог. След по-малко от година беше вече игуменка, а под крилото й манастирът разцъфтя, превърна се в център на книжовност и както само малцина знаеха, място за занимания от по-особен род.
	„Майзерлинг“ беше нейна обетована земя. От там можеше да дърпа конците на Валкорт и Мариана както ще. Имаше, разбира се, и друга, при това многообещаваща възможност, но трябваше да я обмисли внимателно.
	Тя се усмихна на Джейсън Бренан:
	— Още ли се надяваш да се ожениш за дъщеря ми?
	— Разбира се. Само трябва да помисля как да постъпя.
	— Готов ли си да очистиш сър Холрик?
	Джейсън не сметна за нужно да обяснява на Хелън, че сър Холрик не е кой да е. Той беше мъж с характер, умен и независим, не беше прост помощник или слуга. Но игуменката очакваше от него послушание и той просто кимна. Сети се за раната от стрела на шията на Холрик, трябваше само да вземе нож и да я уголеми.
	Тя го следеше с присвити очи. Можеше ли да отгатне, че я лъже? Наистина ли умееше да чете мисли? Бренан усети как изстива от страх, но отговори с решителност, която всъщност не изпитваше:
	— Да, ще взема нож и ще му го забия в гърлото!
	— Ще ти кажа точно какво да направиш. И се моли да не ме подведеш пак, защото с теб е свършено.
	Джейсън продължително я изгледа, кимна, обърна се и тръгна към изхода. Чу как тя с демоничен смях извика зад гърба му:
	— И никакви провали този път, ясно ли е!
	Бренан се поизвърна и видя как мракът над масата изведнъж се сгъсти, сенките обгърнаха вещицата като мантия, а дъхът на сяра щеше да го задуши.
	Той хлопна вратата и побягна.
	Вече извън мрачните стени на манастира внезапно съобрази нещо и изтръпна: сър Холрик беше тръгнал за Уеъръм със знамето му, каква грешка! Добре, че не го спомена пред вещицата, щеше да го убие на място. Дали Мариана беше познала флага? С този негов късмет… да, със сигурност.
	Но имаше и друго, което вещицата не знаеше — и нямаше да узнае. Никога.


>	Двайсет и седма глава

	_Крепостта Уеъръм_
	Гарън я намери в малката стая до господарските покои. Еленовата кожа на прозореца беше отметната, за да влиза слънце, стъкло нямаше.
	Завари я да вдига един съд от огъня и да го поставя върху малка масичка. Без да се обади, я загледа как съсредоточено бъркаше и разклащаше отварата.
	— Добро утро, Гарън. Не мога да спра да бъркам, в рецептата пише да се бърка непрекъснато. Знам ли какво може да стане, още съм толкова неопитна. Ами ако по погрешка уморя някого?
	Той махна с ръка и се приближи.
	— Какво е това?
	— Билкова настойка за Мигинс, оплаква се от кашлица.
	— Люти ми на очите.
	Мери кимна и продължи да бърка, като съсредоточено наблюдаваше отварата.
	— Анасон и росянка. Люти от анасона, той има остра миризма. За пръв път приготвям тази рецепта, не съм я пробвала досега. Внимавам, като работя, за да не стане беля. Дано помогне на Мигинс, така лошо кашля, милата. — Бърбореше, за да прикрие притеснението си. Стомахът й беше свит на топка. Помълча и без да го гледа в очите, добави: — Ден и половина, откакто сте тук. Разговорите ни се въртят само около всекидневните неща. Взехте ли решение как да постъпите?
	— Каза, че майка ти те е обещала на Джейсън Бренан. Означава ли това, че баща ти, лорд Тимъти, вече не е сред живите?
	Тя кимна.
	— Почина почти едновременно с брат ви.
	— Защо майка ти иска да те продаде, след като Валкорт е прочут с богатството си?
	— Защото няма пари. Богатството на Валкорт се състои единствено от земи и селища. Докато съм била още бебе, майка ми избягала в манастира „Майзерлинг“, естествено, със зестрата си. Сега пак й трябват пари. Какво друго да продаде, освен мен? И то да ме продаде бързо, за да изпревари краля, иначе той ще дари Валкорт на някой от приближените си. Сигурно го е намислила отдавна, а Джейсън Бренан само е ускорил решението й.
	— Спомена манастира „Майзерлинг“. Чувал съм за него.
	— Майка ми е негова игуменка.
	— Известна жена. Казват, че издигнала манастира и го превърнала в книжовно средище.
	Беше чувал и други неща, разбира се. Как един пътуващ монах си плюл на петите, когато точно в полунощ зърнал игуменката да коленичи пред странна статуетка, изправена насред черен кръг, и да реди неразбираеми заклинания, миг по-късно сред стълб от черен дим се явил Луцифер. Б-р-р-р! Тръпки да те побият, като си го помислиш. Той, разбира се, беше трезв човек и смяташе тези истории за празни приказки.
	— Значи след смъртта на баща ти тя изобщо не се е бавила. Впрочем от какво умря той? Смъртта му беше ли неочаквана?
	Мери се втренчи в него и промълви:
	— Мислите, че ме е спазарила и след това е отровила баща ми, за да осъществи плановете си?
	Той сви рамене.
	— Една умна, прозорлива и безскрупулна жена е способна на всичко.
	— А тя е точно такава. Но да посегне на баща ми… Пристигна ден след смъртта му заедно с Джейсън Бренан и свитата си. О, боже, дано не сте прав… нечовешко би било. Боя се, защото нейната кръв тече и в моите вени. Може злото един ден да се прояви. Дано не сте прав… О, господи!
	— Стига глупости. Толкова си далеч от подобни мерзости… Ти дори не умееш да се защитиш, когато трябва. Слушай, дали тя е убила лорд Тимъти или не, в случая е без значение. Важното е час по-скоро ние с теб да се срещнем с краля. Само той може да реши бъдещето на Валкорт. И само така може да се чувстваш сигурна.
	О, да. Тя знаеше какво ще реши кралят. Забави бъркането на сместа и каза спокойно:
	— От заложна монета на майка си ще стана пионка на Негово Величество. Вместо да ме продаде майка ми, ще ме продаде кралят.
	— За бога, Мери, не се ежи толкова. Знаеш, че такъв е редът. Брак се сключва за влияние и пари. Дори и баща ти да беше жив, пак кралят щеше да реши бъдещето на Валкорт. Той определя съдбините на страната. Валкорт е твърде важна крепост и кралят има интерес да е в негови ръце. Трябва да се явиш в двореца, неизбежно е.
	— В това свърталище на лицемери и угодници? Не искам да стъпвам там отново.
	Думите й го изненадаха. Той хладно запита:
	— Какво значи „отново“?
	Мери топна пръст в сгъстяващата се течност и я опита. Едва не повърна, явно отварата беше отвратителна на вкус. Преглътна и процеди:
	— Тази смес е толкова противна, че сигурно ще лекува всичко.
	— Мери…
	Тя взе два предварително приготвени съда и внимателно пресипа течността в тях, покри съдовете с дебели кърпи и ги завърза с връв.
	— Като навърших петнайсет, баща ми ме изпрати в Лондон. Десет месеца бях придворна дама на кралица Елеонора. Едва издържах. Кралицата беше мила и добра с мен, но царедворците… Противни лицемери! Усмихват ти се мазно, а злословят зад гърба ти. Дворецът… Мразя го! Гнездо на змии. Ден и нощ се молих татко да ме прибере и слава богу, най-сетне се отървах.
	За Гарън чутото не беше нещо ново. Беше се наслушал на сплетни и беше престанал да им обръща внимание. Но за едно петнайсетгодишно момиче престоят в двореца сигурно е бил истинско мъчение.
	— Някой от мъжете опита ли се да те прелъсти?
	Тя изсумтя.
	— Естествено. Само това правеха. Коза да бяха видели, и след нея щяха да хукнат. Непрекъснато флиртуваха.
	— Надявам се, че кралицата се е грижила за целомъдрието ти.
	— Не. Грижех се сама. Баща ми ме беше предупредил, подготвена бях. Знаех, че мъжете са зверове. Имах и кинжал — в случай, че някой натрапник се окаже прекалено настоятелен.
	— Не е трябвало баща ти да те праща там.
	— Време ми беше да се омъжа и той искаше да ми даде избор. Къде другаде щях да се запозная с благородници, рицари, барони, дори графове, ако не в кралския двор?
	— И никой не ти хареса?
	Тя поклати глава.
	— Нито един. Празноглавци, зад чиито захаросани думи и кухи обещания не се крие нищо. Хора с лоши помисли и грозни души. Мразя ги.
	— Наложи ли се да използваш кинжала си?
	— Веднъж — да. Натрапникът беше барон Ландрьо. Току-що беше погребал втората си съпруга и се оглеждаше за трета, и то не каква да е, а имотна. Една вечер ми посегна, беше много пиян. Намушках го в рамото и в суматохата избягах. Ако беше успял, заедно с мен щеше да получи и Валкорт, кралят нямаше как да възрази.
	Гарън се смръщи.
	— Знам го тоя мръсник. Голям побойник е.
	— И пияница. В двореца бирата се лееше като река, пиеше се до припадък.
	— Бърнъл каза, че му се струваш позната. И е бил прав. Сигурно те е виждал заедно с кралицата.
	Тя кимна и промълви:
	— Да, но главите на придворните дами винаги са покрити, така че няма как да е забелязал косата ми. — Започна да подрежда работната си маса и добави: — И аз не съм ви виждала, сигурно сте дошли в двореца след тръгването ми. Изтърпях в Лондон десет безкрайни месеца и се върнах. Мястото ми беше във Валкорт.
	Гарън кимна.
	— Естествено, нали си наследница.
	Прозвуча като укор. Тя не се сдържа и се усмихна, макар и малко кисело:
	— Какво да направя, такава съм. Ще проверя в билковия алманах дали няма някакъв лек.
	— Изобщо не ми е до шеги. — Той прокара пръсти през косата си. — Баща ти е лорд Тимоти де Лус де Морней, нали? Ходил съм до Валкорт, много отдавна, бях още момче. Бащите ни се познаваха. Бях дете, но забелязах, че татко ми се държи напрегнато. С баща ти не бяха много близки. Не знам причината, бях малък. И досега не я знам. Валкорт не е по-голям от Уеъръм.
	— Да, така е.
	— Но е много по-богат. Още от времето на крал Уилям е бил процъфтяващо имение.
	Беше чувал в двореца да се шушне за богатството на Валкорт и за наследницата, която била доста грозна. Последното определено не беше вярно.
	— Предците ми са стопанисвали Валкорт с вещина и с любов. Баща ми се е учил от баща си, той пък от своя и така в продължение на векове. Не е сложно, само трябва да се грижиш за всичко — за посеви и за добитък, за хората и за реда, а има ли хляб и бира, нещата вървят. — Мери се засмя. — Първият граф на Валкорт е бил истински дивак, с дълга-предълга брада, смел и безстрашен варварин. Създал е законите, които и досега важат в графството. Бяха написани на пергамент, толкова вехт и скъсан, че като го взех, почти се разпадна в ръцете ми. По волята на баща ми направих препис, готов е за ползване от следващия стопанин на имението. — Тя въздъхна. — Жалко, че не съм се родила момче. Скоро начело на Валкорт ще застане чужд човек. И след две-три поколения Валкорт вече няма да е същият.
	— Графовете на Валкорт не са единствените умни мъже в Англия. Кралят си знае работата, ще подбере човек, достоен да продължи традицията.
	Тя повдигна вежда:
	— Вашият баща следваше ли някакви правила при управлението на Уеъръм?
	В мислите на Гарън изплува ярък спомен: баща му, почервенял от гняв, налагаше мелничаря заради някаква песъчинка, скръцнала между зъбите му. Старият не се церемонеше много. Затова и много-много не го обичаха. Стопанството се управляваше зле, при слаба реколта хората гладуваха… Гарън тръсна глава, за да прогони спомена и заяви:
	— Не, но аз ще следвам. Важно е човек да има принципи.
	— Да, така е. Моят баща беше грижлив стопанин… макар истинската му страст да бяха битките. Казвал ми е, че е забогатял в рицарски турнири, и то съвсем млад. Още на четиринайсет се сдобил с кон и с ризница от някакъв френски рицар, на когото светил маслото. Беше дълбоко опечален, когато крал Едуард забрани турнирите.
	— Много мъже си отидоха от този свят заради турнирите… Чуй ме, Мери, няма никакъв смисъл да отлагаме. Ще те заведа при краля. Вече си на възраст за омъжване. Той ще ти избере съпруг — свой предан васал, така сигурността на Валкорт ще е гарантирана. Ще подскажа на краля да избере свестен човек, добър стопанин, който си знае работата. Лично аз ще те придружа до Лондон и ще се грижа за теб в двореца. Няма от какво да се боиш. А кралят ще ти намери съпруг, който да продължи делото на предците ти. Валкорт ще попадне в добри ръце, бъди сигурна.
	— Ще кажете ли на краля, че Черният демон е Джейсън Бренан? Че сър Холрик ме отвлече? Че Джейсън Бренан заговорничи с майка ми? И че брат ви е бил отровен от Демона?
	— Да, ще му кажа.


>	Двайсет и осма глава

	Той я погледна мрачно.
	— Значи си избягала от Валкорт, за да не те омъжат за Джейсън Бренан. Разкажи ми какво точно се случи.
	Мери се обърна и закрачи из стаята. Роклята й беше съвсем къса, виждаха се глезените й.
	— Както знаеш, баща ми почина неочаквано. Беше напълно здрав, но изведнъж започна да повръща и да се поти обилно. После силно го разтресе, трепереше като лист, зъбите му така тракаха, че щяха да изпопадат. Така и не се оправи, мъчи се известно време и предаде Богу дух. — Споменът я стисна за гърлото. Думите сякаш излизаха от устата на чужд човек. Тя избърса с ръка сълзите, които напираха в очите й.
	— Моите съболезнования, Мери.
	Тя кимна и продължи:
	— На другия ден майка ми довтаса заедно с Джейсън Бренан и с войниците му, появата й сякаш не изненада никого. Дойката ми Ела каза да не се безпокоя, майка ми щяла да се погрижи за всичко. Аз само трябвало да я слушам. Била умна и добра, сърцето й преливало от благост… само това повтаряше. Всичко щяло да е наред. Сега, когато баща ми бил мъртъв, старите вражди вече били забравени… — Тя въздъхна. — Нищо не казах, но дълбоко в душата си чувствах, че нещо не е наред. Баща ми никога не беше се отнасял зле с мен, дори не съжаляваше, че не съм момче. Нито пък е говорил лошо за майка ми. Само веднъж го зърнах да се кръсти, като чу някой да споменава името й.
	„Кажи му… — рече си със свито сърце тя. — Хайде, кажи му истината.“
	Гласът й заглъхна и тя почти зашепна:
	— Бях чувала, че майка ми е вещица. Че знае неща, които другите не знаят, че се занимава с магии и пророчества. Сигурно затова баща ми я беше изгонил, страхувал се е за мен и бъдещето ми.
	Вещици, магии… За Гарън това бяха непонятни неща. Май разказът на онзи странстващ монах не беше измислица…
	— И ти ли си вещица?
	— Надали — каза Мери.
	Въпросът беше зададен на шега, но тя отвърна сериозно. Личеше обаче, че не е съвсем сигурна. Ами ако се предаваше по наследство? Хм. Що за глупости!
	— Както знаеш, майка ми беше довела жених — Джейсън Бренан. Беше хубав мъж, млад и красив. Но очите му някак не ми харесаха. Имаше спотаена злина в тях, нещо скрито и неизказано. Смееше се, ала погледът му беше като на змия. Дебнеше и преценяваше. Този човек не беше за мен. Нямаше добро в него. Плашеше ме. На другата сутрин го чух да говори с майка ми. Щял да изпълни обещаното и да се върне за сватбата. Тя му нареди да не се бави, отпускала му най-много седмица. И той замина…
	Гарън каза:
	— Събрал е хората си и е дошъл тук, за да си прибере откраднатото. Но от кого? Брат ми е бил вече мъртъв. Нямало е какво друго да направи, освен да унищожи и плячкоса Уеъръм. — Помълча, после добави: — Как успя да се измъкнеш от Валкорт?
	— Издебнах удобен момент. За съжаление сър Холрик ме видя. Залови ме, нахлузи ми мъжки дрехи и ме поведе към господаря си.
	Гарън се замисли, накрая промърмори:
	— Чудя се защо просто не те е предал на майка ти. Тя щеше да те държи под ключ до връщането на жениха ти.
	— Така очаквах и аз, но ме качиха на кон и потеглихме. Дали наистина са ме водили при Бренан? Помня как по пътя Холрик и хората му се заливаха от смях, питаха се как ли ще се опули господарят, като му доведат някакъв въшлив скитник. Радваха се на плячката си.
	Гарън закрачи напред-назад и промърмори:
	— Аз ги срещнах, освободих те и ти дойде тук. Чудя се само защо Джейсън Бренан отново е изпратил сър Холрик в Уеъръм.
	— Сигурно е разбрал къде е скрито съкровището. Няма друго обяснение.
	— А сър Холрик се е надявал всички да са полумъртви от глад и да го посрещнат с отворени обятия.
	— Мислите ли, че Джейсън е признал за провала си пред майка ми? Тя може да го очисти само с едно мърдане на пръста си! Дано е разбрала, че Уеъръм не е лесна плячка. Дали ще й мине през ума, че възнамерявате да ме представите на Негово Величество?
	Гарън взе един изсушен стрък и го помириса — беше лавандула.
	— Според мен нито майка ти, нито Джейсън Бренан ще допуснат, че някой би се отказал от подобен тлъст пай и би го предал на краля, вместо да го задържи за себе си. Те със сигурност мислят, че чрез теб аз ще завладея имението ви.
	— А защо не? — почти извика тя, ясно и без капчица колебание.
	Той взе лимонов лист и го подуши, после внимателно го върна на мястото му. Обърна се бавно и я изгледа.
	— Мислиш, че ще се оженя за теб против волята ти? Че съм злодей като Джейсън Бренан? Или като майка ти?
	— Не, вие нямате нищо общо с тях. Няма да престъпите волята ми. Но и няма нужда. — Тя вирна брадичка и го погледна право в очите. — Аз сама с удоволствие ще се съглася. Ще се радвам да ме приемете за съпруга.
	— Ти си луда! — каза той ужасен, обърна се и излезе.
	Мери взе един от съдовете с прясно приготвена отвара, разклати го и се загледа в листенцата анасон и росянка, които се повъртяха и се утаиха на дъното. Отварата беше изстинала. Време беше да я занесе на Мигинс.
	Как трябваше да постъпи от тук насетне?
	Решението й хрумна неочаквано.


>	Двайсет и девета глава

	Мери знаеше, че нощем Гилпин спи на сламеник пред вратата на Гарън. Малко предпазливост не беше излишна, въпреки че беше добавила сънотворен извлек към бирата му. Тя прикри с длан пламъчето на свещта и събу чехлите си, после внимателно прескочи Гилпин и тихо отвори вратата на спалнята. Оръженосецът не помръдна. За щастие Гарън не се беше залостил отвътре. В този момент Гилпин промърмори насън:
	— Ще го заколя, господарю! Ей сега ще му видя сметката!
	Мери едва не припадна. Бързо се извърна, за да провери дали оръженосецът не се е събудил, но той спеше като заклан.
	Тя затвори вратата зад себе си, взе дебелата дървена греда и я постави на мястото й. В спалнята не беше съвсем тъмно, еленовата кожа беше отметната от прозореца и вътре струеше слаба лунна светлина. Тя поспря за миг и вдъхна хладният и свеж нощен въздух. Вгледа се в постелята и видя Гарън, който не помръдваше. Отиде до леглото и вдигна свещта, за да разгледа лицето на спящия. Изглеждаше много млад, приличаше на голямо бебе. В съня си леко се усмихваше. Дали и той като оръженосеца си не сънуваше как отсича нечия глава?
	Спеше по гръб, с разкрачени крака, завивката беше дръпната до кръста му. Беше гол, което правеше задачата й по-лесна, макар малко да се боеше от онова, което се спотайваше под завивката.
	Е, бяха заедно и бяха сами. Той беше гол, а вратата — залостена. Знаеше приблизително как се прави всичко, но не се чувстваше уверена. Беше чувала Лайзъл да разправя на Илейн, че мъжете са ненаситни същества. И че жените нямат друг избор, освен да мислят за рокли и дрънкулки, докато мъжете задоволяват похотта си.
	Вгледа се в широките му плещи и забеляза белег на едното му рамо; друг, дълъг и назъбен, пресичаше ръката му, трети изчезваше под завивката, преметната на кръста му. В единия край на стаята стоеше нова вана. Мери се наведе и вдъхна аромата на тялото му, беше й познат и приятен. Посегна да го докосне, но се спря. Къде да го пипне? Ами ако се стреснеше?
	Той изръмжа насън и завъртя глава. Замахна, после отпусна ръката си. Какво ли сънуваше?
	Мери отдръпна дланта си и отново се загледа в него. Беше едър. Отлично качество за един боец. Тя се усмихна, но усмивката й застина: едър означаваше, че и повече ще я боли. Все едно. Време беше да действа. Остави свещта на пода, почака сърцето й да се успокои и смъкна робата си. После повдигна долната си риза и предпазливо легна върху спящия. Той се ококори, подскочи и се подпря на лакти.
	— Кой си ти?!
	— Свой!
	Гарън изсумтя и пак затвори очи; тя изчака, докато дишането му отново стана равномерно, после го побутна отново да легне. Възседна го, но не знаеше какво да прави от тук насетне. Някак си трябваше да проникне в нея, но как? Разделяше ги завивката. Май беше по-добре всичко да стане, докато беше буден, щеше да пита и което не знаеше, щеше да й се обясни.
	Гарън се протегна, намести се и захърка. Не като Мигинс, а съвсем тихичко. Мери се наведе и го целуна. Бързо и леко, като парване от стрела. Макар и мимолетна, целувката й се услади. Наведе се и го целуна повторно, този път по-дълго. Устата му беше топла, а топлината й беше особена… накара я да потръпне. Намръщи се, малко изненадана, сърцето й биеше забързано. Беше чувала, че телесната близост е приятна, а във Валкорт и в двореца мъжете само за това мислеха. Впрочем не само те. И жените се кикотеха и шушнеха, щом зърнеха някой красив мъж, но какво ли точно си казваха? Че ухае приятно? Че искат да палуват с него? По дяволите, защо не беше слушала! Каква недалновидност. Не й беше минало през ум, че ще й потрябва в бъдеще.
	Отново го целуна, вече по-страстно. За неин ужас той отвори уста и езикът му докосна устната й. Това пък какво беше? Тя стисна бедрата си около кръста му. Неочаквано езикът му се плъзна вътре. Мери едва не подскочи от изненада. Само това не беше очаквала — нечий език да се пъха в устата й! Тръсна глава, а той сладостно измърка. Вдигна ръка, сложи я на бузата й и прошепна:
	— Бланш, пак ли си дошла да ме будиш с целувки? Толкова си апетитна…
	Бланш? Коя беше тази? Будила го с целувки! Ако беше тук, Мери щеше да я напляска здравата.
	— Ела, Бланш, не бягай! Ах, ти, малка палавнице. Дай да пипна гърдите ти. — Той едва чуто си затананика тъжната песничка за ангела, която тя някога му беше изпяла, и сложи ръце на гърдите й. Мери се вбеси: нахалникът мислеше за друга, а си тананикаше нейната песен!
	Той млъкна и промърмори недоволно:
	— Я, какво е това! Искам те гола, миличка… — Запретна ризата й, а Мери му помогна да я свали през главата й. — Така е по-добре. Дай да си поиграя с гърдите ти.
	Беше гола и яхаше мъж, който прокарваше длани по раменете, ръцете и гърдите й. Дланите му бяха топли и грапави и тя потреперваше при всяко докосване. Чувството беше непознато и малко плашещо.
	— Ах, колко ми е хубаво. Дай целувка, Бланш. Хайде, ела. Ще си поиграем на воля.
	Мери се наведе над него, като го наблюдаваше внимателно. Очите му още бяха затворени. Бълнуваше ли? Как беше възможно да не се събуди след толкова много думи и движения? Прииска й се да притисне устни до неговите и завинаги да остане така. Гарън сластно замърка, зарови лице в гърдите й и запрокарва език по тях. Тя за малко не подскочи, но не го направи, защото й беше приятно и защото искаше най-сетне да стигне до онова, което се криеше под завивката.
	Ръцете му се плъзнаха надолу. Тя замръзна и ужасена усети как пръстите му започват да си проправят път в нея.
	— Толкова си топла и мека. Но защо си така суха, Бланш? Какво има?
	Суха? Това пък какво беше!
	Гарън повдигна ханша й, а тя подпря длани на гърдите му и затвори очи в очакване на онова, което предстоеше да се случи. Той плъзна пръст в нея и затърси път нагоре. Болеше, но не много. Ами по-нататък? Какво следваше? Каквото и да беше, тя го искаше. И то много. Пръстът му навлезе по-дълбоко, а сърцето й затуптя още по-бързо. Заболя я, но за кратко. Не беше глупава, знаеше, че той иска да проникне в нея, и то не с пръст, а както трябва. Гарън отдръпна ръката си, остави Мери да се отпусне върху него и смъкна завивката. Тя не събра смелост да погледне, макар да изгаряше от желание. Е, нямаше връщане назад. Надигна се и усети първо пръстите му, а след това и нещо друго. Той изстена от удоволствие и натисна здраво. Упорства известно време, но без особен резултат. Мери го хвана за раменете, затвори очи и стисна устни, за да не извика. Щеше да я разкъса, тя си знаеше, но нямаше как — трябваше да изтърпи. Един силен тласък и Гарън проникна в нея… господи, по-навътре ли искаше?
	Не можа да издържи. Подскочи, но преди да се отдръпне и да избяга, той я улови. Стисна я с две ръце за кръста и я върна върху себе си. Съпротивата беше безсмислена.
	В този момент Гарън ококори очи. Трябваха му две-три секунди, за да осъзнае какво става. Вместо Бланш отгоре му беше Мери, мъничка и тясна, а той напираше като звяр. Личеше, че я боли, пищеше като заклана. Все едно, не можеше да спре. Продължи като обезумял. После се поовладя, стисна зъби и процеди:
	— Правим глупости! Не е редно! Слизай от мен, махай се!
	Думите му я зашлевиха като камшик. Болката се понасяше, но това, че я отблъсна, беше нетърпимо. Да се разплаче, за да я съжали? Глупости. Просто трябваше да довърши започнатото. Тя натисна с все сила надолу и усети как Гарън прониква в нея докрай. Болката беше нетърпима. Стори й се, че ще умре. Да умре? И какво от това? Тъкмо щеше да избегне сватбата с Джейсън Бренан. Гарън не помръдна.
	Дали пак не беше заспал? В следващия миг той изригна куп проклятия. Улови я за кръста и я вдигна. Този път тя не се възпротиви. Излишно беше, подчини се машинално.
	— Стига, Мери! Не бива!
	Тя се наведе, зарови пръсти в косите му и го зацелува като обезумяла. Гарън се опита да каже нещо, но постепенно ругатните му преминаха в сладостни стенания. Повтаряше като в унес името й, докато внезапно разбра, че е станало твърде късно. Беше стигнал предела, след който нямаше връщане. Тялото му се напрегна като лък, той пое въздух и изкрещя името й; викът се блъсна в тъмните греди на тавана. Никога досега не се беше чувствал така, светът пред очите му се завъртя като калейдоскоп, той се понесе на ангелски криле и застена в сладостна агония. Беше в рая.
	Стреснат, Гилпин извика отвън:
	— По дяволите, господарю! Какво става? Май някой се вмъкна, докато спях… прескочи ме и влезе. Проклет да съм, никога няма да си простя тази грешка! Добре ли сте? — Той заблъска с юмруци по залостената врата, после опита с рамо и с ритници. Но вратата не подаде.
	Мери чу блъскането, обаче не реагира. Вече нямаше значение какво ще се случи после. Важното беше, че вече не беше девствена. Вътре в нея беше бликнал тайнствен топъл фонтан и тя тръпнеше от непознатото усещане. Сведе поглед към Гарън, който беше слят с нея. Лежеше неподвижен, със затворени очи и отпуснати ръце. По лицето му беше изписано блаженство. Май беше задрямал.
	Задрямал? Какво неуважение! Болката й попремина и тя се почувства по-добре. Наведе се над него и сложи длан на страната му:
	— Гарън… аз… май вече не съм девствена. Няма как да съм, след като си целият в мен. Хайде, събуди се, трябва най-сетне да разбереш какво се случи току-що!
	Отвън Гилпин изкрещя:
	— Добре ли сте, господарю? Ще доведа Алерик! Идваме на помощ, не бойте се!
	Гарън се ококори. Трябваше му само миг, за да се свести. Сграбчи Мери за кръста и изкрещя, като едновременно с това се претърколи отгоре й:
	— Не, Гилпин! Не ходи никъде! Не ми трябва Алерик! Разбра ли? Бълнувах, всичко е наред. Не викай Алерик. Лягай си.
	— Но как да си легна, господарю? Чух толкова страшни крясъци! Някой да не ви е опрял нож в гърлото?
	— Не. Млъквай и заспивай!


>	Трийсета глава

	Настъпи блажена тишина. Гарън сведе поглед към бледото й лице:
	— Значи така, не ми позволи да се дръпна.
	Тя усети тласъка му. Още беше в нея! Понечи да се отскубне, но не успя. Искаше й се да е на километри от тук, а не можеше дори да се отдели от тялото му.
	— Стига, Гарън. Вече свършихме. Престани.
	Той спря за миг.
	— Защо?
	— Защото ме боли.
	Гарън неохотно се подчини, но остана в нея. Подпираше се на лакти и я гледаше. Тялото му искаше да продължи, но за щастие умът му вече работеше.
	— Значи така. Вмъкна се в леглото ми и ме възседна.
	— А ти ме помисли за някаква си Бланш.
	— Защото съм глупак. Тя е с много по-едри гърди и много по-опитна.
	Мери го шляпна по рамото:
	— Престани да мислиш за тази крава!
	Гарън се усмихна и опита да понатисне мъничко, но се спря, защото я видя как се сгърчи от болка.
	— Добре, няма. Ама ти не познаваш Бланш. Голяма палавница, будеше ме посред нощ.
	— Как?
	— Ами с гърдите си, отпускаше ги върху лицето ми.
	— Не те ли беше страх, че ще те задуши?
	— Не.
	Той се умълча и Мери разбра, че се беше унесъл в спомени за другата. Отново го шляпна игриво и заяви:
	— Било каквото било. Няма как да се ожениш за Бланш, няма и как вече да си играеш с гърдите й. Трябва да се ожениш за мен, Гарън.
	Той почти се беше отделил от нея, но чутото отново го възпламени.
	Думите й бяха тъй дръзки, а случилото се — така лудо, че мислите му се избистриха на мига. Да се ожени за нея? Беше й отнел девствеността и беше посял семето си в нея, тя вече не беше чиста! Дявол го взел, дали кралят щеше да го хвърли в тъмница? Да угасне като свещ в някое влажно подземие? Обзе го ярост. От къде на къде? Не го заслужаваше! Коленичи между бедрата й, трепереше от възбуда и яд. Размаха юмрук пред лицето й и се тросна:
	— Да ми погодиш такъв номер! Заради една вечер да ме вържеш за цял живот!
	— Да те вържа ли? Ха!
	— Млъкни, глупачке! Как се хванах на въдицата… Няма да си го простя.
	— Казах ти, че не искам да ме омъжат против волята ми.
	— Нямаш право да решаваш бъдещето си! Толкова ли си глупава, че не го разбра? Баща ти е трябвало да ти намери съпруг. Сега това ще стори кралят. Не зная какво да мисля — че си адски глупава или че си голям инат.
	Тя избухна в плач. Гарън я съжали, но гневът му напираше. Размаха пак юмрук.
	— Ама ти какво — ще ревеш ли? Я престани!
	Мери млъкна и изхълца:
	— Каквото искаш — това ще правя. Ще плача, ще мълча… Чакай само да се успокоя.
	— Ха! Ама ти можеш да плачеш по поръчка, така ли?
	— Мога и това, но трябва да си представя нещо тъжно, една от придворните дами ме е учила.
	— Коя беше дамата?
	— Алис Кент.
	Сега пък Алис! Над него тегнеше някакво проклятие.
	— И на какво друго те е учила?
	— Нищо. Дори мислеше, че съм лоша ученичка, тъй като преструвките дълго време не ми се удаваха. Е, най-сетне ги усвоих.
	Кой дявол беше пратил това момиче на пътя му?
	— Иска ми се да те набия, но след като си наследница и бъдеща подопечна на краля, няма как да си позволя подобно удоволствие.
	— Не мога да разчитам на попечителство от страна на краля. Нали вече не съм девствена… А на девствеността се държи най-много. Е, след парите и земите, разбира се.
	— Сама си си виновна. Аз нямам нищо общо. Дори не бях буден, докато го правихме.
	— Ха! Не бил буден… Бесува като обезумял. После тъй изкрещя, че събуди Гилпин. Нещо не го чувам… дали отново е заспал?
	— Дано да се е унесъл. Не вдигай много шум.
	— И сега какво — аз виновна! След всички болки, които ми причини!
	— Болки ли? Глупости. А ти какъв номер ми погоди!
	— Номер… С какво съм по-различна от жените, които са нахълтвали посред нощ в постелята ти?
	— Онова беше друго. И ти го знаеш. Луда ли си или си глупава?
	Тя отново го плесна по рамото и усети белега.
	— Не съм луда. Просто не искам да ме дадат на някой против волята ми. Ти какво си помисли?
	— Че си Бланш и че си дошла да се позабавляваме. Така поне мислех, докато страстта не замъгли разсъдъка ми.
	— Нищо такова не видях. Нахвърли ми се като звяр, какво ти мислене? От какво е този белег на рамото ти? Много е голям. Сигурно е била страшна рана. Кой те нарани, какво е станало?
	С него отново се случваше нещо странно, погледна надолу към устните й и му се прииска да ги зацелува отново. Не! Опита се да се успокои и промърмори:
	— Някакъв луд шотландец се опита да убие краля. А аз го защитих, нали затова бях там… нищо особено.
	— Какво стана с шотландеца?
	— Нищо. Гние в Холоу Фийлд, там заравят убийците.
	Тя отново докосна белега.
	— Сигурно те е боляло много.
	Гарън сви рамене, не искаше да си спомня. Възпалението… нечовешките болки… виеше като куче, за малко да умре.
	А сега? Беше се забъркал с непорочна девойка — и то не коя да е, а наследницата на Валкорт. Хубава каша и надали някой щеше да го похвали. Той въздъхна.
	— Мислила ли си за последствията, Мери? Даваш ли си сметка, че всичко ще се струпа на моята глава?
	— Не, не, аз ще поема отговорността. Ще обясня на краля. За нищо не си виновен. Направих го, за да сме заедно. За да прекарам живота си с теб, а не с някое безлично кралско протеже. Ще кажа, че те харесвам и обичам. Че сме родени един за друг. И двамата правим списъци. Ти си добър стопанин и ще се грижиш за Валкорт не по-зле от предците ми. Кралят те познава и те обича. Няма да му е трудно да разбере защо искам теб, а не някой като Джейсън Бренан. Той ще се съгласи, повярвай ми. — Гарън още беше над нея с ръце на бедрата й. Тя протегна длан и докосна неговата. — Валкорт се управлява по прости правила, ако искаш, можеш да добавиш и свои. Всичко ще е наред. Знам, че ще си добър стопанин. Ще си богат и могъщ и ще си сред най-приближените на краля.
	Гарън хвана ръцете й, накара я да стои мирно и се наведе над нея.
	— Слушай внимателно. Не познаваш света, нито пък Негово Величество. Той ще ме обезглави. Ясно ли ти е?
	— Значи ли, че ако Джейсън Бренан ме беше насилил, кралят също щеше да го обезглави?
	Гарън пак се опита да проникне в нея, но Мери изпищя и той се дръпна веднага. Загледа я безпомощно. Беше тъй красива! Искаше му се да я гали и целува, да я покори и обладае — но как? Щеше да се разплаче като дете. В следващия миг вече не мислеше, облада я повторно и се отдаде на страстта.
	Тя изпищя и се дръпна, удари главата си в стената и изпищя. Гарън спря и процеди:
	— Трябва да свикваш!
	Явно беше, че когато един мъж прави любов, мозъкът му служи единствено за украшение, помисли си Мери.
	— Тъй и тъй ще умра, задето съм те обезчестил, поне да има за какво. Давай, веднъж се мре.
	Мери се извиваше и се дърпаше.
	— Не е като преди, но още боли. Остави ме за малко. Дай да си поговорим. Кралят няма да ти направи нищо, бъди сигурен. Няма да му позволя. Знаеш, че умея да убеждавам хората. Ще се подготвя, ще направя списък с доводи. Той ще се съгласи и няма да има нищо против сватбата ни.
	Думите й го стреснаха. Той скочи от леглото и я загледа. Мери дръпна завивката и се уви до шията. Гарън остана прав, възбуден, със стиснати юмруци.
	— Нямаше да те съблазня, ако знаех, че те грози такова сурово наказание — прошепна тя.
	— Сигурно. Как да знаеш… А и как да ме съблазниш, аз нали спях! Я не говори глупости!
	Мери като хипнотизирана се беше втренчила в долната половина на тялото му.
	— Ако знаех, че кралят ще обезглави онзи, който ми е посегнал, щях да се отдам на Джейсън Бренан. И после да се оплача на Негово Величество. Но пък как ли щях да го понеса… да правя любов с този негодник! — Тя потръпна. — Както и да е. Ще те спася. Все ще измисля нещо. Боже, колко си надарен!
	Той погледна надолу и видя кръв по себе си. Досега не беше обладавал девственица. Чувал беше, че тече кръв и че това невинаги е на добро. Хвана завивката и я дръпна. Бедрата на Мери бяха изпоцапани с кръв.
	— Стой така — каза той и донесе мокра кърпа.
	Тя дръпна завивката, уви се пак и скочи на крака.
	— Какво ще правиш?
	— Ще те изчистя от кръвта. Казах ти да стоиш мирна. — С един замах я върна на леглото. — Поне за малко не мърдай и не говори. — Допирът на студената влажна кърпа я накара лекичко да изписка. Гарън я избърса, докосна я и каза: — Вече не ти тече кръв, това е хубаво. Нали не се уплаши много? — Избърса и себе си, хвърли кърпата на пода и легна до Мери. Тя се опита да се изправи, но той й попречи. — Стой, не мърдай. Трябва да помисля какво да правя.
	— Не си за изхвърляне, Гарън. Напротив. Имаш потекло, богатства, земи… Имаш графска титла. Няма по-добра партия от теб за една наследница.
	Той не обърна внимание на думите й, беше зает с мислите си.
	— Чудя се какво да обясня на краля. Ако му кажа, че съм спал с теб, защото съм те помислил за Бланш, ще стана за смях. Ще е много глупаво.
	— Чакай, това после. Първо трябва да се оженим и да се представим на краля и кралицата. Тя…
	Гарън я прекъсна:
	— Първо трябва да ликвидирам Джейсън Бренан. Той е отровил брат ми, няма кой друг да е. А после ще се заема с майка ти. — Изруга тъй цветисто, че Мери се изчерви, и продължи: — Не вярвам брат ми да е отмъкнал парите тайно. Среброто ще да е било на лорд Ранълф, бащата на Джейсън Бренан.
	— И Джейсън се е вбесил.
	Той се наведе и я стисна здраво.
	— Няма да е лесно. Май няма да се върна жив, но пък и кралят чака да ме обезглави, така че е все едно.
	— Стига глупости. Вече си граф, не си пионка от свитата на Негово Величество. — Мери се надигна и го целуна.
	Гарън отново избухна в ругатни. Тя не се сдържа и се разсмя.
	— Чувам ви да говорите, милорд! — подвикна Гилпин иззад вратата. — Говорите бързо… гневно… Какво става, биете ли се с някого?
	— Заспивай, Гилпин!
	Мери подвикна:
	— Аз съм вътре, Гилпин. Не се бой, няма да му прережа гърлото.
	Последва тишина. Като се съвзе, Гилпин заекна:
	— Вие? Вътре? Гръм и мълнии!


>	Трийсет и първа глава

	Въпреки че крепостта беше голяма, новината се разпространи светкавично. На сутринта всички знаеха за случилото се в стаята на господаря.
	Мери си каза, че няма смисъл да отлага, все някога трябваше да се появи пред хората. Вирна брадичка и неохотно заслиза по стълбата.
	Всички я зяпнаха. Разговорите секнаха, но след миг-два хората се поокопитиха и зашушнаха.
	Нямаше мърдане!
	При влизането й в залата Илейн я изгледа и й смигна дружески. И другите жени се усмихваха окуражително.
	Невероятно! Беше се вмъкнала в леглото на господаря им, а те дори не я осъждаха? Май не. Напротив, подкрепяха я. Тя се усмихна широко и подскочи, идваше й да хвръкне. Какво облекчение!
	Беше осем сутринта. Войниците и работниците бяха закусили със сирене от млякото на Ерик и хляб, приготвен от Бълик, и бяха отишли да си гледат работата. Сър Лайл беше единственият мъж в залата. Седеше до масата си и изобщо не се усмихваше. На прага Гилпин лъскаше доспехите на господаря си.
	Без да обръща внимание на сър Лайл, тя обходи с поглед залата. Въздухът беше свеж, ухаеше на лавандула и на акация. Мери усети ръката на Лайзъл върху рамото си.
	— Ела да хапнеш малко хляб и сирене. Чакахме те.
	Чакали са я? Невероятно. Какви хора! Идваше й да ги разцелува.
	Залата жужеше от гласове. Мигинс гълчеше Гилпин, че се задява с щерката на новия ковач, която беше само на четиринайсет. Но той продължи да намига на девойката и да й хвърля дяволити погледи.
	Хората ги гледаха и се кикотеха. Мери също се загледа, обаче скоро се върна в собствения си свят. Вече не беше девствена. Чувството беше странно: кой знае защо тя очакваше някаква промяна. Но колкото и да се взира сутринта, не забеляза нищо по-различно в огледалото. Очакваше да е изморена, ала не беше. Беше… щастлива.
	Като се събуди в леглото на Гарън, него вече го нямаше. Все едно. Чувстваше се чудесно… ако се изключи болката. Ами Гарън? Дали и него го болеше? Нямаше представа от тия неща. Запита се какво ли мисли той и какви планове крои. Дали ще настоява да отидат в Лондон? Дали е направил списък с доводи? Ще й го покаже ли?
	Никоя от жените не отвори дума за случилото се през нощта. Гилпин я гледаше изпод око и си свирукаше. Слава богу! Но чувството за обърканост и вина я глождеше. Беше се отдала на мъж, който не й беше съпруг. Заслужаваше да я нашляпат хубавичко.
	Сър Лайл допи бирата си, изправи се и се приближи до нея.
	— Искам да поговоря с теб.
	— Говорете, не съм глуха. Слушам ви.
	— Не искам да говоря пред всички.
	— Защо?
	Той нарочно се изпъна, за да изглежда по-внушителен. Но на Мери явно й беше все едно.
	— Известно ми е, че не си свещеническа дъщеря. Не знам коя си, но ще разбера. И ще те издам на лорд Гарън. Ще те изхвърли като мръсен парцал.
	Мери широко се усмихна.
	— Аз също не знам кой сте, сър Лайл, но и аз скоро ще узная. И се кълна, че умната ви глава скоро ще хвръкне от раменете ви.
	Лицето му потъмня като буреносен облак, пръстите му се свиха в юмруци. Едва се сдържа да не я удари. Мери се постресна, но точно в този момент до нея се появи Мигинс:
	— Нося ви топъл хляб, господарке. Намазала съм го с мед. Няма ли да похапнете? — Докато бъбреше, Мигинс ловко застана между сър Лайл и Мери.
	— Благодаря, Мигинс. — Девойката взе един комат — имаше вкус на страх. Преглътна насила и се усмихна. — М-м-м, да си оближеш пръстите!
	Всички жени се бяха скупчили и слушаха. Ами ако сър Лайл посегне да я удари? Дали щяха да я защитят? Видя как малко по малко свиват обръча.
	— Как си днес, Мигинс? Понамаля ли кашлицата?
	— Бог да ви поживи, господарке, вече съм добре. Отварата свърши чудесна работа. Ама как само ми куркаха червата…
	— Нищо. Така е, защото действа. Пий още, да се излекуваш напълно.
	— Ще пия, как няма да пия. И на сър Лайл ще дам малко, дано му мине проклетията. Хайде, сър Лайл, оставете момичето на мира.
	— Момиче ли? Блудница! Да не съм луд да пия от боклуците й!
	Мигинс не отстъпи:
	— Ако обичате, дръпнете се.
	— Блудница! Въргаляла се е с господаря, няма човек, който да не го разбра.
	Мигинс се ухили и последните й три зъба лъснаха.
	— Започвам да се питам дали наистина сте с всичкия си. Махайте се или ще ви смажем. Я вижте колко сме!
	Жените забучаха като разбунен кошер.
	Сър Лайл изсъска:
	— Мърши! Хайде, опитайте се да ме докоснете!
	Мери се намеси:
	— Търсите си белята, господине. Я вижте каква метла стиска Талия! Ами Илейн? Ей сега ще ви замери с цукалото! Кажете ми честно, съкровището на лорд Артър ли търсите? Кой ви прати? Настоявам да чуя истината.
	— Дошла си тук само да буниш хората. Ще свършиш зле. — Той се изплю на рогозката, врътна се и тръгна към Гарън.
	— Какво има, сър Лайл?
	— Нищо. Пратил съм хората си да се упражняват. Отивам да ги навестя.
	— Стойте тук, имаме по-важна работа. След час тръгвате с мен за Лондон. С двама от войниците си.
	Сър Лайл само кимна и напусна залата.
	— Мери, ела тук!
	Тя се затича към него с облекчение; добре че роклята й беше къса и изобщо не й пречеше.
	Гарън беше раздразнен и малко не на себе си. Тя му се усмихна ослепително.
	— Добро утро. Спахте ли добре?
	Усмивката й го смути. Колко красива беше проклетницата! Очите му машинално затърсиха трите малки плитки в кока й. Откри само две. Къде ли беше третата? Я да провери. Протегна ръка, но я отпусна. Хората ги гледаха.
	— Не спах кой знае колко. И сега съм малко сънен — измънка.
	— И аз като вас не спах много. Ще видя дали в алманаха няма рецепта за приспивателно… Само подремнах, но пък се чувствах като в ангелски обятия. — Тя се престори на замислена: — Да-а, май наистина трябва да потърся някое приспивателно.
	— Ангелски обятия? По-скоро дяволски.
	До сутринта я беше притискал до себе си. Лежеше и си блъскаше ума над неясното им бъдеще. Как само за една нощ животът му се беше променил, и то заради едно момиче! С огненочервени коси и със слабост към списъците.
	— Дяволски, значи, а? — Тя безсрамно се ухили, нямаше вид на кой знае колко учудена.
	— Престани да се заяждаш! Бедният Гилпин… Изкарахме му ума.
	— Така ли? Да не си викал нещо?
	— Млъкни!
	— Дай, боже, всекиму такива премеждия.
	Напуши го смях, но хората ги гледаха, затова каза:
	— Хайде, приготви се. Отиваме в Лондон да се срещнем с краля. Мислех да те оставя тук, но не посмях. Кой знае, току си намерила скритите пари на Артър и си забегнала в Шотландия.
	Тя се доближи до него и му прошепна:
	— Щом така си решил, съгласна съм. Но не е ли по-добре първо да се оженим? Така кралят ще е наясно с намеренията ни.
	Той каза високо:
	— Прави каквото ти наредих! Ясно ли е? И си дръж езика. Ние с краля ще решим. Не е твоя работа.
	— Нека първо да се оженим, Гарън.
	— Не. А и няма свещеник. Кой ще ни венчае? Баща ти? Спомни си измислиците си!
	Моментът беше напрегнат и тя преглътна ядните си думи. Обаче нямаше да се предаде така лесно.
	— Хора, не знаете ли къде наблизо има свещеник? — извика.
	Мигинс веднага отговори:
	— В манастира „Уъртуорд“. Не е далеч. Пълно е с духовници, по цял ден се молят, клетите.
	— Отлично. Значи можем да се оженим до довечера.
	— Не. Млъкни и се приготви за тръгване.
	Тонът му не й се понрави. Какво беше намислил? Как смяташе да склони Негово Величество? Понечи да каже нещо, но видя, че Гарън беше готов да избухне. Сведе глава и не продума. Беше готова на всичко: да моли краля на колене, да му предложи пари — защото рано или късно щяха да намерят среброто. Всичко, буквално всичко. Само да благослови съюза й с Гарън и да пощади живота му.
	Той я хвана за брадичката, наклони я към себе си и тихо, но твърдо каза:
	— Е, вече си моя. Но струваше ли си усилията? — Нямаше да й признае как се бе почувствал, сякаш полита високо в небето и облаците го обгръщат с пухкавата си мекота. Не, нямаше да прояви слабост. Макар и крехка, тази девойка беше опасна. При това богата наследница… — Е, струваше ли си? — Изчака я да кимне, стисна брадичката й по-силно и продължи: — Добре. Но не ми се бъркай. Знам какво да правя. Няма да се умилквам на краля, ясно ли е?
	— Ясно. И по-тихо! Ако си мислиш, че хората не слушат, лъжеш се. Не остана човек, който да не разбра за „подвизите“ ми. Сър Лайл ме нарече блудница.
	— Глупости. Измисляш си.
	Тя сви рамене:
	— Питай Мигинс.
	— Която и жена да питам, ще излъже. Всички са на твоя страна. Влязла си им под кожата.
	Наистина беше така, всички я обичаха. Което беше странно, защото караше хората да работят усърдно и изобщо не си поплюваше.
	— Питам се дали всички знаят, че сама се вмъкна в леглото ми.
	— Бъди спокоен, ще им кажа. Репутацията ти няма да пострада!
	— Стига, не ме карай да се чувствам като мамино синче. Не ме е грижа за репутацията ми.
	— Чудя се какво ли щеше да стане, ако беше разбрал, че не съм онази крава Бланш. Сигурно щеше да се обърнеш и да захъркаш.
	— Може би… Като се има предвид, че ти нямаше представа какво да правиш. Ама защо я наричаш „крава“? Ти не си ли същата?
	— Ти сам каза: била толкова пищна, че да напълни ръцете на шестима мъже.
	— Не съм казал такова нещо!
	Мери се усмихна:
	— Добре де, аз го казвам. Как другояче да нарека едно разплуто същество? Освен това вече знам какво да правя в леглото, нали? Знам всичко! — Тя гордо се поизпъчи.
	Гарън изсумтя:
	— Още си невежа. Глупава си като овца!
	— Може да съм овца, но не съм крава. Като се срещна с кравата Бланш, ще й благодаря, задето те е обучила. — Видя, че го е вбесила, потупа го по ръката и му прошепна: — Всички слушат. Било, каквото било. Колкото до това какво да обясним на краля… няма защо да го записвам. Знам го наизуст.
	— Ако не млъкнеш, ще те нашляпам. Пред всички. И то по дупето!
	Беше й на езика да попита какво толкова има против дупето й, след като цяла нощ го милва, но се отказа и промърмори:
	— Добре, добре. Отивам да приготвя храна. Колко дни ще пътуваме?
	— Не повече от три. Освен ако не вали, тогава пак ще стигнем за три дни, но ще ни се сторят много повече.
	Тя се разсмя и се измъкна от ръцете му. Имаше три дни за размисъл. Но и три минути й стигаха, защото вече знаеше кой ще свърши работа: кралицата!
	— Мигинс! — извика Гарън.
	Старицата се приближи до него:
	— Кажи, красавецо.
	Гарън се втренчи в сбръчканото й лице:
	— Как си, Мигинс? Чаят помогна ли? Мина ли ти кашлицата?
	Старицата се изкиска:
	— Мина, замина и помен не остана. Като непорочността на скъпата ми господарка.


>	Трийсет и втора глава

	_Лондон_
	_Уайт Тауър_
	Кралят го нямаше. Лорд Котсуолт обясни, че заминал за Корнуол при чичо си, Робърт Бърнъл също бил там. Само кралицата останала в Тауър.
	„Благодаря ти, боже!“ — Мери вдигна поглед към тавана на разкошното помещение. Молитвите й бяха чути! Преди Гарън да я поведе към Корнуол, тя помоли лорд Котсуолт за аудиенция при Нейно Величество.
	Нямаше причина графът да й откаже и той ги поведе към покоите на кралицата. Преди да влязат, графът задържа Гарън и го заразпитва за Черния демон и случилото се в Уеъръм. Гарън изгледа Мери на кръв — пак го беше измамила! Докато той волю-неволю остана да разговаря с лорд Котсуолт, Мери мило му се усмихна (при което кръвта му закипя) и бързешком влезе при кралицата. Тя тъкмо кърмеше. Нищо ново, постоянно беше заета с едно и също — раждаше и кърмеше. Седеше сред куп копринени възглавници и тананикаше не друго, а една от песничките, съчинени от Мери навремето!
	На прага я пресрещна зеленооката и красива Алис Кент.
	— Я, каква изненада! — Тя вдигна вежди. — Мислех, че никога няма да се върнеш. Понапълняла си, преди беше много мършава. Истинска дама! Знаех си, че ще станеш красавица. Как си, мила? Разбрах, че си пристигнала с Гарън Кърси. Добро момче е той. Кой вятър те събра с него? Я разкажи!
	Тя май вече знаеше всичко.
	— Здравей, Алис. Радвам се да те видя отново.
	Мери се заоглежда. Зърна една закръглена жена и се запита дали не е Бланш. Тя беше! Пищен бюст и рокля с дълбоко деколте! „Кравата“ бъбреше с една от придворните дами и се смееше. Беше доста надарена, спор нямаше. За всеки случай Мери реши да попита:
	— Алис, коя е дамата с придворните? Май не съм я виждала?
	— А, онази ли? Бланш Хауорт.
	Бланш подвикна:
	— Алис, няма ли да ни запознаете? Само не казвайте, че това е спътницата на лорд Гарън. Чух, че дошъл с някаква жена.
	Кралица Елеонора се обади отвътре:
	— Мери? Ти ли си, детето ми? Хайде, влизай. Да ти представя най-малката си дъщеря. Виж я само колко е сладка: със сини очи и златни къдрици. Ангелче! И какво красиво носле — същото като на баща й.
	Кралицата й подаде меката си бяла ръка и Мери се уплаши да не я ожули с мазолестата си длан.
	— Права сте. Имате най-красивото бебе на света, милейди.
	Елеонора се разсмя, пусна ръката й и я потупа по бузата.
	— Естествено. В династията Плантагенет няма грозни хора. Хубавицата ми! Вечно е гладна. — Сякаш за да потвърди думите й, бебето се впи като пиявица в гърдата й. Кралицата го погледна с умиление, целуна го по челцето и вдигна очи към Мери. — Колко си пораснала! Май си по-висока от всички придворни дами. Я махни забрадката! Боже, каква коса! Огнена! И какви сладки плитки. Госпожи, елате насам! Искам да ви представя Мери.
	Шест придворни дами чинно се наредиха около кралицата и престорено любезно се ръкуваха с гостенката. Гледаха окъсялата й рокля и старомодните й обувки и тайничко се подсмиваха. Лорд Гарън, това хубаво момче, с тази никаквица? От къде се беше взела?
	Преди да получат отговор, кралицата ги помоли да напуснат стаята. Вече насаме с Мери тя се прокашля и премести бебето на другата си гърда.
	— Моите дами май са луди по лорд Гарън. А ти какво търсиш с него?
	— Ама че бързо се разчуват новините тук… Бях забравила.
	— Най-бързото нещо на света са клюките.
	— И все пак… Едва пристигнахме и лорд Котсуолт ни доведе право тук.
	— Някой от слугите тук ви е познал и ви е издал на Бланш. Тя само това чака, дори възнаграждава доносниците с разни вкусни неща за хапване.
	Ново двайсет! Кравата подкупвала прислугата! Значи не беше глупава. Мери я намрази още повече. Вдигна очи към красивото лице на кралицата. Толкова много имаше да разказва: „Баща ми почина, майка ми ме продаде на Джейсън Бренан, аз избягах, а Гарън ме спаси…“ Усети как очите й се навлажняват. Коленичи и сложи глава на скута на кралицата.
	— Какво ли не преживях, милейди.
	Елеонора я погали по косата. Колко беше променена, вече не беше дете.
	— Хайде, Мери. Говори, слушам те.
	— Искам Гарън, милейди. Искам да съм му съпруга — проплака младата жена. — Искам кралят да разреши женитбата ни. Но Негово Величество не е тук и Гарън иска да го търсим в Корнуол. Боя се, че вместо да ни благослови, кралят ще заповяда да обезглавят Гарън. Защото съм наследница… и не съм девствена. Гарън е добър и почтен мъж. Аз го прелъстих, той не е виновен, кълна се…
	Тя стреснато млъкна, защото Гарън нахлу в спалнята, последва го лорд Котсуолт, а трима стражи ги догониха, дрънчейки с оръжията си. Наконтените дами, зяпнали от изненада, също влязоха в покоите. Но Гарън беше сляп за случващото се, погледът му беше вперен в Мери, която се беше свила в нозете на кралицата.
	— Мери, млъкни! Каквото и да си казала досега, спри! — извика. После забеляза, че кралицата гали Мери и кърми бебе. — Бог да ви поживи, милостива господарке. Извинявайте. — Направи дълбок поклон, като скърцаше със зъби: как само го бяха извозили!
	Елеонора му даде знак да се изправи и с красивия си мек глас каза:
	— Лорд Котсуолт, всичко е наред. Цели три години лорд Гарън беше предан страж на краля. Не се притеснявайте за мен. Моля, оставете ни. — Тя му кимна да напусне стаята.
	Графът отмести поглед, докато кралицата закрие гръдта си и главичката на бебето. Изгледа смръщено Мери, кимна на Гарън и неохотно закрачи към изхода.
	Когато масивната врата най-сетне се хлопна, Гарън се почувства като в капан. Беше под прицела на три жени, с които беше делил леглото си: Бланш, Алис и Матилда. Щяха да го изядат с погледи. Прииска му се подът да се отвори и той да пропадне в пъкъла. Мери все още стоеше свита като запетайка в нозете на кралицата и го гледаше уплашено. Какво ли й беше наговорила? Май беше чул нещо за прелъстяване… или така му се беше сторило? Все едно. С него така или иначе беше свършено. Спомни си какво разправяше Бърнъл за палача. Какъвто беше нескопосан… Сто на сто и краят му нямаше да е лесен. Той преглътна с усилие. Впрочем защо се притесняваше, можеше и да му се размине. Трябваше само да изиграе добре картите си. Беше намислил да говори за пари, за подкрепа, за ползата за държавата… Железни аргументи, но само за пред краля. Той мислено изруга. Диалозите, които беше репетирал наум, сега отиваха на вятъра. Имаше броени минути, за да съчини нещо угодно за кралицата. Загледа се в нея: беше с красива дълга роба, косата й блестеше на слънцето, от благородното й лице струеше мекота и изисканост. Почувства се не на мястото си… Все едно, трябваше да опита. Той отново се поклони.
	— Ваше Величество, моля да извините дръзкото ми нахлуване. — Той посочи Мери: — Надявам се момичето да е обяснило, че е под мое попечителство.
	— Не ми каза това, милорд.
	— Но е така, милейди. Впрочем какво ви каза?
	Кралицата се разсмя.
	— Каза, че ви иска за съпруг. Както впрочем и много други жени… права ли съм?
	По дяволите! Как беше възможно? Само за минута-две Мери беше изплюла камъчето. Ами сега? Какво да каже? Той се прокашля и бавно, сякаш напредваше през тресавище, пристъпи крачка-две напред.
	— Милостива господарке, зная, че единствено кралят има право да определя кой за кого да се жени в подобни случаи. Клетата девойка е без баща, при това има злочестината да е единствена наследница. Бяха я отвлекли и знам, че нямам право да вляза в брачен съюз с нея. — Той се олюля.
	— Най-добре ще е да седнете, Гарън. И без това сте толкова висок, че ме заболя вратът да ви гледам от мястото си. Вивиан, донеси стол за господина.
	Столът беше по-тежък от самата Вивиан и Гарън изтича да го донесе. Седна, а Бланш Хауорт се присламчи до него и свойски сложи ръка на рамото му.
	Гарън побесня. Какви ги вършеше нахалницата? Не виждаше ли, че Мери е готова да й пререже гърлото? Мери се беше вторачила в ръката на Бланш и се беше свъсила — май наистина можеше да й види сметката. Той се приготви да отблъсне Бланш и се прокашля, но кралицата заговори преди него:
	— Матилда, налей вино на госта ми.
	Матилда Матинс наля чаша рубиненочервено вино, дар от Грелъм де Мортън. Кралицата се разположи удобно и загледа Гарън, който с наслада отпи от чашата си.
	— Познавате Грелъм, нали, милорд?
	— Да, и то добре. Преди две години се бях обзаложил с него, че ще обяздя един жребец. Едва не си счупих врата. Всичко вървеше добре, но в един момент Грелъм подсвирна. Конят се стресна и ме хвърли в едни трънаци. Грелъм щеше да се пукне от смях, а аз цял месец си близах раните.
	Кралицата също се разсмя.
	— Както вече знаете от лорд Котсуолт, съпругът ми е на гости при чичо си в Корнуол. Вчера пристигна пратеник с писмо. Негово Величество ме известява, че Грелъм и Касия са си в имението заедно с дъщеря им Филипа и съпруга й Дайънуолд де Фортенбъри, плюс внуците. Домът им сигурно се пръска по шевовете. Колко хубаво щеше да е и аз да съм там с децата… Всъщност кралят точно това предлагаше.
	Бланш се усмихна на Гарън:
	— Помня този случай. Цял месец ти вадих тръни от задните части. Беше като таралеж, здраво място не ти беше останало.
	„Край, свършено е с мен — помисли си той. — Сигурно Сатаната вече ме чака с отворени обятия.“
	Мери бавно се изправи, без да отделя очи от Бланш.
	— Само аз имам право да вадя тръни от годеника си. Никой друг, чуваш ли! Махни ръката си от Гарън или ще те превърна в крастава жаба! Знаеш ли какви рецепти знам? Аз съм почти магьосница!
	В следващите няколко мига в стаята се възцари тишина.
	Най-сетне кралицата се обади:
	— Така е, Бланш, лорд Гарън вече принадлежи на друга. Едва ли искаш да се върнеш при съпруга си с насинено лице. Ще я подредиш добре, нали, Мери?
	— Много добре! Но защо да я превърна в жаба? Крава би й подхождало повече. Да, тъпа крава. Точно така.
	Бланш сви дланта си в юмрук, но все пак я дръпна от рамото на Гарън.
	Кралицата благо се усмихна:
	— Вижте какво, деца мои. И аз съм изваждала тръни от задните части на Негово Величество. Това влиза в съпружеските ми задължения. — Придворните дами учтиво се разсмяха, а тя продължи: — Не виждам пречка да сключите брачен съюз, Гарън. Вие вече не сте адютант на краля, а граф. Имате богатство и благородническа титла. С подкрепата на съпруга ми ще управлявате Валкорт и Уеъръм, зная, че ще го вършите мъдро и със сърце. Мери, лорд Гарън, давам ви благословията си. Можете да се ожените. Другото оставете на мен, аз ще имам грижа за сватбата. Кралят ще е тук до седмица. Дойде ли, ще ви оженим. Стига, разбира се, през това време Гарън да не върши глупости. Разбрахте ли, лорд Гарън? Внимавайте какви ги вършите!
	— Той е твърде благороден и мил, за да си позволи да върши глупости — обади се Мери.
	Кралицата се разсмя.
	— Шегувам се, Мери, не го взимай на сериозно.
	„Прекалено хубаво е, за да е вярно — помисли си Гарън. — Прекалено хубаво е.“
	Като се върнеше кралят, щеше да го скъси с една глава. Той машинално докосна шията си.


>	Трийсет и трета глава

	_Лондон_
	„Утре ще съм негова съпруга. Благодаря ти, господи! Ще направя дълъг-предълъг списък с добри дела и ще ги изпълня всичките!“
	Щяха да се оженят! Искаше й се да го изкрещи, за да я чуе цял Лондон — макар май да нямаше много заинтересувани в този кален мрачен град с позеленели каменни покриви.
	Мери носеше една от роклите на Вивиан с висока талия и дълги ръкави, пристегната с широк златист колан. Дрехата стигаше до пода и тя неволно се засмя, защото вече беше свикнала с късите си роклички. Междувременно кралица Елеонора беше разпоредила да изпратят от Валкорт всичките й дрехи. Дойката на Мери Ела, щеше да ги донесе. Тя се радваше, че ще я види пак! Беше израснала с Ела, първото лице, което беше зърнала на този свят, беше нейното.
	— Слез на земята, Мери! Стига мечти. Я си оправи шевовете!
	Вивиан Лайсистър се разсмя и й посочи усуканата рокля. Кралицата видя, че всичко е наред, остави дамите да си бъбрят и отиде да си върши работата. Вече насаме, Вивиан сръга Мери с лакът.
	— Вече си виждала Гарън гол, нали? Как беше, хареса ли ти? — Намигна й и се закиска.
	Дамите се заслушаха и се присламчиха по-близо.
	Алис Кент заяви:
	— Тя не е вчерашна, Вивиан. Надали нещо я е изненадало.
	— Май доста доволна е останала. И май още й държи влага. Като я гледам как ходи като отнесена… — Матилда Матис се престори на замислена. — Доколкото си спомням, Гарън си го биваше, не е засичал никога. — Тя се втренчи в Мери. — Нали той ти беше първият?
	Мери запримига. Сега пък тази Матилда Матис! И тя ли беше в списъка?
	— Кажи колко пъти те облада. Знам го аз, няма спиране.
	Мили боже, то можело и да се повтаря. Не беше и чувала!
	Мери се усмихна престорено и си помисли: „Гнездо на змии.“ Преди плачеше, но сега вече нищо не можеше да я извади от равновесие.
	— Така е, бях девствена — каза тя спокойно. После позамълча, отметна глава и дръзко добави: — Честно казано, доста се изненадах от размера му.
	Дамите я зяпнаха, после прихнаха.
	— Така е, така е. Самата истина. — Алис кокетно се поглади по бедрото и изгледа Мери по начин, който предвещаваше неприятности. — Лорд Гарън си го бива, много е надарен. Доста от нас могат да го потвърдят, нали, красавици? — Тя звънко се разсмя. — Все едно. Кажи ми, Мери, той поне внимаваше ли? Все пак ти е било за първи път. Или се нахвърли като бик?
	— Беше като бик — отговори Мери, макар да й идваше да им издере очите. Алис Кент. И още колко? Не са го оставяли да спи, бил е зает нощем.
	Бланш каза мазно:
	— Учудвам се, че е бил така груб с теб. Може и да не е вярвал, че си девствена.
	Крава! Мери огледа шията на Бланш и се запита дали нямаше да е най-добре да я удуши тутакси.
	— Ще му донесеш един куп пари. Той затова е лапнал въдицата — каза Алис уж безизразно. После замълча и си придаде загрижен вид. — Чухме за Черния демон и за нещастието, сполетяло Уеъръм. Дори помагахме на кралицата да изготви списък с най-необходимото.
	— Всичко беше от полза, благодаря ви за помощта.
	— Но как успя да…
	Мери сви рамене.
	— Все едно. Не е важно. Просто се опитах да пооправя бъркотията.
	Бланш се изсмя.
	— Ти? Да оправиш бъркотията?
	Още преди Мери да отговори, Алис запита:
	— Хайде, Мери, разкажи как успя да омагьосаш Гарън. У вас ли се запознахте? Бил ти е на гости… или? Да не сте избягали заедно? Разказвай. Слушаме те. Мери продължи да се усмихва, но поклати глава:
	— Гарън не ми позволява да говоря за това.
	— Чудна работа. — Матилда Матис изгаряше от любопитство, но беше повече от ясно, че чука на заключена врата.
	— Да поговорим за булчинската ми рокля — предложи лицемерно Мери.
	За нейно щастие в същия момент в стаята се върна кралицата и дамите нямаха друг избор, освен да похвалят роклята, нали се шиеше по поръчка на Нейно Величество. Скъпата дреха щеше да е кралският подарък за сватбата.
	Час по-късно се появи Гилпин, за да отведе Мери, а Бланш поиска да я придружи до стаята й. Тръгнаха по дългия коридор. Мери чу Гилпин да говори с някого отзад. Коридорът беше пълен с хора — войници, стражи, придворни дами, слуги и пратеници, всички говореха. Мери потръпна. Само на нея ли й беше хладно? Красивите гоблени по стените не можеха изцяло да спрат студа, който лъхаше от потъмнелите камъни. Беше усойно, макар да беше средата на лятото.
	— Какво искаш от мен, Бланш?
	Притворната придворна дама изчака Гилпин да изостане назад и да се заговори с една прислужница.
	— Гарън ще се ожени за теб само защото няма избор. Какво друго да прави, след като ти се разциври пред кралицата?
	— Колко си тъпа, Бланш! Знаеш ли какво богатство ще му донеса?
	— Може, но си грозна. Гарън не харесва такива като теб. Малка празноглава пикла. Иди и си играй.
	— То си е моя работа.
	— Твоя работа ли? Я се виж на какво приличаш, с тази червена перушина. Гарън чисто и просто се е полакомил за парите ти.
	— Нямам пари. Валкорт има само земи.
	— Хайде, не си криви душата. Всички шушукат за някакво съкровище.
	— То не е мое, а на лорд Артър. Мисля да го открия и да го дам на Гарън. Като дар за сватбата.
	— Чакай малко. Какво съкровище, какви пари? И кой е този лорд Артър? — Досега жлъчната Бланш изведнъж смени тона си, подмазваше се, личеше, че е заинтригувана. Хвана Мери за китката и я накара да спре. — Казвай, какво съкровище?
	— Не знам точно. Някакви сребърни монети. Имане. Плячкосано от по-големия брат на Гарън, лорд Артър. Черният демон го е дирил, но не го е открил. Това е цялата история.
	Бланш недоверчиво поклати глава.
	— Дрън-дрън. Поредната ти измислица. Бива те да хвърляш прах в очите на хората. Но да се върнем на Гарън. Сигурна съм, че му се гади от селските ти плитки и червената ти коса. Толкова си смешна, изглеждаш нелепо, драга.
	Мери си спомни как един монах тъй се беше стреснал от косите й, че сума време се беше кръстил като обезумял, беше му се привидял Лукавият. Какво толкова? Коса като коса. И какво общо имаше дяволът?
	Бланш се приведе над нея и просъска:
	— Ако имаше капка мозък, щеше да разбереш, че не си за Гарън. Той обича мен, снощи все това ми повтаряше.
	„Ах, защо нямам под ръка нож, че да ти прережа гърлото!“ — помисли си Мери и заяви:
	— Говориш врели-некипели, драга.
	Бланш ехидно се изсмя:
	— Снощи, разбира се, не съм спала с Гарън. Но как само ми се умилкваше… Какви думи ми шепнеше… Никога няма да имаш този мъж, поне не така, както съм го притежавала аз. Ще купиш тялото, но не и душата му. Да не говорим, че каквато си устата, ще ядеш бой непрекъснато. Е, желая ти дълъг брак и весело изкарване на сватбата.
	— Един въпрос, Бланш. Защо си толкова загрижена за мен? Нали си имаш съпруг?
	— Съпруг… силно казано. Толкова е стар, че няма и един зъб в устата. Ти с такъв би ли се целувала?
	Мери потръпна.
	— Не, естествено. И затова ли си все в двореца?
	— Да, нали трябва да си убия времето. Какво да правя при моя старец, той само кудкудяка подире ми. Виж, Гарън е друго нещо. Млад, красив, с бели зъби. Ухае на мъж, кожата му е като кадифе. Снощи, докато се гушкахме, ми изтананика някаква твоя песничка. — Приглади красивата си копринена рокля и се отдалечи, кикотейки се.
	Гарън да се е гушкал с тази крава? Изключено. Той беше зает от зори до мрак. Кога и как би намерил време за „гушкане“ с тази дебелана? Гарън беше прям и открит човек, щеше да стопанисва с любов земите й. Не правеше ли списъци? Правеше. И то хубави. Такъв човек да се гушка с някаква си крава и да й пее песнички? Не. Изключено.
	Наистина, тя не беше с него снощи, кралят го беше повикал да умуват над бъдещия брачен договор. Негово Величество искаше да получи своя пай, а Гарън — да спаси каквото може, без да ядоса краля дотам, че да го прати на дръвника заради непокорството му. Гарън беше почтен мъж и пазарлъците трябваше да са минали успешно. Пък и предстоеше сватба… може би бебе… кралят не беше толкова дребнав, че да вгорчава най-хубавите моменти в живота на верноподаниците си.
	Договорът трябваше да е готов. Утре лондонският епископ щеше да ги венчае и да свърже в свещен съюз Валкорт и Уеъръм. Именията щяха да процъфтяват, а един ден нейният син щеше да поеме в свои ръце управлението им. Нейният син? Тя докосна корема си. Възможно ли беше вече да го носи под сърцето си?
	Беше й дошло до гуша от придворните дами и нахалството им, затова отиде в стаята си, пъхна се в постелята и се зави до брадичката. Утре вече щеше да е омъжена жена. Съпруга на лорд Гарън. На тръгване от Лондон можеше да зашлеви Бланш, да, да, нямаше да е зле да шамароса напудрената й физиономия. Заспа с мисълта за майка си: как ли щеше да беснее, като разбере, че глупавата й дъщеря се е омъжила не по чужда воля, а по своята?
	„Ще правиш каквото кажа, ясно ли е! — В просъница в съзнанието й изплува красивото златокосо лице на вещицата. — Омръзна ми да търпя капризите ти! Край. Ще играеш по свирката ми.“ Лицето й беше безизразно, но в очите й гореше странен черен пламък.
	Господи! В нейните очи нещо също залютя, заболя я и…
	Мери скочи, като кашляше и се давеше от задушливата миризма. Някой я блъсна, събори я и натика парцал в устата й. Тя се замята като див звяр, удряше и риташе, където завари. Нападателят изрева от болка и я удари с юмрук в зъбите. Мери продължи да рита, но усети, че силите й я напускат. Тялото й изтръпна, главата й се завъртя и тя потъна в бездна, където царяха мрак и тишина…


>	Трийсет и четвърта глава

	Гарън се разбуди от нечии меки длани, които го милваха и го възбуждаха.
	— Стига, Мери, престани — измънка сънено. — Какво правиш тук, защо не си в леглото си? — Дланите го обхванаха по-плътно и той подскочи. — Хей, малката, какво правиш? Нали утре ще се женим! Марш в стаята!
	— Хайде, за последно…
	Лицето на жената беше скрито от косата й и не се виждаше. Устните й затърсиха мъжката му гордост и той усети топлината им.
	— Боже, Мери, кога научи тия работи?
	Целувките ставаха все по-страстни, почти болезнени. Гарън се изви, хвана жената за косата, повдигна главата й и се втрещи. Не беше Мери! Той седна на леглото.
	— Ела при мен, Гарън. Лошо момче!
	В стаята беше тъмно. Гарън грабна една дъхаща на пчелен мед вощеница и като се препъваше, хукна към огнището. Коленичи и раздуха все още живите въглени. Запали свещта и я вдигна. Пламъчето освети бяло пухкаво личице. Бланш!
	Усмихваше му се, очите й блестяха, беше поруменяла от възбуда. Черната й коса обрамчваше лицето й и падаше на раменете.
	Гарън осъзна, че е гол, което не беше никак хубаво — почувства се беззащитен. Спусна се към сандъка до леглото, закрепи свещта, грабна завивката от пода и бързо се омота с нея.
	Бланш се засмя:
	— Защо се криеш? Толкова пъти съм те виждала гол, толкова пъти сме се милвали. Какво ли не сме правили с теб…
	— Било, каквото било. Всичко свърши. Утре ще се оженя в присъствието и с благословията на краля. Мислиш ли, че ще хукна по жени преди сватбата?
	— А защо не? Кой ще разбере? — Тя сви рамене. Нощницата й беше лека и прозрачна като паяжина, отдолу напираха едрите й гърди. — Още не й принадлежиш — добави предизвикателно.
	Той трепна. „Принадлежиш?“
	— Какви ги дрънкаш? Аз да не съм жена? Мъжът си е мъж, той принадлежи само на себе си — заяви и мислено се упрекна: какви глупости дърдореше. Проклетницата го беше предизвикала…
	Бланш бавно свали нощницата си и я пусна на пода — искаше Гарън да се наслади на пищното й тяло. Доколкото го познаваше, нямаше да устои на съблазънта. И той наистина изглеждаше раздвоен. Постоя така миг-два, после й обърна гръб. Идваше й да го зашлеви. Вместо това престорено се засмя, взе нощницата си и я облече. Допирът на хладната коприна й подейства успокояващо.
	— Гарън, нямам и най-малко намерение да се обвързвам с теб, нека това глупаво момиче ти търпи капризите. Искам само да прекараме една последна нощ заедно.
	— Не. Не мога и не искам.
	— Добре. Но знай, че след време малката ти женичка ще ти омръзне и ще ме потърсиш пак. Но тогава аз ще кажа не. Така че възползвай се. Хайде де, всичко е наред.
	„Наред ли?“ Нещо не беше наред. Господи, Мери! Тя крещеше, чуваха се писъците й! Гарън се уви със завивката, грабна свещта и тичешком излезе от стаята. Спъна се в Гилпин, прескочи го и му извика:
	— Ела с мен!
	Каменният под беше хлъзгав като лед, но той тичаше ли, тичаше. Гилпин хукна след него, без да разбере какво става.
	— Къде отиваме, милорд? Защо тичаме?
	— Мери — задъхано му изкрещя Гарън. — Нещо се е случило с нея!
	Гилпин чу зад гърба си смях и се извърна: лейди Бланш Хауърт, облечена в прозрачна нощница, излезе от спалнята и му помаха с бялата си ръка. Притвори внимателно вратата и се отдалечи.
	Тук нещо не беше наред! Той пак хукна след Гарън, като се питаше какво става. Мери… господарят?
	Сякаш измина цяла вечност, докато Гарън дотича до спалнята на годеницата си. Бясно заблъска по вратата, но не получи отговор. Засили се и влетя в стаята. Вдигна високо свещта и видя, че тясното легло е празно, завивката беше на пода.
	— Не може да бъде! — ужасено промълви той. — Гилпин, обличай се и търси Уейлън, началника на стражата. Кажи му, че Мариана де Лус я няма, отвлечена е!
	Пребледнял, Гилпин се затича с все сила.
	След по-малко от десет минути стражите на Уейлън вече претърсваха Уайт Тауър.


	Кралят не искаше да се събуди. Такъв хубав сън сънуваше! Крачеше по поле, осеяно с трупове. Туниката му беше пропита с кръв, мечът му още капеше. Купища вражески трупове се валяха в нозете му. Смееше се гръмовно — бърз като вятър, силен като титан: за пореден път беше спасил Англия… В този момент чу някой да трополи в преддверието. Който и да беше този нахал, щеше да му пререже гърлото.
	— Гарън? Какво става? — обади се стреснато кралицата.
	Гарън дори не забеляза, че тя кърми.
	— Мери, ваша милост! — извика задъхано. — Изчезнала е! Ваше Величество, събудете се!
	— А, не — сънено измърмори кралят. — Имам врагове за доубиване. Хайде, млъквайте.
	— Враговете са тук, милорд. — Елеонора го побутна по рамото. — Гарън има нужда от помощ. Мери е изчезнала.
	Кралят се завъртя в леглото.
	— Какво казваш? — измънка и се опита да си събере мислите. Мери била изчезнала? — Ама че глупост… На кого ли е притрябвала. Да не би да е избягала?
	— Не, сър, не е избягала. Отвлечена е.
	Гарън стоеше на прага и държеше меч. Очите му святкаха като на обезумял.
	— Уейлън и стражите му претърсват крепостта. Умът ми не го побира! Кой мерзавец се е осмелил да посегне на съпругата ми?
	Кралят беше човек на действието и светкавично се съвзе.
	— Или Джейсън Бренан, или майка й! — отсече.
	— А може и двамата. Друг няма кой да е.
	— Явно някой от стражите е заспал на поста си. Кой — не знам. Уейлън ще разбере. — Кралят се замисли. — Спомена, че майка й Хелън била нещо като вещица. Дали не е направила някоя магия? Приспала е стражата и е отвлякла Мери.
	— Надали. Не става с магия. В стаята усетих странен сладникав мирис, май беше нещо упойващо.
	В стаята задъхано влетяха двама слуги, единият беше по долни дрехи, а другият беше навлякъл туниката на краля. Минути по-късно Негово Величество вече крачеше напред-назад из преддверието.
	— Ти не си бил с нея, нали?
	— Не.
	В съзнанието му изплува Бланш и той стреснато се запита дали нейното посещение не е било с някаква цел.
	— Тогава как усети, че става нещо нередно с нея?
	Гарън преглътна, сърцето му заби лудо. Той колебливо каза:
	— Не знам. Наистина не знам. Почувствах го. В един момент разбрах, че с Мери става нещо лошо. Хукнах презглава, но беше късно. Не вярвам похитителите да са стигнали далеч, стана преди малко. В преддверието се беше появил и Бърнъл — с катраненочерната нощница и с черния шал, увит около шията му, приличаше на гарван. Прозяваше се и клатеше глава.
	— Има нещо гнило, милорд. Сигурно сте спали и сте се стреснали. Няма как да почувствате, че се случва нещо лошо с госпожицата. Нея ли сънувахте?
	— Не съм спал. Бях по-буден и от сега.
	Бърнъл го сграбчи за лакътя.
	— Буден ли? Да не сте болен, че сте будували през нощта?
	— Не, просто не спях. Разполагам с шестима души, а вещицата — с цяла армия. Дайте ми хора, тръгвам за „Майзерлинг“.
	— Защо? Мери е някъде наблизо, няма защо да я търсиш в „Майзерлинг“. — Кралят се прозина и погледна съпругата си.
	— Вещицата не е глупава — заяви кралицата. — Нали първото място, за което ще се сетим, е манастирът? Най-разумно ще е да я скрие другаде. Поне аз така бих постъпила.
	— Добре, тогава ще търся Джейсън Бренан. Но не знам къде… — промърмори Гарън.
	Бърнъл се прокашля.
	— Помня, че преди около две години баща му, лорд Ранълф, му подари една малка крепост, Суейнс се казваше. На половин ден езда от Лондон.
	Гарън кимна:
	— Ако Джейсън е там, значи и вещицата ще е с него. Двамата действат заедно.
	Кралят ги слушаше с недоверие.
	— Осмелили са се да отвлекат едно момиче от спалнята му в кралския дворец? Нечувано…
	— Така е, наглостта на тези хора не знае граници — каза Бърнъл. — Излишно е да споменавам, Гарън, че ако Мери наистина е там, ще я оженят начаса. Джейсън Бренан ще я заведе насила при първия срещнат свещеник и половин час по-късно тя вече ще е в ложето му. Боя се, че докато пътуваш, ще бъдеш изпреварен от събитията.
	— Не! — отсече Гарън. — Не познавате Мери. Тя знае, че ще я спася. И докато ме чака, ще се съпротивлява. Нищо чудно да се справи и без мен.
	— Любовта ви към момичето ви кара да надценявате възможностите му, Гарън — рече Бърнъл. — Мери все пак е жена. Недосетлива, неопитна, слаба. Как ще се противопостави на един мъж?
	— Ха! Не помните ли как насмете онзи, който я беше заплашил с нож на връщане от Уинторп? — Гарън тихичко изруга.
	Кралят се намеси:
	— Бренан трябва да е разбрал, че съм я дал на теб, Гарън. Нима би дръзнал да се противопостави на решението ми?
	— Ще се надява да му простите, защото ще сте пред свършен факт — промърмори Бърнъл.
	Кралят изсумтя.
	— Мило и драго да даде, пак няма да оставя главата върху раменете му. — Засмя се и побутна Гарън. — Хайде, момчето ми, върви да търсиш годеницата си. Дано е непокътната. Уейлън и още десет души ще дойдат с теб. Тръгвайте!
	— Аз също тръгвам с вас, милорд — подвикна сър Лайл от прага. Беше готов за път, със запасан меч, през ръката му беше преметнато наметало.
	Въпреки гръмките заплахи Гарън знаеше, че кралят надали би посегнал на Джейсън Бренан. Бащата на негодника, лорд Ранълф, беше негов влиятелен съюзник и верен поддръжник.
	— Длъжен съм да ви известя, Ваша светлост, че ако обстоятелствата позволяват, без колебание ще убия Джейсън Бренан. Той погуби брат ми и опустоши Уеъръм, загинаха толкова много невинни хора. Ако е отвлякъл и годеницата ми, смятайте го за мъртъв. — В този момент пред очите му се появи Мери: представи си я как със списък в ръка мъдрува над поредната задача в Уеъръм. Умница беше, милата. — Знам си я аз… — каза полугласно. — Все ще намери начин да им види сметката.
	След тръгването на Гарън кралят сподели с Бърнъл:
	— Едно не мога да разбера: как е усетил, че нещо става с годеницата му?
	— Някои хора имат силна интуиция, сър. Вашата, естествено, е ненадмината.
	— Хм. Я по-добре си оправи туниката, Роби. Виждат ти се косматите пищяли.


>	Трийсет и пета глава

	Миризмата на развалени яйца накара Мери да повърне. Тя с усилие отвори очи, но по-добре да не ги беше отваряла. Предметите сякаш танцуваха пред погледа й. Примигна и пак замижа. Обля я нов талаз от зловоние и тя чу гласа на майка си. Бърз, нетърпелив, властен. Хладен като лед.
	— Събуди се, Мариана, късно е.
	Мери облиза сухите си устни.
	— Мирише ужасно… Гади ми се…
	— Ще свикнеш. Отвори очи и се изправи. Прекалено дълго спа. Започнах да се безпокоя, че съм прекалила с дозата.
	Мери се надигна. Беше замаяна и слаба. Опита се да преглътне парещата в гърлото й жлъчка, но не успя. Приведе се и заповръща в легена, който майка й държеше. Не можеше да спре. Стомахът й се свиваше в болезнени конвулсии чак до края, когато не остана нищо за повръщане.
	— Изпий това.
	Тя поклати глава и пак се надвеси над съдината. В стомаха й гореше адски огън, болките я пронизваха като нажежени шишове. Май това беше краят.
	Майка й безцеремонно я хвана за косата, вдигна главата й и наля някаква течност в гърлото й. После здраво стисна челюстите й.
	Мери се задави, но преглътна. Вкусът на течността беше отвратителен.
	— Умирам, отровена от собствената си майка. Бог ще ви съди за това. А годеникът ми ще ви нареже на късчета. — Тя преглътна мъчително, после пак и пак. Сякаш беше изпила разтопено олово, течността изгаряше вътрешностите й. Щеше да се пръсне. Дишането й секна. Е, това наистина беше краят.
	В следващия момент майка й разхлаби желязната си хватка и я бутна назад. Мери се свлече на възглавницата. Тъкмо когато чакаше смъртта, стана чудо. Болката в стомаха намаля, огънят, който я изгаряше, позатихна. Майка й я зашлеви, обаче тя не помръдна. Лежеше вцепенена и с ужас чакаше да се върнат болките. Но не. Отвори очи и видя мъчителката, която подаде легена на някаква прислужница и нареди:
	— Гленис, изхвърли това!
	Стори й се, че зърна някакво момиче, цялото в бяло, с бели чехли и бяла монашеска забрадка — толкова голяма, че напълно закриваше лицето му. Майка й разпореди още нещо, но Мери не разбра какво. Момичето отвърна също така неразбираемо: странно — говореше някак припряно и като че ли раздразнено. После вратата се затръшна и майка й се върна при нея. Изгледа я недоволно, после отиде до прозореца. Дръпна завесата от лисича кожа и в стаята нахлу хладен въздух. Мери задиша с пълни гърди. Благословени, живителни глътки въздух! Стомахът вече не я болеше. Жива беше!
	„Защото жива съм им нужна. Нали трябва да ме продадат!“ — помисли си. Опита се да възстанови събитията. Кога я бяха отвлекли? Май след полунощ. И я бяха довели в „Майзерлинг“. Но как е възможно? Манастирът беше на един ден езда от Лондон. А навън беше тъмно, още не се беше разсъмнало. Дали не беше лежала в несвяст повече от денонощие? Не, надали. Явно не беше в „Майзерлинг“. Как тогава щяха да я открият спасителите й? Джейсън Бренан със сигурност беше наоколо. Нещата започваха да добиват логични очертания. Все едно къде се намираше, важното, че беше на себе си. Опипа корема си, болките бяха отлетели. Дишаше тихо и леко, обзета от необяснимо блажено спокойствие.
	— Благодаря — промърмори, без да погледне майка си. Стъпалата й бяха боси и тя усети хлад. Надигна се в леглото, опря гръб на тапицираната табла, подви крака и се омота със завивката. — Колко време бях в безсъзнание?
	— Почти шест часа.
	— Значи не съм в „Майзерлинг“. — Дори не разбра, че го изрече на глас.
	— Не. На друго място си. Идвам тук, когато искам да се усамотя и да се отдам на заниманията си.
	— А къде е Джейсън Бренан? Чака в другата стая заедно със свещеника?
	Майка й се разсмя.
	— Глупости. Вероятно търси проклетите пари в проклетия Уеъръм.
	— Ако ги намери, аз за какво съм му?
	— Колко си глупава! Парите са за мен. Дава ми ги и получава Валкорт. Е, няма да е справедливо спрямо баща му, лорд Ранълф, все пак парите са били негови. Но пък той откъде ще знае? И дали парите са били наистина негови? Не е ясно. Може би да. Как иначе този фукльо Джейсън щеше да плаща за капризите си? Във всеки случай пипна ли съкровището, край. Няма връщане.
	Мери промълви:
	— Няма как Джейсън да проникне в Уеъръм. Алерик е там с куп хора, пиле не може да прехвръкне. Изключено е външен човек да влезе, камо ли да търси съкровище.
	Майка й махна пренебрежително, гладката й бяла ръка описа красива дъга във въздуха.
	— Няма и да го забележат дори — заяви усмихнато. — Кой ще обърне внимание на някакъв калайджия с две-три дръгливи мулета?
	Калайджия? По дяволите. И тя да беше там, щеше да го пусне.
	— Хитро измислено.
	— Благодаря.
	— Но дори и да влезе, къде ще търси? Уеъръм не е малка крепост. Освен ако Джейсън не е узнал къде е скривалището.
	— Твърди, че го е узнал. Макар да се питам от къде. Не ми каза, само се усмихна. Жалко, че Артър ни напусна толкова млад, ако беше върнал парите доброволно, щеше да спести този ужас на Уеъръм.
	— Напуснал? Та той е бил отровен! Не е ли истина?
	Майка й само сви рамене.
	— Никой не знае къде са скрити парите, никой! — почти извика Мери.
	— Така си мислиш. Джейсън не би посмял да ме излъже, той се страхува от мен. Че е разбрал — разбрал е. Но не знам как.
	— Той е страхливец, надали ще се осмели да влезе в Уеъръм. Най-много сър Холрик да опита, но Алерик ще го познае веднага. И ще го тикне зад решетките.
	— Съмнявам се, че Холрик още е жив. Наредих на Джейсън да го очисти. Няма полза от него. Никаква.
	„Жалко“ — помисли си Мери — самата тя би могла да свърши това, и то с огромно удоволствие. Вдигна глава и погледна майка си.
	— Мислите ли, че този път Джейсън ще успее?
	— Ако се придържа към плана ми, успехът му е сигурен. Обяснила съм му всичко — как да влезе, какво да говори и как после да изнесе съкровището. Твърди, че знае къде са парите. Чакам го да дойде и да ми връчи плячката. А аз ще благословя брака ви.
	Хелън се отдалечи от тясното легло и отиде при камината. Чак сега Мери забеляза, че стаята е с форма на полумесец, което беше странно и озадачаващо. Къде ли беше попаднала?
	Майка й се извърна към нея.
	— Колко сложен е животът понякога… Ами ако след всички перипетии бащата на Джейсън реши, че не те иска за снаха? Ако отиде в Лондон и го заяви на Негово Величество?
	— По-добре да отиде в Рим. И да моли Негово Светейшество за прошка, защото е дал живот на едно изчадие.
	— Боя се, че кралят няма да е във възторг, задето го разиграваме. Нищо чудно да хвръкне и главата на Джейсън. Е, тогава поне ще си свободна да се омъжиш за когото искаш. Пипна ли парите, ще ми е все едно. Ако изобщо остане жив, Джейсън може да се оплаква на когото ще. Кой ще повярва, че съм го накарала да краде нечие съкровище? Аз да не съм крадла? Никой няма да се усъмни в една достопочтена и многоуважавана игуменка!
	Хелън се загледа в окаяната млада жена, която преди много време беше излязла от утробата й. Каква коса — червена, плашеща! Дяволска коса като на баба й Елевайн, майката на Хелън, също вещица. Беше си отишла безславно — беше объркала някаква рецепта и се беше разлетяла на парчета от последвалата експлозия в кухнята. Добре, че Хелън вече беше усвоила занаята й. А Мариана? Нея не я биваше за това. Хелън го беше разбрала още в мига, в който за пръв път я беше сложила на скута си — имаше усет за тия работи. Ела й разправяше, че детето расте будно и живо. Но за магии — не, нямала предразположение. Ела беше отгледала и самата Хелън, беше вряла и кипяла вещерка, можеше да се вярва на преценката й. Е, какво пък — за сметка на това Мариана беше умна, много умна. Според Ела се беше научила да чете и пише дори по-рано и от майка си. Хелън изревнува, като го чу — беше свикнала винаги и във всичко да е най-добра. Но си замълча, не искаше да дразни Ела, тя беше единственият й доверен човек във вражеското имение.
	Мери наблюдаваше майка си и се чудеше какво ли й се върти в ума. Защо да не поговори с нея? Кой знае, можеше и да я убеди.
	— Сигурно имате шпиони в Лондон и знаете, че днес трябваше да се омъжа за Гарън Кърси в присъствието и с благословията на Негово Величество. Джейсън Бренан също има уши и очи в двореца, сигурно ви е осведомил. Литургията трябваше да отслужи епископът на Лондон, а сватбената рокля щеше да е подарък от кралицата. Мислите ли, че кралят ще се зарадва, като разбере, че сте провалили церемонията? Ако не ви обезглави начаса, ще ви заточи някъде във Франция. „А аз бих ви разкъсала на парчета, теб и Джейсън“ — добави наум, после продължи заплашителната си реч: — Отвлякохте ме под носа на краля. Гарън няма да ви прости. Дните ви са преброени. Не е ли по-добре да ме освободите? — Като че ли имаше ефект. Майка й изглеждаше обезпокоена и пообъркана. — Сигурно сте чували за Гарън Кърси. Той не е случаен човек. Силно обича и силно мрази. Не си поплюва. Тежко и горко на онзи, който се изпречи на пътя му. Май не сте го включили в сметките си. — Говореше гладко и спокойно, думите й не будеха съмнение. Ако можеше да я чуе, баща й сигурно би извикал: „Браво, момичето ми!“
	Но майка й само се изсмя:
	— Плашиш гаргите.
	— Защо?
	— Защото аз вече съм променила всичко — времето, събитията… Знаеш, че за мен е съвсем лесно. — Тя щракна с пръсти пред лицето на Мери. — Ето така! Това е достатъчно.
	— Не е възможно. Миналото не може да се промени. Нито пък настоящето или бъдещето.
	Хелън стана, приглади бялата си роба и с царствено движение оправи златистата си коса. На дъбовата маса до нея имаше куп книги. Тя отвори една и зачете:
	— Звуци… образи красиви… утре спомен ще са те. Сън ли е било или наяве, тъй животът си тече… — После добави: — Всичко е лъжа, драга моя. Лъжа и суета. Няколко думи могат да преобърнат света. Виж книгите зад мен: пълни са със заклинания. Изчела съм ги всичките. Не знаеш какво умея, малката. Цял живот чуваш, че съм била вещица. Да, истина е. Силите ми са безгранични. Ако пожелая, мога да властвам над цяла Англия.
	Мери се втренчи в красивите очи на майка си. В тях играеха странни пламъчета, миг по-късно можеха да избухнат в нечестив огън, който да изпепели всичко. Беше толкова красива и така зла. Страхът отново я стисна за гърлото.
	— Нещо се умълча, момичето ми. А иначе си приказлива. Хайде, нали знаеш всичко? Но само за видимия свят… Знаеш ли колко разочарована бях, когато разбрах, че няма да наследиш уменията ми?
	— Защо?
	— Все пак си ми дъщеря.
	— Но вие не сте ми майка. Една майка никога не би изоставила детето си. Вместо майка имах Ела. Чудя се дали и тя не е била като вас. Коравосърдечна и двулика. Вашият Троянски кон във Валкорт. Предателка.
	— Предателството е обратната страна на предаността. На мен тя ми беше предана. Отгледала ни е и двете. И се кълна, че ни е обичала.
	„Милата Ела!“ Мери преглътна с усилие и очите й се навлажниха. Вгледа в майка си: изправена до масата, с книга в ръка, изящна и хладна, подобна на антична статуя.
	— Отивам си, майко.
	— Никъде няма да ходиш!
	Мери се изправи и отиде до вратата. Понечи да хване бронзовата дръжка, ала не се случи нищо. Ръката й не помръдна. Опита се да се дръпне, но напразно. Тялото й сякаш беше чуждо.
	— Пуснете ме!


>	Трийсет и шеста глава

	Майка й доволно се изсмя:
	— Не! Ще тръгнеш само ако аз реша. Сега си моя. Кукла на конци.
	Мери безпомощно се загледа в бронзовата дръжка. Беше на сантиметри от нея, но протегнатата й ръка беше замръзнала във въздуха. Някаква тайнствена сила беше превърнала света в картина — застинала и неразбираема.
	— Сега се обърни и се върни в леглото. И никакво мърдане от там. Ясно ли е?
	Ръката на Мери бавно се отпусна и тялото й се раздвижи. Като хипнотизирана запъпли към постелята. Пронизваше я странен хлад, нещо необяснимо се беше загнездило в нея и управляваше движенията й. Прииска й се да изпищи, но не можа. Стигна до леглото и седна на ръба му. Беше скована от страх. Майка й още стоеше до прозореца. Тя опита да се овладее и заяви с дързост, която всъщност не чувстваше:
	— Много впечатляващо. Питам се какво би станало, ако реша да ви противореча. Ще ми разцепите езика ли?
	— Може, не е изключено. Просто исках да се убедиш във възможностите ми.
	Жалко, че и тя не можеше да щракне с пръсти и да вкамени майка си. Поне за сто години. Не, по-добре завинаги.
	— Защо ме мразите?
	Майка й повдигна вежда.
	— Да те мразя ли? Никога не съм те мразила.
	— А защо ни изоставихте с баща ми?
	— Имах мисия. Чакаха ме по-важни неща от това да люлея бебе и да угаждам на съпруга си. Манастирът беше моят дом и моето призвание. Той ми даде всичко. Зад дебелите му стени можех необезпокоявано да упражнявам своите занимания, които някои хора наричат вещерски. В един момент ми дотрябваха пари, много пари: имах планове. Хрумна ми, че мога да си ги набавя чрез теб. И те използвах. Но нямам нищо против теб. Никога не съм те мразила.
	Значи я бяха използвали!
	— Защо ви бяха още пари? Какво искахте да купите? Цяла Франция? — Тя изгледа майка си насмешливо. — Нали умеете всичко? Защо просто не щракнете с пръсти, вместо да пращате онзи глупак Бренан да претърсва крепостите?
	Хелън сведе поглед към книгата и промълви нещо. Дали не четеше заклинание? Вдигна глава и каза спокойно:
	— Колко си невежа. Тези неща не стават по поръчка. А някои не стават никога. Можеш да спреш времето и да промениш пространството, но не и да добиеш злато или сребро. Някои все още се опитват, ала алхимиците са мъже, тоест упорити същества и непоправими мечтатели.
	— Вие никога ли не сте пробвали?
	— Само веднъж, но се отказах веднага. Какво, да гоня вятъра ли? Бляновете не са за мен. Нека алхимиците тичат подир химерите си.
	— А за какво ви е среброто?
	Майка й не отговори. Остави внимателно книгата на мястото й и закрачи из стаята. Движеше се грациозно и леко като млада жена. Стъпваше по красив син килим с неразбираеми черни символи. Какво ли означаваха?
	— Какъв е този килим? — попита Мери, макар да не й беше до разговори.
	— Хубав е, нали? Подарък е от един необикновен човек. Властваше над непроходимите лесове източно от Франция, беше повелител на дивите зверове и на вълшебните пламъчета в пещерите. — Тя сви рамене. — Уви, отиде си. Но килимът му е тук и е като нов: не избелява и не се праши.
	Любопитството на Мери надделя.
	— Какво означават тези символи?
	— Тайнствени прабългарски знаци, ми каза Ростръм, след като една вечер пийна и развърза езика си. Който ги разгадае, ще се сдобие с безкрайна власт. Все още се мъча да ги разчета. Знам, че ще успея. И един ден ще властвам над всичко и над всички. Това е целта ми.
	— Аз не искам хората да се боят от мен. Не желая чудеса. Искам нещо съвсем просто: да се омъжа за Гарън Кърси, да му родя деца и да остареем заедно.
	Майка й заразглежда едната си ръка.
	— Може и това да стане някой ден. Но първо ще се сгодиш за Джейсън Бренан. Трябва да се научиш на търпение.
	— Не искам. Джейсън не е човек, той е чудовище.
	— По-скоро кръгъл глупак. Надут празноглав дърдорко. И баща му го знае. Иска много, а не умее нищо. И да се ожени за теб, скоро ще се отегчи. Брак, деца… Каква по-добра възможност за Гарън Кърси да провери силата на чувствата си? Ако те обича, ще е завинаги.
	— Не, майко. Няма да се омъжа за Джейсън Бренан!
	— А как ще се отървеш от него? Ще го отровиш ли?
	— Не, ще го убия. Той си го е заслужил. — Тя замълча за миг. — Вие ли отровихте баща ми?
	Хелън я погледна изненадано.
	— Да съм го отровила ли? Не. За мен той беше по-полезен жив. Не ми пречеше и не се бъркаше в моите дела. Не ми е изневерявал. Винаги ми пращаше уговорените пари. От мен се искаше само да стоя далеч, той трепереше над теб — малкото му съкровище. Беше почтен човек и никога не издаде тайната ни, нито пък го позволи на малцината, които също я знаеха.
	— Тайна? Каква тайна?
	Майка й не отговори на въпроса, а продължи монолога си:
	— Неговата смърт ме натъжи. Все пак бяхме близки. Помня, че през последната ни нощ се любихме. Аз го ухапах по рамото — толкова силно, че го нараних. После облизах раната и тя изчезна. Няма да забравя каква физиономия направи тогава баща ти. — Тя се усмихна.
	— Но вие пристигнахте във Валкорт едва ден и половина след смъртта.
	— Ела ми съобщи, че баща ти се е почувствал зле. А и ти ми писа, не помниш ли? Викахте ме на помощ. Не дойдох, тъй като бях заета в „Майзерлинг“. Пък не можех да помогна. От писмото на Ела разбрах, че той е много зле. Същото показа и златното кълбо.
	— Златното кълбо?
	Хелън протегна бялата си ръка, на която блестеше пръстен с малка златна сфера:
	— Когато искам да видя нещо, златото се превръща в кристал. През него видях баща ти. Беше късно да го спася. Душата му вече беше на оня свят.
	Мери зарида от безсилие и печал, не можеше да се спре, трепереше като лист.
	— Това е лудост! Боже мой… не може да сте ми майка! Не! — изхълца през сълзи.
	— Лудост ли? Жалко, че използваш толкова изтъркани понятия.
	— Вие сте зла. Но за разлика от Джейсън имате прекалено много ум в главата си.
	Майка й се изсмя.
	— Какво, мислиш, че злината е порок? А благонравието — добродетел? Колко наивно си представят света хората! И вярват в празни думи, измислени от църквата… А църквата иска само власт, плаши с ада и обещава рай, и с няколко прости притчи води стадото си. Не вярвай във видимостта. Защото нищо в този свят няма сигурно значение.
	— Но това е ерес! Надали наистина го мислите.
	Хелън се обърна към прозореца.
	— Жалко. Опитах се да ти подскажа едно — друго. Но явно не е за твоя ум. Насила хубост не става. Трябваше да се заема с теб още навремето.
	— Защо? Нали казвате, че нищо в този свят няма никакво значение.
	В очите на майка й проблесна интерес.
	— Добре, значи все пак си следила мислите ми. Виж, да оставим тази тема. Прекалено уморена съм. Мисля за Джейсън Бренан. Ако има достатъчно време, този път трябва да успее. С моя помощ, разбира се.
	— Достатъчно време? Какво имате предвид? Нали можете да управлявате времето?
	— Отчасти, да. Но невинаги. Може би, когато разчета тайното послание в този килим, ще стана истински господар на времето.
	Тя отиде до прозореца.
	— Виждам, че се разсъмна. Какво красиво тайнство, изгревът. Но хоризонтът е затулен, скоро ще завали. Земята жадува за ласките на облаците. — Вещицата въздъхна. — Колкото и дълго да живее човек, няма да разгадае смисъла на Вселената. — Погледна Мери през рамо и подхвърли: — Той може и да те потърси, знаеш ли… Но ще е късно.
	— Какво имате предвид?
	Вещицата замълча за миг и се усмихна.
	— Почакай и ще разбереш. Впрочем… съмнявам се.


>	Трийсет и седма глава

	_Лондон_
	Гарън не можеше да повярва на ушите си. Взря се в треперещия като лист младеж, когото Уейлън стискаше за лакътя.
	— Томас, господарю, един от стражите.
	Томас дишаше като пленен звяр, буйната му коса беше разрошена, очите му се стрелкаха уплашено.
	Гарън се приведе към него.
	— Казваш, че си видял двамина да се промъкват с някакъв вързоп край конюшнята?
	— Да, господарю, едва ги зърнах, беше тъмно като в рог. Носеха човек, то беше ясно, дребничък, ама бяха запъхтени, сигурно го мъкнеха отдалеч.
	— Защо не ги спря?
	Томас отчаяно извърна поглед, търсеше подкрепа от Уейлън.
	— Бях невъоръжен и се страхувах. Можеха да ми светят маслото.
	Гарън за малко не му изви врата.
	— Как невъоръжен? — изкрещя. — Нали си страж, къде ти е сабята?
	Адамовата ябълка на мъжа сякаш щеше да изхвръкне. Той отчаяно заскуба косата си.
	— Забравих я в нужника, милорд. При стария Клейвър.
	Този път Гарън наистина щеше да го удуши.
	— Кой, по дяволите, е този Клейвър?
	— Слуга, ваша милост. Чисти нужника. А ако имате запек, ви развлича с приказки.
	От събралото се напрежение Гарън избухна в луд смях и слава богу, защото иначе щеше да свети маслото на нещастника.
	Томас използва паузата и занарежда:
	— Каквото можах, направих… Промъкнах се зад тях, рекох си, че по източната стена има най-малко дузина стражи, все някой ще ги види. Ама не. Тия с вързопа се изнизаха. Никой не ги усети, всички хъркаха. Понечих да извикам, обаче се отказах. Докато стражите се окопитят, двамата щяха да ми видят сметката.
	Уейлън слушаше, без да променя изражението си.
	— Още спят — обърна се той към Гарън. — Наоколо им се търкалят съдове за вино. Кралският лекар тепърва ще се произнесе, но личи, че освен пияни, са и упоени. — Гласът му беше хладен и безизразен.
	Пияни и упоени! Гарън щеше да ги хвърли в тъмница.
	Уейлън подкани Томас да продължи. Той страхливо погледна Гарън и отново сведе очи.
	— Хукнах след тях, милорд, тичах с все сили. Точно зад външната стена има бъчварски работилници, на пътя до тях чакаше талига. Двамата хвърлиха вързопа в нея и го покриха. Аз пропълзях и тихо се качих на каруцата, вътре беше страшна мръсотия, вонеше на карантия и на вкиснало… Опипах вързопа, в него имаше жена, не мърдаше.
	Че войниците са упоени, беше повече от сигурно.
	Дали и с Мери бяха постъпили така? Дали Джейсън Бренан не беше единият от похитителите? — запита се Гарън.
	— Потеглихме и пътувахме дълго-дълго. Най-сетне талигата спря в началото на някаква гора, скочих, мислех, че сме пристигнали. Уви, двамата бяха спрели само да се облекчат. Исках и аз, но се боях да не ме видят. Изчаках и те поеха. Хукнах след тях, но нямаше как да се метна на каруцата. Изглежда ме чуха, защото единият се обърна и подвикна. Плюх си на петите и избягах. — Той въздъхна. — Къде са отишли, не зная. Гората беше гъста и непрогледна, но пътят беше един. Тичах, докато намерих кон. Яхнах го и се прибрах.
	— Зърна ли лицата им?
	Томас поклати глава.
	— Поне гласовете им си чул. Млади ли бяха, стари ли?
	— Май стари. Гласовете им бяха дрезгави.
	„Значи не са били Джейсън Бренан или сър Холрик“ — помисли си Гарън.
	— Помня пътя, милорд, и мога да ви заведа… — колебливо предложи младежът.
	Това вече беше нещо.
	— Бегом до нужника да си вземеш сабята! Тръгваме веднага! — Гарън се обърна към Уейлън: — Умът ми не го побира. Как са успели да се вмъкнат през толкова постове… стълбища… коридори? И как са намерили спалнята на Мери?
	Уейлън промърмори:
	— Нападнали са стражите. Четирима берат душа, а този пред стаята на годеницата ви е мъртъв. Милостив е Бог, можеше и да е по-лошо: можеха да посегнат на Негово Величество! — Беше пребледнял като платно, ужасът от грозящото го наказание беше смразил кръвта в жилите му.
	— Никой не може да припари до краля, Уейлън. Има не един, а трима стражи в преддверието.
	— Така е, сменят се през три часа. Но…
	— Хайде, събирай хората си. Ще те чакам при източната порта. Действай, не се бави.
	Гневът кипеше във вените в Гарън, блажено чувство, далеч по-добро от отчайващото безсилие. Път… гора… Къде ли бяха отвели Мери? Дали не беше вече късно? Не, тя беше мъжко момиче, нямаше да се даде лесно. А Джейсън Бренан вече беше подписал смъртната си присъда… Той затегна ремъка на седлото. Дамокъл нервно изпръхтя, опита се да го ухапе, но не успя.
	— Не се отучи да хапеш! — Гарън плесна коня по врата. — Чака ни път. Трябва да доведем господарката за сватбата. — Наведе се и притисна лице до гладката шия на жребеца, кръвта пулсираше във вените на животното.
	„Господи, дано всичко е наред — помисли си. — Ще се справиш, малката ми, печели време, знаеш как — нали си ми умница!“ Представи си я как строго разпорежда на Джейсън Бренан и как го принуждава да прави списъци. Развеселен от хрумването, той се метна на седлото, а Гилпин го изгледа учудено. Малко встрани сър Лайл, също на кон, разговаряше тихо с хората си. Какво ли им казваше?


	В продължение на три часа Гарън и дванайсетте му спътници яздиха, без да продумат. Небето притъмня, луната се скри, студът започна да ги пронизва. Заръмя ситен дъждец, който скоро се превърна в порой и ги измокри до кости. Всички бяха кисели. Стигнаха до мястото, на което Томас беше скочил от талигата. Пътят се виждаше и беше добре утъпкан. Следи нямаше, бяха заличени от дъжда. Без да се бави, групата продължи напред. Навътре гората беше по-гъста и клоните на дърветата донякъде пазеха хората от неспирния порой. Стигнаха до място, където пътят се разклоняваше в две пътеки, напомнящи разперени ръце. Накъде ли беше поела талигата? Дъждът все повече се усилваше. Гарън напразно се взираше за следи: виждаше само кал. Превити на конете, хората чакаха разпорежданията му. Той ги раздели на три групи. С Гилпин и двама от войниците, Арнолд и Джон, потеглиха надясно, сър Лайл и хората му тръгнаха наляво, а групата на Уейлън продължи напред. Нещо теглеше Гарън вдясно, нямаше причина, но се молеше да е познал. След стотина метра тясната кална просека ги отведе на поляна, в средата й видяха малка дърварска хижа, от комина й се извиваше струйка дим.
	В момента, в който Гарън спря пред хижата, дъждът също спря. Месечината надникна през черните облаци. Той скочи от коня и се отърси като куче.
	— Чакайте ме тук — разпореди на тримата. Потропа на вратата и подвикна — напразно. Потропа пак. Най-сетне една престаряла жена с рокля, тъмнозелена като нощния лес, с мъка открехна скърцащата врата. Вгледа се в Гарън и пребледня:
	— Боже, дяволът! — прошепна и се прекръсти. — Но пък тъй млад и красив? И мокър до кости. Защо си дошъл? Да прибереш душата ми ли?
	— Не искам нищо. Диря вещицата — изтърси, без да мисли. Сякаш друг говореше с неговата уста.
	Старицата се прекръсти пак.
	— Бягай надалеч, синко. Тя чете мисли… ще омотае главата ти, мислите ти ще се разпилеят като есенни листа.
	— Вещицата отвлече годеницата ми. Трябва да я намеря на всяка цена!
	Старицата продължи да го изучава на слабата лунна светлина. Най-сетне кимна и каза едва чуто:
	— Идва понякога, навърта се насам… След нея дълго се вие вонящ катранен пушек. Живее по-натам, в черна кула зад дебели каменни зидове. — Тя се пресегна и хвана с костеливата си ръка мокрия ръкав на Гарън. — Слушай, момчето ми. Ако годеницата ти е там, с нея е свършено. Плюй си на петите и бягай надалеч.
	Гарън поиска да я отблъсне, но се сдържа.
	— Виждала ли си скоро черен пушек?
	— Да, няколко пъти. Видях и вещицата. Красива като принцеса, цялата в бяло, с ангелски коси. Но очите й са страшни. Зли, мъртвешки очи.


>	Трийсет и осма глава

	„Красива като принцеса? Какви ги дрънкаше тази изкуфяла бабичка? Зъл поглед? Да… Това — да.“
	Гарън извади от джоба си няколко монети и ги подаде на старицата. Тя ги пое в дланта си и ги потърка.
	— Лъщят, а? Среброто блести, нали?
	— Ще ги видиш, като се съмне.
	— Не съм виждала пари, откакто ме напусна моят Алард. Затисна го дърво, милия. Намерих в панталона му две сребърни монети, бяха зашити в джоба му. Да, да… Тези ще ги заровя под ей онзи дъб, може някой друид да е живял там, дано духът му те закриля. Макар да се съмнявам…
	— Духовете си знаят работата. А и аз малък ли съм? Ще се пазя сам — рече Гарън.
	Той се метна на седлото, махна на тримата да тръгват и пришпори коня си. Защо беше попитал за вещицата? Беше наблизо, това му беше ясно. Чувстваше го. И Мери беше наблизо и нищо лошо не й се беше случило.
	Заобиколиха хижата и навлязоха в гората. През клоните едва-едва се процеждаше сивкавата светлина на зората, но пътеката се виждаше. Когато гората започна да се разрежда, Гарън извика на хората си да спрат.
	— Стойте тук. Ще ви извикам, ако се наложи.
	— Но, господарю… — подхвана Гилпин.
	Гарън предпочете да не спори и кимна:
	— Добре, ти идваш с мен. Джон и Арнолд остават. Вие двамата, чакайте да ви дам знак. С вещицата шега не бива. Гилпин, стой плътно до мен. Ще те пребия, ако объркаш нещо. Разбра ли?
	Гилпин не разбра, но кимна.
	Прекосиха рехавата гора и излязоха на малко сечище. В средата му се издигаше овален зид, малко над човешки бой, обграждащ двор. Здрава дървена порта препречваше входа. Неочаквано небето отново потъмня. Прокънтя гръм — веднъж, два, три пъти. Мълнията се стовари върху едно вековно дърво на крачки от тях и го изпепели. Арнолд подвикна уплашено към Гарън. Вещицата ги посрещаше с гръм и мълнии. Прокълнато място. Една грешна стъпка и костите им щяха да гният под някое дърво.
	Последва нов гръм, този път току до рамото на Гарън. Подплашен, конят на Гилпин се изправи на задните си крака. Гарън успя да го улови за поводите и го дръпна до Дамокъл, който незнайно защо беше кротък като агънце. Гарън погледна пребледнелия Гилпин и го окуражи:
	— Няма страшно. Дръж се.
	Гилпин преглътна и кимна. Постояха още малко, но не последва нищо. Гарън слезе от коня и подаде юздите на оръженосеца си.
	— Стой тук. Пази конете и ме чакай… Не мърдай, докато не те извикам! Ще се справя сам. Без възражения!
	Дъждът отново заваля, и то така силно, че калта стана на пързалка. Нищо свръхестествено, тук вещицата нямаше пръст: все пак бяха в Англия.
	Портата беше без дръжка. Гарън я побутна, но тя не подаде. Явно беше залостена отвътре. Той огледа стената и видя, че зидарията е неравна, имаше издатини, които да му послужат за опора. Ловко се покатери и се притаи отгоре. Погледна назад. Гилпин беше на мястото си, но Арнолд и Джон не се виждаха: валеше силно и гората тънеше в сивкава мъгла.
	Извърна се и огледа двора. Беше празен. Дъсчена настилка водеше към мрачна триетажна кула. Тесните й прозорци бяха обърнати на изток. Изглеждаше пуста. Три малки постройки с дъсчени покриви бяха прилепени до кулата, до портата имаше обор. Той постоя на стената, докато сърцето му се успокои. Ослуша се. Чу само монотонното барабанене на дъжда. Повече не биваше да чака. В проклетата кула беше Мери и животът й беше в опасност. Смъкна се по зида и гъвкаво като котка скочи на двора. Извади меча от ножницата и хвана ножа си. Спусна се към кулата, ботушите му зачаткаха по мокрите дъски. Изправи се пред тясна черна врата с неразгадаем знак, подобен на полумесец. Или по-скоро на сърп, пресечен с три криви линии. Какво ли означаваше? Засега беше загадка. Посегна към желязната дръжка и я натисна. За негово учудване вратата се открехна леко и беззвучно. Той влезе и я притвори след себе си. Огледа се. Беше пусто. Стори му се, че чу подсвирване. Беше вятърът. Или?… Гарън тихо изруга. Намираше се в дълъг тесен коридор с гол каменен под и каменни стени, краят му се губеше в сумрака. Отляво и отдясно имаше по една врата. Гарън пристъпи и долепи ухо до дясната. Не чу нищо. Бутна вратата и влезе. В стаята не беше тъмно като в коридора, през тесен прозорец над главата му се процеждаше светлина. Помещението приличаше на лаборатория и беше с форма на полумесец. Естествено, нали се намираше в кръгла кула! До външната стена бяха наредени големи и малки кошници. Понечи да ги отвори, но кой знае защо се спря. По извитите стени имаше множество лавици, отрупани със съдове, стъкленици и снопчета сушени треви. Стъклениците проблясваха, в една от тях сякаш припламна нещо. Гарън суеверно извърна очи. До две дълги голи маси бяха наредени пейки. Той остана на мястото си, но не чу нищо. Само тишина. Личеше, че стаята е необитаема — въздухът беше хладен и застоял. Излезе, прекоси тесния коридор и се ослуша пред другата врата. Отново не чу нищо. Отвори и влезе. Нямаше прозорец, затова вътре беше съвсем тъмно. И май нямаше никого… Не. Той чу тихо шумолене. Шумът сякаш идваше отгоре. Той бавно вдигна глава.


>	Трийсет и девета глава

	Очите му различиха птици, накацали по таванските греди. Изглеждаха сънени, притискаха се една до друга: дълги редици гарвани. В следващия миг той се вцепени. Крайната греда беше почерняла от прилепи, гроздове от прилепи, които не спяха, разперените им криле тревожно шумоляха. Един полетя право към лицето му. Той замахна и го пропъди, последва друг, втори, трети, после цял рояк. Гарън с два скока се озова в коридора, чу блъскането на прилепите по затръшнатата врата и пискливите крясъци на разбудените гарвани. Стоеше неподвижно, беше се задъхал. Изчака да се успокои, после се упрекна: какво чакаше? Гарваните да пробият с клюнове вратата и прилепите да го нападнат пак? Не, вратата беше здрава. Какво търсеха тези птици там?
	Мина време и в кулата отново се възцари тишина. Той предпазливо закрачи по коридора, с всяка стъпка наоколо ставаше все по-тъмно. В дъното на коридора видя тясна вита стълба. Той се спря, мракът беше като катран. Опипа стената и потърси път. Бавно, стъпало по стъпало, се заизкачва към втория етаж. Стълбите бяха тесни и хлъзгави. В един момент свършиха. Защо? Отвън беше видял три прозореца, значи кулата имаше и трети етаж. Коварните клопки на една вещица! Все едно.
	Вторият етаж беше като първия: дълъг тъмен коридор с две стаи. Гарън пристъпи, заслуша се, не чу нищо и открехна лявата врата. Стаята беше без прозорец, затова мракът беше непрогледен. Очите му успяха да различат голямо легло със син копринен балдахин. В огнището гореше буен огън, който излъчваше топлина, но не светеше. Нямаше комин, ала нямаше и дим. Дявол го взел!
	Коприненият балдахин се раздвижи и той зърна постелята. Там като че ли нещо помръдна.
	— Мери? — Той с котешки стъпки се придвижи метър-два напред. Чу сподавен стон, последван от едва доловимо ридание. Спусна се към леглото, но сенките се сгъстиха и движенията му се затрудниха, с усилие се добра до леглото, сякаш стъпваше в лепкав мед. Със свито сърце дръпна копринената завеса и… не видя нищо. Леглото беше празно. Той се вцепени, сърцето му заби до пръсване. Как беше възможно? Можеше да се закълне, че видя нещо да мърда… и чу някакъв звук! Докосна усуканите завивки — бяха топли. Някой току-що беше станал от леглото. Отново чу стон, този път съвсем слаб. Сякаш идваше отзад. Той рязко се извърна. Не, нямаше никой. Звукът идваше от горния етаж. Как се стигаше дотам? Сигурно по стълби, но къде бяха те? Той бавно се върна при вратата. Прииска му се да я удари с юмрук, да вдигне шум и да излее гнева, който кипеше в него. Все едно, вещицата щеше да го чуе, така поне щеше да сложи край на дългата и мъчителна игра на криеница. Не виждаше нищо. Беше потопен в лепкав, подвижен мрак. Отново чу стон, дали не и глас? Женски глас? Стенанията сякаш не идваха отгоре, а от отсрещната врата. Излезе и прекоси коридора. Ослуша се за миг и рязко отвори другата врата. Слава богу, тук не беше тъмно, от тесния прозорец струеше слаба водниста светлина. Влезе и се огледа. Личеше, че стаята е обитаема. Подът беше застлан с дебел яркосин килим с неразбираеми черни символи. Гарън потръпна.
	До един стол с висока облегалка бяха натрупани навити на рула пергаменти, на масичка до стола бяха подредени незапалени свещи. В огнището беше стъкнат огън, който вече догаряше. И тук нямаше комин. Гръм и мълнии! Вещицата се надсмиваше над здравия му разум.
	Той стисна дръжката на меча и се озърна. Стаята беше празна като останалите. Но стените бяха напоени с тревога. Нечие невидимо присъствие витаеше във въздуха. Някой го дебнеше. Кой? Много въпроси и нито един отговор. Побиха го тръпки. Той се опита да се отърси от страха. В стаята беше хладно, макар че с влизането му огънят сякаш се поразгоря. Някой — сигурно вещицата — дърпаше невидими нишки в мрака, но къде ли беше? Почувства се като в капан. Събра смелост и извика:
	— Хайде, криеницата ми омръзна! Покажи се! Веднага!
	— Криеница? Защо да се крия, тук съм. — Думите прошумоляха като копринен шал в безформената безтегловност на сумрака. — Точно зад гърба ви, лорд Гарън.
	Той бавно се обърна и видя ослепителна жена. Беше висока колкото него, с гъвкаво младо тяло, с млечнобяла кожа, също като туниката й.
	„Боже мой — удиви се Гарън, — точно както я описа старицата!“ Как се беше промъкнала зад него? Е, вече бяха лице в лице. Трябваше да предприеме нещо.
	— Търсих те — заплашително процеди той, заговаряйки на ти. — Нали ти си вещицата?
	В гърдите му напираше мъст. Заплашително вдигна ножа пред очите й.
	Тя се усмихна:
	— Очаквах ви. Мариана ми проглуши ушите, все за вас говореше. Как стигнахте до убежището ми?
	Гарън приближи ножа и огледа лицето й.
	— Не може да си й майка!
	— Защо, не намирате ли прилика?
	Той поклати глава.
	— Очите на годеницата ми са сини като планински езера, а твоите са сиви като лед. Кажи коя си! Не си приличате! Мери не ти е дъщеря!
	Тя заяви все така усмихнато:
	— Чувала бях, че сте красив, и е вярно. Че сте честен… Май бях чувала, че сте и смел. Макар „смел“ да е от онези празни думи, с които мъжете обичат да се кичат. Всеки се изкарва герой… Вие герой ли сте, Гарън?
	— Да — отсече той. — Както и Мери. Тя също е герой.
	— Странни думи от устата на един мъж. В какъв смисъл е герой?
	— И да ти обяснявам — все едно. Къде е годеницата ми?
	— Някъде да я видяхте? Проверихте навсякъде.
	— Не и на третия етаж. Нямаше как да се кача. — Вещицата се разсмя, а той заплашително процеди:
	— Казвай или ще те убия!
	Тя вдигна глава. Лицето й не трепваше.
	— Вие сте смел воин Гарън, и сигурно се радвате на уважение от страна на по-слабите. Виждам, че сте човек на честта, макар и да не споделям тесногръдите ви възгледи. Но виждам и друго — че простодушното ви сърце е свито от страх пред необятната бездна на свръхестественото. Кажете ми, Гарън Кърси, как открихте кулата ми?
	Той допря ножа до шията й.
	— Щракнах с пръсти и се озовах тук. Какво бедно въображение: черна кула със странен знак — сърп, пресечен от криви линии. И децата ще разберат, че тук живее вещица. — Той натисна ножа. По ръба на острието се стече малка капка кръв. — Кажи къде е Мери или ще ти прережа гърлото!
	Хелън вдигна бялата си ръка и го погали по бузата.
	— Наистина сте красив, Гарън, но нямам време да ви се радвам. Късно е.
	Пръстите й бяха меки и нежни. Той отметна глава.
	Стори му се, че усети някаква странна сладникава миризма. Погледна я в очите и просъска:
	— Не ме докосвай! Къде е Мери? Наистина ли съм закъснял?
	Още една капка кръв се стече по острието и изписа къса червена линия върху туниката й.
	Тя не помръдна. Усмивката беше като нарисувана на лицето й. Опита се да го погали, но ножът се впи по-дълбоко и тя дръпна ръката си.
	— Нещата не вървят по план… Но пък са не по-малко забавни. Е, Гарън Кърси, тръгвайте си.
	— Няма да мръдна, докато не разбера къде криеш Мери. Говори, иначе ще ти прережа гърлото.
	— Мери? Как глупаво звучи. — Тя отново докосна с ръка бузата му. Очите му се срещнаха с нейните — бездънни и неразгадаеми. Гарън изпита желание да забие докрай ножа в шията й. Но не можа — тя бавно, сякаш насън, го отмести с дланите си.
	Гарън почувства пръстите си изтръпнали, сякаш чужди, ръката му се отвори и ножът падна. Уж беше тук, а сякаш другаде — някъде високо… някъде далеч… Далеч от тази проклета кула.
	Чу тупването на ножа върху дебелия син килим, осеян със странни символи. Някъде встрани върху голия каменен под издрънча и мечът му. Но защо чак там, толкова далеч? Друго оръжие ли беше или неговото? Чу вещицата да се смее, но вече не я виждаше. Беше сам, празен като черупка, безчувствен, безтегловен, увиснал в нищото. Изкрещя като обезумял:
	— Къде си, вещице-е-е?
	Отговор не последва. Беше като ослепял и оглушал. Почувства, че се отдалечава, носеше се все по-бързо и по-бързо. Стори му се, че зърна неясно огнено кълбо, по-скоро смътни златистоалени отблясъци. От огненото зарево лъхна студ — плашещ лепкав студ, който го прониза до костите. Някъде зад хоризонта чу смях, смехът на вещицата. Светът загуби очертанията си.


>	Четирийсета глава

	Нечия ръка го потупа по лицето, после още веднъж, този път по-силно. Чу уплашения глас на Гилпин:
	— Господарю, отворете очи! Ставайте!
	Гарън с мъка отлепи клепачи и се взря в познатото лице на оръженосеца си. Образът беше някак размазан, сякаш плаваше.
	— Слава богу, жив сте! Какво стана, казвайте! — Гилпин се беше вкопчил в него като дете.
	— Какво стана ли… Не знам. Бях там, после тя ме запокити някъде…
	— Тя? Коя тя?
	— Вещицата… в кулата. Казва, че е майка на Мери, но няма как да е. Красива, младолика, с млечнобяла кожа и с ангелска коса. Очите й бяха сиви и студени като надгробен камък. Докосна ме… май ми е втрила някаква отрова… гади ми се.
	Той си спомни дяволската милувка и потръпна. Кога беше станало всичко? Преди миг? Преди векове?
	Лицето на вещицата плуваше пред погледа му, достатъчно беше да протегне ръка и щеше да я сграбчи. По дяволите, май бълнуваше. Пръстите му се свиха в юмрук.
	— Щях да я заколя. Чаках само да разбера къде е годеницата ми. После всичко се завъртя пред очите ми. И ето ме сега тук. — Гилпин го подкрепи и той бавно се надигна. — Всичко пропадна. Не успях да намеря Мери. Къде сме, знаеш ли?
	— Там, където бяхме, милорд — в края на гората. Арнолд и Джон още стоят, където ги оставихте.
	Гарън усети милувката на слънцето.
	— Я, съмнало се е.
	— И то отдавна, милорд.
	Как така? Нима бяха минали часове?
	— Разкажи ми какво стана.
	— Видях ви да прескачате стената и да влизате в двора. Мина доста време. После се появихте пак, излязохте през портата. Подвикнах ви, но не ме чухте. Подминахте ме и продължихте към Арнолд. Подминахте и него. Не продумвахте, сякаш ви предстоеше нещо важно. В едната си ръка стискахте нож, а в другата — меча. Опитах се да ви спра, но вие ме отблъснахте. Повървяхте малко, обърнахте се със затворени очи към кулата и се свлякохте на земята. Помислихме ви за умрял, изобщо не помръдвахте. Били сте упоен, казвате? — Гилпин обърна лице към кулата и се прекръсти.
	Спомените на Гарън бавно се пробуждаха. Вещицата, лицето й, почти долепено до неговото, милувката, странният сладникав дъх. Да, беше втрила някаква упойка в кожата му. Тялото му престана да му се подчинява, пръстите му се отвориха против волята му и ножът падна. Нататък всичко му се губеше.
	Ножът и мечът му бяха тук. Той се претърколи и бавно се изправи. Не се чувстваше замаян. Сякаш всичко се беше случило другиму. Той вдигна ножа, затъкна меча си и заяви:
	— Връщаме се в кулата! Хайде, тръгваме.
	Въпреки страха всички го последваха без колебание. Арнолд и Джон претърсиха обора и пристройките. Не намериха ни талига, ни коне: само празни съборетини.
	Тясната черна врата на кулата беше заключена. Дърпаха, бутаха, обаче вратата не помръдваше. Можеха да отсекат дърво и да я разбият с дънера, но щеше да отнеме време. Внезапно вратата подаде. Арнолд и Джон се стреснаха и се отдръпнаха.
	— Няма страшно — окуражи ги Гарън. — Нали това искахме. Влизаме!
	И кулата беше празна също като пристройките и обора. Нещо неуловимо се усещаше във въздуха и всички се чувстваха особено. Гарън мълчеше. Джон се прекръсти. Арнолд гледаше слисано.
	— Руина — каза полугласно Гилпин. — Тук не е стъпвал човешки крак. Само камъни и паяжини.
	— Дяволски капан — прошепна Арнолд — говореше толкова тихо, че думите му се стопиха във въздуха.
	Гарън кимна.
	— Наистина е запустяло. Чудна работа. — Върна се и огледа входната врата. Белият сърп с трите черни линии блестеше, сякаш беше изрисуван току-що. Е, поне едно нещо беше, каквото го помнеше. Той леко докосна с пръст сърпа, очаквайки да се изцапа с боя. Пред погледа му изплува ироничната усмивка на вещицата.
	„Ще те убия — закани се той наум. — Все някога ще те открия и ще ти светя маслото.“
	— Да се връщаме — каза на хората си. — Излишно е да търсим тук. Връщаме се в Лондон. — Без да се обърне, той тръгна към коня си.
	Някъде високо се чу гръм и над главите им се събраха черни облаци. След по-малко от минута заваля силен студен дъжд, гората потъна в полумрак, не остана нищо, освен мокрия танц на капките.
	Какъв провал, упрекваше се Гарън. Не успя да открие Мери, а по-страшното беше, че не знаеше какво да прави от тук насетне.
	Час по-късно в началото на гората срещна Уейлън и останалите. И техните дирения бяха ударили на камък.
	— Съжалявам, милорд — промърмори сър Лайл.
	Щом излязоха от гората, дъждът спря.


>	Четирийсет и първа глава

	_Лондон_
	Малко след смрачаване ездачите минаха отвъд тежката порта и копитата на конете зачаткаха по калдъръма пред Уайт Тауър. Големият двор гъмжеше от народ, всички чакаха да разберат какво е станало.
	„Какво да кажа? — питаше се Гарън. — Че съм позволил да ме упоят, сякаш съм загубен наивник ли?“
	— Не я намерихме — каза лаконично.
	Очакваше Арнолд и Джон да се разприказват, като пийнат, но и те си мълчаха. Били в гора, видели запустяла кула, нищо повече. Не обелиха и дума за случилото се.
	Гилпин само поклати глава и съчувствено изгледа Гарън:
	— Толкова се надявах да намерим Мери. Уви, не било писано.
	— Помниш ли първия път, като влязох сам, Гилпин?
	— Не, господарю, не сте влизали сам. Как ще ви пусна сам, всички влязохме. Повъртяхме се, не открихме нищо и си тръгнахме.
	По дяволите. Гилпин ли беше луд или той самият полудяваше? Помнеше всеки миг от първото си влизане. Мрачните коридори, прилепите, странния сладникав аромат, лъхащ от пръстите на вещицата… Дали наистина се беше случило? Или беше плод на изтощеното му въображение?
	Не, всичко беше съвсем ясно и истинско. Дори лъжовния свят, в който го потопи дяволската милувка на онази проклетница, беше толкова ярък и жив, че изглеждаше истински.
	Той се запъти към покоите на краля и кралицата. Ако започнеше да разказва за вещици и магии, щяха да го помислят за луд. Обясни с две-три думи за изоставената кула и добави, че не са намерили Мери.
	Кралицата ридаеше. Придворните дами престорено подсмърчаха. Бланш тайно му помаха с ръка, видимо зарадвана.
	В Уайт Тауър се беше възцарила тишина. Всички мълчаха и се оглеждаха безпомощно.


	Изтощен, Гарън заспа. В съня му се появи Мери — беше по нощница, намираше се в сърповидната стая. Протягаше ръка, стенеше и го умоляваше с неразбираеми думи. Той се мъчеше да я доближи, но някаква невидима стена го спираше. Изведнъж я чу да крещи: викаше го! Събуди се, сърцето му туптеше лудо. Мери се нуждаеше от него, викаше за помощ. Но как да я открие?
	На следващата сутрин се застяга за път. С Гилпин, сър Лайл, хората му и една дузина войници трябваше да поемат към Суейнс, имението на Джейсън Бренан, намиращо се само на три часа езда в посока, противоположна на вчерашната — така беше казал Бърнъл.
	Мери… Гарън беше сигурен, че не е при Джейсън Бренан, но пък Бренан трябваше да знае къде я крие майка й. Ако и там удареше на камък, щеше да се упъти към „Майзерлинг“. Щеше ли да завари там вещицата? И щеше ли да разбере къде е годеницата му?
	Проливният дъжд беше спрял. Беше прекрасно утро, топло и слънчево. Тъкмо да възседне коня си, чу Гилпин да крещи:
	— Стойте, господарю, чакайте! Тя е тук! Върнала се е!
	— Какво? Я повтори, Гилпин!
	— Тук е, господарю, върнала се е! Идва насам, вижте я!
	Гарън вдигна поглед и видя Мери. Тичаше към него. Беше по нощница, отгоре беше наметнала някакъв халат, придържаше с ръка полите си и тичаше. Косата й беше разплетена и пламтеше като жарава. Да, наистина беше Мери. Плачеше, едновременно се усмихваше и с все сили тичаше към него. Той не повярва на очите си. Постоя объркан за миг, после хукна към нея. Сграбчи я и я завъртя във въздуха, после зарови лице в косата й. Да, това беше неговата Мери, от плът й кръв, сърцата им, слети в едно, биеха до пръсване. Той обгърна с длани лицето й.
	— Чудо на чудесата! Ти ли си, или пак ме преследват призраци?
	Топлият й дъх пареше лицето му. Мери се повдигна на пръсти и го целуна по брадичката.
	— Аз съм, милорд. Дошла съм да ви омагьосам и да прекарам с вас остатъка от дните си.
	Гласът й беше тих и прегракнал от вълнение. Тя продължи да обсипва с целувки лицето му.
	Гарън я сграбчи, вдигна я и я стисна като обезумял. Неговата Мери! Нямаше да я даде на никого. Нямаше да я остави и за миг сама, щеше да върви по петите й. Хората се бяха скупчили около тях и ги гледаха. Сър Лайл заничаше отстрани и се усмихваше.
	Гарън пусна Мери на земята и се обърна към тълпата:
	— Благодаря ви. Но най-вече благодаря на Бога. Тя е тук. Когато разбера всичко, ще ви разкажа как се е върнала. — Отново сграбчи мъничката си годеница и я притисна до себе си.
	— Милорд? — Робърт Бърнъл незабелязано се беше приближил до тях. — Чух, че наследницата се е прибрала. Вярно ли е? Това тя ли е? С тази коса няма как да я сбъркам, но просто не ми се вярва. Дирихме я къде ли не и ето я сега тук. Върнала се е! — Робърт Бърнъл, канцлер на Англия, за пръв път в живота си беше объркан. Вдигна поглед към небето и се прекръсти.
	— Твърди, че е призрак, дошъл да ме омагьоса — извика през смях Гарън и понесе Мери сред събралото се множество.


>	Четирийсет и втора глава

	Мери седеше на дебела възглавница при нозете на кралицата. Гарън се взираше в нея, гледаше я, както орлица гледа малките си. Нейно Величество не можеше да се нарадва на любимката си, галеше я по косата, която се спускаше като буен водопад по раменете й.
	Кралят седеше отсреща на пищен трон, подарък от султан Баирбаш, лично си го беше донесъл от Йерусалим. Беше изпружил крака и се любуваше на кожените си обувки, украсени със скъпоценни камъни.
	Кралицата сложи ръка на рамото на Мери:
	— Е, детето ми, време е да ни разкажеш за премеждията си.
	Мери хвана дланта й, така се чувстваше по-сигурна.
	— Ваше Величество, няма кой знае какво за разказване. Двама ме упоиха и отвлякоха по заповед на майка ми. Когато се свестих, разбрах, че тя иска да се омъжа за Джейсън Бренан. Казах й кой е той: Черният демон, опустошил Уеъръм, алчен злодей, отнел живота на десетки невинни хора заради някакво съкровище. Казах още, че сърцето ми принадлежи на Гарън и че той ще е най-добрият стопанин на Валкорт и Уеъръм.
	Тя замълча за миг, запърха с мигли, премрежи очи и се загледа в краля. Гарън я наблюдаваше отстрани. Чудно, досега не го беше правила. Кралят примигна, приведе се, явно поласкан от нейното кокетничене, и й подаде захаросана смокиня от сребърния поднос, който държеше слугата, застанал до него.
	— И какво отговори майка ти?
	Мери отхапа от смокинята и се усмихна. Наклони глава и косата й се разпиля като свила върху гърдите й.
	— Сър, след дълъг размисъл тя най-сетне прие избора ми. Благослови ме и нареди на похитителите ми да ме върнат. Моли ви да не я наказвате, правила е всичко за мое добро. Мислела е, че ми подготвяте брак по сметка и е искала да ме спаси. Кой родител не се грижи за детето си?
	Гарън зяпна. Що за глупости? Нейната майка с такива благородни помисли? Това чудовище? Нали заради нея Мери беше избягала от бащиното си имение?
	Нещо не се връзваше. Дали вещицата не беше изтрила спомените й?
	Кралят повдигна вежда:
	— Майка ти? Да те спаси? Тя само искаше да те даде на Джейсън Бренан, злодея, който опустоши Уеъръм. И то за шепа сребърници. Част от които, естествено, се полагат на мен. — В сините му очи блесна алчно пламъче.
	Гарън се намеси:
	— Бъдете спокоен, Ваше Величество, ако наистина открием пари, ще си получите дела си.
	Едуард кимна на Мери да продължи.
	— Каза, че майка ти искала да те спаси?
	Тя кимна.
	— Да, сър, мислела е, че Джейсън Бренан е възможно най-добрата партия за мен. Трябваше ми време да я убедя в качествата на Гарън. Е, най-сетне и това стана.
	— Сигурно си й представила списък с добродетелите ми — вметна хапливо Гарън.
	Тя се сепна:
	— Списък? Това пък от къде?
	— Нали все правиш списъци.
	— Хм. Нямам нужда от списък, милорд. Вашите добри страни са запечатани в съзнанието ми.
	— Каза ли й, че съм смел?
	— Не… мисля, че не. Смятам, че думата е доста глупава. Не намирате ли?
	— От къде на къде? — намеси се кралицата. — Моят благороден съпруг например е най-смелият властелин в историята на Англия.
	Кралят се обърна към Бърнъл и развеселено попита:
	— Как мислиш, Роби, смел ли съм?
	Бърнъл хвърли опечален поглед към почти празната табла и промърмори:
	— Ако позволите на предания си слуга да се облажи с една смокиня, той ще ви припише всички мислими и немислими добродетели.
	— Дори не чу какво те попитах, Роби!
	— Чух аз, чух.
	Кралят се разсмя и направи знак на слугата да занесе сребърния поднос на канцлера. Бърнъл налапа няколко смокини наведнъж и ги задъвка с наслада, после заяви:
	— Не само че сте най-смел, но сте и най-щедрият от всички владетели.
	Кралицата се усмихна, майчински погали Мери и се обърна към Гарън:
	— Ако искаш да знаеш, Мери умееше да прави списъци още преди да дойде тук. Много ми е умничка.
	— Благодаря, госпожо. — Мери внезапно скочи на крака. — Нека и Гарън да си поиграе с косите ми. — Обърна се към краля и повторно го дари с дълъг сластен поглед.
	Този път той не се подаде, само сухо нареди:
	— Иди си почини. Само не лягай при годеника си, нали трябва да си чиста за сватбата…
	Кралицата го прекъсна:
	— Поне Гарън да й направи един масаж. Ще й дойде добре след тия приключения… Вървете, деца мои.
	— Момент, нека да уточним кога ще е сватбата — обади се с пълна уста Бърнъл.
	— Може и днес, няма какво да чакаме — рече Гарън и за негова радост кралят се съгласи.
	Стана обаче тъй, че малко преди венчавката бебето на кралицата получи колики и церемонията беше отложена за следващия ден.


>	Четирийсет и трета глава

	Гарън и Мери вървяха един до друг край бойниците на крепостната стена, долу се разстилаше Лондон. Слава богу, Темза беше далеч и вятърът не носеше зловония.
	Гарън промърмори:
	— Жалко, че сватбата се отложи. Поне времето е хубаво…
	Въздухът беше чист и свеж и вятърът ласкаво милваше лицата им. Мери се облегна на една от каменните амбразури. Гарън се загледа в нея и отбеляза:
	— Не си носила косата си разпусната досега.
	Тя помълча малко и се усмихна.
	— Защо, не ти ли харесва?
	— Харесва ми. — Той улови един кичур и го погали. — Но те харесвам и с плитки. Много са палави.
	— Хайде, кога ще ми правиш масаж?
	— Страхувам се, че ако започна, ще потвърдя най-лошите опасения на Негово величество. Макар да не ми се удава много, гледам да се държа на положение. Утре ще се масажираме. — Той обгърна с длани лицето й. — Винаги съм те харесвал, Мери. Дори и когато ми се е искало да те напляскам. Толкова си умна, толкова неща знаеш и умееш. Ще се грижиш добре за Валкорт и за Уеъръм… — Замълча, загледа се в града, разстилащ се пред тях, и добави: — Толкова треперих за теб, докато те нямаше. Какво ли не бях готов да дам, за да те върна, щях да се съглася и на сделка с дявола. На тръгване от кулата вече се бях простил с теб, мислех, че няма да те видя повече. Зарекох се, че ако бог е милостив и отново ни събере, няма да се отделя от теб, никога. Искам да си с мен до залеза на дните ми. Двамата с теб ще основем династия.
	Тя вдигна очи към него.
	— Означава ли това, че ме обичаш?
	Той се посмръщи.
	— Мисля, че любов е високопарна дума, измислена от бардовете за пред сълзливата им дамска публика. Ще го нарека вярност. Знай, че от тук нататък ще съм ти верен до гроб.
	— Щом думата ти е чужда, няма защо да ми я казваш. Обич… Винаги съм обичала майка си, по-точно щях да я обичам, ако не ме беше изоставила. Но това, което изпитвам към теб, е съвсем различно. Аз също искам да съм ти вярна, винаги. — Докосна бузата му и го погали. Гарън отскочи като наелектризиран. Хвана ръката й и я отмести. — Така направи и тя!
	— Коя?
	— Майка ти. Погали ме и втри нещо в кожата ми.
	— Чуй ме, Гарън. Ако го е направила, то е било само за да ме предпази. Страхувала се е, не те е познавала. Аз така и не успях да я убедя, че с теб сме създадени един за друг.
	Той поклати глава.
	— Вещицата не се страхува от нищо, скъпа. Чакай, ти нали каза, че си се събудила в някаква сърповидна стая. Опиши ми я.
	Мери вирна носле и го изгледа. За щастие не със същия кокетен поглед, който беше хвърлила на краля — иначе той щеше да я обладае още тук.
	— Приличаше на лаборатория. Изглежда, майка ми прекарва там повечето от времето си, чете, пише, прави опити. Имаше цяла купчина пергаменти, сигурно са били нейните.
	— Имаше ли килим на пода?
	Тя се вгледа в далечния лабиринт от тъмни улички и сгушени една в друга къщурки.
	— Не помня. Странно, но не помня. Може би действието на упойката още не е преминало.
	— Каза ли ти къде си?
	Мери поклати глава.
	— Отначало мислех, че съм в манастира „Майзерлинг“. Но обратният път до Лондон отне не повече от три часа, значи не съм била там. Хората, които ме доведоха, ме оставиха пред крепостната порта и офейкаха. Точно под нас, ей тук, долу, ме оставиха.
	Гарън погледна и видя Уейлън, заобиколен от цял куп хора, обясняваше им нещо, а те внимателно го слушаха. Уейлън беше мъж на място, дано отвличането на Мери да му се разминеше без последствия.
	Както вървяха нещата, май щеше да излезе, че Мери е била в черната кула на вещицата. Гарън потръпна. Облегна се на крепостната стена и каза:
	— Нещо не ми е ясно. Майка ти е искала да те продаде на Джейсън Бренан, за да пипне съкровището. Защо започна да я защитаваш? Каквато и да е причината да те върне тук, тя не е благотворителна. И да ти е казала нещо от този род, излъгала те е.
	— Да ти призная, и аз се боях от нея. Мразех я. Но като ми обясни всичко, й простих.
	— Какво толкова ти каза?
	— Питах я за Уеъръм и за Демона, изобщо не ги беше чувала. Каза ми, че Джейсън й предложил много пари за мен, което било добре дошло. А и Джейсън и се видял свестен. Нима има нещо необичайно в цялата история? Тя ми е майка все пак…
	— Друго какво ти каза?
	— Че баща ми не й давал да ме вижда и че много съм й липсвала. Чула, че баща ми иска да ме омъжи за някакъв стар граф, и решила, че Джейсън Бренан все пак е за предпочитане. Разстрои се, като й казах какво е сторил Джейсън на Уеъръм.
	Гарън слушаше и не вярваше на ушите си. Неговата малка умница редеше като папагал някакви небивалици. Вещицата й беше направила магия. Той се вгледа в Мери. Все едно. Важното беше, че тя беше тук и че отново бяха заедно. Докосна с пръст бузата й.
	— Ако знаеш как само се зарадвах, като те видях. Гилпин още не се беше доизказал, и ти вече беше в обятията ми.
	Лъчезарната усмивка на Мери тутакси заличи мислите му за вещицата и за сребърното съкровище, още малко и щеше да забрави дори името си. Наведе се, обгърна с длани страните й и лекичко я целуна. После я притисна към себе си и зарови лице в косата й… ала внезапно се дръпна:
	— Косата ти има различен мирис.
	— Как различен?
	Той улови няколко кичура и ги приближи до лицето си.
	— Не ме бива много по миризмите, но миришеш различно, сигурен съм.
	— Мислиш, че майка ми ме е къпала?
	— Имаш ли такъв спомен?
	— Не. Събудих се в тясно легло, стаята беше топла. Чакай, може наистина да ми е мила косата. Или да ме е къпала? Сигурно, щом миризмата е различна. Помниш ли каква точно беше предишната?
	— Беше сладка и хубава. Дъх на билки. А аз исках да заровя глава в кока ти и да си играя с плитките ти. Сега и тях ги няма…
	Тя прехапа устната си — и това не беше правила досега. Надигна се на пръсти и го целуна.
	— Едва тия дни забелязах колко млада и красива е майка ми. Та тя ми е като сестра! Досега…
	— Какво досега?
	Мери само поклати глава.
	— Ти нали скоро я беше виждала? Нали майка ти беше дошла във Валкорт след смъртта на баща ти? Тогава не забеляза ли, че е хубава?
	Мери объркано потърка челото си.
	— Да… май да.
	— Аз също я мислех за красива, докато не разбрах какво зло се таи в душата й. — Гарън вдигна ръка, защото видя как Мери настръхна. — Няма нужда. Недей. Няма да променя мнението си за нея. Онзи ден ме попита дали намирам прилика между вас. Отговорих отрицателно. И досега съм на това мнение. — Той позамълча, после добави: — Понякога си мисля, че тя всъщност не е нито млада, нито хубава. Просто е направила така, че да я видя с други очи. Както направи и ти, Мери… Все по-често се питам кое от нещата, които виждам, е лъжовно, и кое — истинско. Влязох в кула, в която гореше огън, макар и да не разбрах откъде излиза димът. Като влязох за втори път в същата кула през същия ден, беше по-запусната и от Уеъръм. Къде е истината? Има ли нещо, свързано с майка ти, което да е истинско? Или тя цялата е една лъжа? Илюзия, привидение? — Той смръщено се загледа в далечината. — Чудя се какво ли крои пак. И дали ти изобщо си била с нея в кулата.
	За негова изненада Мери не пожела да му противоречи. Усмихна се и рече:
	— Кой знае, може и аз като майка ми да не остарея. Ти ще си уморен и прегърбен, а аз ще съм си все така хубава.
	Гарън обаче не се засмя. Не му беше до шеги, твърде много му се беше струпало.
	— Тя може и да ти е майка, но няма право да живее, не и след онова, което е вършила.
	— Не знам. Бях сляпа, обаче сега проумях много неща. Трябва да й простиш, Гарън. Какво толкова ти е направила?
	— Как какво? Ами Джейсън Бренан, Артър и съкровището? Тя е дърпала конците на Джейсън Бренан, сигурен съм. Ако ти можеш да й простиш — добре, твоя си работа.
	— За разлика от теб не виждам никаква вина — каза твърдо Мери, личеше, че е раздразнена. — Джейсън е действал по своя воля. Предложил е пари, да. Но те са били компенсация за зестрата ми. Къде е тук вината на майка ми? Ако ще убиваш някого, нека е Джейсън. Защо ще посягаш на майка ми?
	— Него със сигурност ще го довърша. Ще го убия, задето отрови брат ми. Чудя се обаче дали отровата не е била приготвена от майка ти. Ако двамата с Джейсън не се бяха полакомили за парите, нямаше да се стигне до тук. Явно са мислели, че лесно ще докопат плячката. Но са се излъгали. — Той се намръщи: — Вещицата трябва да си плати! Кралят ще настоява.
	— Искаш да я убиеш, тъй ли?
	Излишно беше да усуква.
	— Да. Тя е опасна, Мери. — Не беше никак лесно да й го обясни. — В майка ти има някаква тъмна сила. Никой и нищо не може да я спре. Няма да се успокои, докато не сложи ръка на съкровището.
	— Мисля, че отдавна се е отказала, вече не вярва в съществуването му.
	— Защо? Някой й е казал нещо ли?
	— Не знам. Аз й казах, че…
	— Говорила си с нея за съкровището?
	— Като че ли да… — Тя отново потърка челото си, изглеждаше объркана.
	Гарън леко я потупа по рамото.
	— Не се безпокой. Все ще си спомниш някога.
	Тя поклати глава.
	— Питам се обаче как ми е хрумнало да заговоря на тази тема. Не знам, може и да съм сънувала.
	„Сънувала?“ Значи вещицата беше упоила не само него.
	— Не знам, доста съм объркана.
	— Тя е променила начина ти на мислене, скъпа. Сигурен съм, вещиците умеят тези неща. Не искам повече да я защитаваш, ясно ли е?
	Мери беззвучно заплака, сълзите се търкаляха по страните й.
	Гарън си спомни, че тя умее да плаче по желание. Беше на езика му да я спре, но я съжали, изглеждаше наистина объркана. Прегърна я, потърка гърба й с длан и разроши косата й.
	— Предстои ни общ живот. И майка ти няма място в него. — Какво повече да каже? Беше му ясно, че сагата със съкровището щеше да продължи и единственият начин да й сложи край, беше да убие вещицата. Но защо тя беше пуснала Мери да си върви? И то без да получи желаното? Нямаше обяснение. По-скоро имаше, но то беше известно само на вещицата. Всичко в света си имаше обяснение. Той целуна годеницата си леко, после отново и отново. Хвана кичур от косата й и вдъхна аромата му.
	— По-различен е… Как ми се иска да те обладая още сега. Но не бива. — Постояха още малко прегърнати, после той добави: — Захладня. Да си вървим. — И заслиза по стълбата. Внезапно се вцепени, защото чу как Алерик извика:
	— Гарън!
	Алерик? Какво търсеше тук? Нали трябваше да бди над Уеъръм? Господи! Нещо се беше случило.
	Видя, че около верния му човек са застанали сър Лайл и хората му. Прескочи наведнъж последните шест стъпала и хукна презглава.


>	Четирийсет и четвърта глава

	— Гарън, заловихме го! Хванахме Джейсън Бренан! В Уеъръм! И намерихме сребърните пари на Артър! Затова съм тук!
	Гарън спря задъхан пред Алерик. Чу го какво каза, но му трябваше време да осъзнае думите му.
	— Я повтори!
	Алерик се усмихваше до уши.
	— Хванахме Джейсън Бренан! Запрели сме го в житницата. На ваше разположение е. — Той продължи да потрива големите си длани, радваше се като дете.
	На Гарън му идваше да го зашлеви, но се въздържа. Какво облекчение! Господ беше милостив, свърши се.
	— И какво, тоя глупак дойде пак с войска, бихте ли се?… Някой пострада ли? Хайде разказвай, слушам те!
	— Не, този път не дойде с войска. — Алерик се разсмя. — Гледам аз, идва някакъв калайджия с една грохнала старица и три мулета. Викам си, носят нещо за продаване, да влизат. Пуснах ги.
	— Само не казвай, че Джейсън Бренан се е предрешил като калайджия.
	— По-лошо, господарю — той беше старицата! Ама ви казвам — парцалива, мръсна, с едни сплъстени коси… Калайджията поогледах, но на нея не обърнах никакво внимание. Бръчки, брадавици, черни зъби… какво да гледам? Ей, голям глупак съм бил!
	— Кой го разпозна? Ами съкровището? Говори, че нямам търпение!
	Наоколо започнаха да се събират хора, слушаха. Мери се притискаше до Гарън.
	— Мигинс, господарю. Влизат ония, разтоварват дисагите, започват пазарлъци. Става късно. Викам, останете да спите, не ни пречите. Лягат те, но Мигинс била нащрек, и — присламчила се до онова чучело. Посред нощ дъртата станала, уж по нужда. Ама минала и заминала край нужника. И хоп — в спалнята ви. Мигинс обаче — подире й! По едно време тича и ме буди. Ставай, вика, калайджийката рови в дупката! Каква дупка, защо, как… Абе, дупката, дето Лайзъл криеше дрехите на лейди Ан.
	— Чакай, ама там нямаше нищо. Гледал съм. Мери, нали вие с Лайзъл и Мигинс вадихте дрехи… обувки… всичко що беше вътре го извадихте?
	— Да, ама отдолу имало втора дупка, по-голяма от първата! Тъпкана с пари! Кожени кесии със сребърни монети, калайджийката ги вадеше и ги трупаше до себе си. Аз се промъкнах отзад, плеснах с ръце и я ударих с юмрук по главата. Оная изквича и се претърколи. Сграбчих я за косата — остана в ръцете ми! Перука! И кой, мислиш, цъфна под перуката?
	„Джейсън Бренан. Луда работа.“ Не можеше да се отрече — добре измислено.
	Алерик сведе глава.
	— Това е. Вече знаете как стана, ако искате, можете да ме накажете за лековерието ми. Гледам я — баба като баба, на кой да му мине през ум, че е предрешена? Ако не беше Мигинс…
	Гарън махна с ръка и го прекъсна:
	— Добре, че си я пуснал, иначе как щяхме да разберем къде е било скрито съкровището? Божа работа — ти си я пуснал, Мигинс я е проследила… Виж как случайността ни е помогнала. Тук ли е среброто, донесе ли го?
	— Не, господарю, не исках да изкушавам краля. Кой би издържал, като види такъв куп пари? И светец би посегнал.
	— Така е. — Гарън въздъхна. — Но ще дадем и една част на краля, няма как. — Той потри ръце. — Ама хубаво сте го подредили! Бабичка, а!
	— Беше гледка невиждана. Скочи да се бие, както си беше с роклята. Толкова се ядоса, че очите му щяха да изхвърчат. Стана червен като рак! Проснах го на земята и го смлях от бой. Започна да ми се моли, предложи да делим. Пак го бих. И го вързах в хамбара. И калайджията е там. Мисля, че е сър Холрик, но не успях да разбера. Не казва името си. Чакат ви. — Алерик се ухили. — Сега, при тази добре свършена работа, не заслужавам ли благородническа титла? Все пак открих съкровището и залових най-страшния враг на Уеъръм!
	Гарън се усмихна:
	— Може да ти излезе късметът. Тъкмо сме при краля, той ще реши. — Помисли малко и добави: — Ще го питам дали и Мигинс не заслужава рицарски сан.
	Кралят заяви, че ще мисли за титли едва след като види парите. Разпореди веднага да тръгнат към Уеъръм, нямало защо да се поемат излишни рискове. Дори предложи Гарън и Мери да се оженят в крепостта и за целта изпроводи там канцлера.
	И така, само час по-късно Гарън и Мери, сър Лайл, Алерик и хората им се сбогуваха с Лондон и поеха с благословията на Негово Величество. Робърт Бърнъл беше изпратен с мисията да осигури по думите на краля „грижливо описание на находката и заделяне на справедлив дял за английската корона“.
	От начина, по който кралят инструктира Бърнъл, стана ясно, че въпросният справедлив дял няма да е малък. Величеството ги изпрати, като потриваше ръце, видимо зарадван и изгарящ от нетърпение.
	От къде се бяха взели тези пари? Чии бяха? Със сигурност не на Джейсън. И кой беше издал скривалището?
	Гарън имаше доста теми за размисъл.


>	Четирийсет и пета глава

	Мери с усилие отвори очи и видя някакви драперии… беше под балдахин. Примигна веднъж-дваж, за да избистри размътеното си зрение. Главата й пулсираше от болка.
	Притисна с длани слепоочията си и се помъчи да седне, отметна драпериите и стъпи на пода. Усети хладния допир на коприна и едва сега забеляза, че е по дълга прозирна нощница с красива бродерия. Огледа се и видя запалена камина. Беше в спалня, в спалнята беше топло и нямаше други хора. Само дето не беше ясно къде е. Продължи да разтрива слепоочията си и болката, макар и бавно, понамаля. Устата й беше пресъхнала. На масичката до леглото имаше гарафа с вода, тя я надигна и жадно отпи няколко глътки. Помнеше отвличането, срещата с майка си… после всичко беше мъгла. Тя се сепна и остави гарафата. Нищо чудно майка й да беше сложила нещо във водата.
	— Мамо?
	Отговор не последва. Или беше наистина сама, или майка й беше станала невидима.
	Стана и направи няколко несигурни крачки из стаята. Можеше да се държи на крака, което беше добре. Огледа стаята: беше във вид на полукръг. По-скоро сърп. Приличаше на онази, в която я бяха довели след отвличането й. На кого, по дяволите, беше хрумнало да прави такива налудничави стаи? И къде беше все пак?
	Не беше ясно. Трябваше да се измъкне от тук, трябваше да се прибере при Гарън. Тя бързо прерови един сандък, опрян до леглото. Намери дрехи: прекрасни рокли, каквито нямаше и в кралския дворец. Едната — изумруденозелена, другата — алена, а третата — чисто бяла. Бельо, пантофки, всичко имаше. На кого бяха? На майка й?
	Тя бързо смъкна нощницата и се облече. Дрехите й бяха по мярка, което я учуди. Все едно, не беше важно. Важно беше да се измъкне оттук и да се върне при годеника си.
	Стаята нямаше прозорец. Единствената светлина идваше от огъня в камината.
	Колко ли беше часът? Какъв ден беше? Колко време беше прекарала тук?
	Тя отиде до вратата и предпазливо натисна дръжката. Вратата беше заключена. Естествено — не можеше и да се очаква друго. Беше пленница.
	Тя гневно заблъска дръжката. За нейна изненада вратата се отвори. Мери се втренчи в бравата: защо ли първия път не подаде? Излезе в тъмния тесен коридор. В края му се виждаше стълбище. Точно отсреща имаше и друга врата, но тя реши да не проверява какво се крие зад нея. Промъкна се тихо и опипом заслиза по стълбите. И долният коридор тънеше в мрак, едва успя да различи изхода.
	Чу шум. Майка й ли идваше?
	Резето на входната врата изтропа и тя бързо се прилепи до стената. Видя как вратата се отвори. Не беше майка й. Влезе една престаряла жена с кошница в ръка; без да се оглежда, тя тръгна към дъното на коридора, където се беше притаила Мери, вървеше и си тананикаше. Дали не беше дошла да нахрани пленницата? Мери изчака старицата да я подмине, промъкна се зад нея и я стисна за шията:
	— Дърта кранта! Ядене ли носиш? Гладна съм. — Тя поохлаби хватката си.
	— Ох, да. Пускай, че боли!
	— Къде сме?
	Старицата я изгледа.
	— Как, не знаеш ли? В кулата на вещицата! Заръчала ми е да се грижа за теб до завръщането й.
	— Кога ще е това?
	— Не знам. Утре… вдругиден… Не знам и не питам, само изпълнявам. Иначе вещицата ще ме превърне в гущер. Гладна си, нали? Вода имаш, знам, тя ти е оставила. Аз пък нося храна. Ще хапнеш ли?
	Колко дни беше прекарала в безсъзнание? Ако омразната й майка се мернеше сега, Мери щеше да я удуши на мига.
	— Къде живееш?
	— В горска хижа, тук, наблизо. Вещицата ме навести, даде два пенса и ми заповяда да те храня. После дойде и един млад рицар, питаше за вещицата. Упътих го. И той извади два сребърни пенса и ми ги даде. Нови, лъскави.
	„Гарън е бил!“
	— Каза ли му да дойде тук?
	— Да, нали те търсеше. Но го видях после да се връща… заедно с хората си. Май не те бяха намерили.
	Поне се беше отървал жив. Дали се беше срещнал с майка й? Дали бяха разговаряли? Сигурно. И тя го беше упоила или омагьосала, в това нямаше съмнение.
	Но, слава богу, Гарън беше жив. Как ли се беше измъкнал?
	— Тия пари… защо ги взех? Не ми трябват, за какво са ми?
	— Дай ги на мен. На мен може да ми потрябват. Хайде, отиваме у вас, даваш ми парите и ми показваш пътя за връщане.
	— А, не, вещицата може да си ги поиска. Не ща да ставам гущер, казах ти.
	— Добре, остави парите. Ако поиска да й ги върнеш, дай й ги.
	— С пари или без пари, щом види, че те няма, с мен е свършено.
	— Ти пък сега! Какво толкова? Щяла да те превърне в гущер… Чудо голямо! Я помисли как пъргаво ще тичаш! От кога се грижиш за мен?
	— От два дни. Будя те, къпя те, храня те, давам ти да пиеш от гарафата и те водя по нужда. После те оставям и ти пак заспиваш като агънце.
	Мери взе кошницата и поведе старицата към изхода. Хлопнаха вратата и се отдалечиха от грозната черна кула, изпрати ги само вятърът.
	Гарън. Дали беше още в Лондон? Или се беше отказал да я търси и се беше прибрал в Уеъръм? Не беше ясно, но и нямаше време за дълги размисли.
	— Да тръгваме. — Тя побутна старицата.
	Затътриха се през леса, като гущер старата май щеше да е по-чевръста. Най-сетне стигнаха до хижата. Мери се огледа и запита:
	— А сега на къде?
	Възрастната жена й посочи пътя. Мери отвори кошницата, вътре имаше шише вода, самун хляб и месо от яребица.
	— Да си го разделим, много ми е.
	Възрастната жена взе хляба.
	— А месото?
	— Вземи го ти. И него, и бутилката. Път те чака.
	Мери пусна кошницата и хукна към гората.
	— Сбогом! — извика през рамо.
	В този момент нещо силно изфуча. Мери се притаи зад един вековен явор.


>	Четирийсет и шеста глава

	_Крепостта Уеъръм_
	По пътя за Уеъръм валя само веднъж: топъл дъжд, който не смути дори и Бърнъл — кралският секретар само се уви по-плътно с шала си. Всички разговори се въртяха около съкровището. Бърнъл потриваше ръце и предвкусваше радостта на краля, щеше да стовари торби с пари в нозете му. Негово Величество беше изпратил двайсет от най-доверените си войници да пазят плячката по обратния път до Лондон. За Артър никой не се сещаше. Само Гарън продължаваше да се пита как и от къде беше започнала цялата история. Погледна към Мери, която яздеше и си тананикаше някаква песничка. Косата й беше разпусната и грееше като жарава под ярките лъчи на слънцето. Изглежда, дамите в двореца й се бяха присмели, че прилича на момиченце, и тя се беше отказала от плитките. Жалко, трябваше да й каже, че с плитки я харесва повече. Обичаше, докато я гали, да вдъхва аромата на косата й. Подкара Дамокъл редом с кобилата на годеницата си.
	— Виждаш ми се умислена. Да не съчиняваш отново списъци?
	— Списъци… все това повтаряш. От къде на къде списъци?
	— Че нали все това правиш! — рече Гарън учудено.
	Тя го погледна с онази необяснима усмивка, на която никой мъж не можеше да устои. Защо не бяха сами! Той се запита дали вторият път ще й хареса повече. Не, рано беше още… надали. Трябваше да внимава, да я пази… Трудна работа. Усмихна се и подвикна на другите конници:
	— Ей! Какво сте ни зяпнали!
	— Гледаш ме някак странно, милорд — отбеляза Мери.
	— Спомних си нощта, която прекарахме заедно. Топлината и вкусът на гърдите ти… странното усещане, когато се разделяше с целомъдрието си. — Само произнасянето на тази дума накара кръвта пак да забушува във вените му. Той се разсмя: — А бедният Гилпин мислеше, че някой иска да ми пререже гърлото!
	Тя не отговори, яздеше и гледаше напред.
	— Причиних ти болка, знам. Не ми се сърди.
	Мери отново не продума. Той смръщено повдигна вежда.
	— Хайде, кажи какво има. Аз ли бях виновен за случилото се?
	— Да.
	— Глупости! Та дори не бях съвсем буден! Бих се с някого насън… после дойде Бланш и аз почнах да си играя с гърдите й, чудех се защо още е по нощница.
	Тя вдигна глава: кой знае защо, на Гарън му се стори, че е объркана. Кой беше започнал пръв наистина? След кратко колебание Мери промълви:
	— Добре… така да е.
	Гарън помълча и хапливо подхвърли:
	— Ама аз май няма да съм ти единствен. Като си помисля какви погледи хвърляше онзи ден на краля… Ще станеш голяма прелъстителка.
	— Глупости!
	— Видях аз. Само няколко дни в двореца и вече усвои навиците на куртизанките.
	— Говориш небивалици.
	— Знам аз какво говоря. Нали видях как те зяпа кралят и как му текат лигите. Аз обаче няма да се задоволя само с гледане.
	— Стига, Гарън. Виж, наближаваме вече.
	Гарън пришпори коня и избърза пред колоната. На хоризонта се мержелееше Уеъръм.
	Неговият дом. Домът на бъдещите му деца. На една бъдеща династия.
	Той възторжено извика и отново пришпори коня си.


>	Четирийсет и седма глава

	Имаше камари от сребро. Купища монети проблясваха под приглушената светлина в спалнята. Дузина войници ги пазеха на смени, Пали и Хобс надзираваха стражите.
	Гарън загреба една шепа и пропусна малките лъскави дискове през пръстите си. Колко тежаха! И колко много бяха! Колкото и да вземеше кралят, пак щеше да остане предостатъчно. Изведнъж беше станал приказно богат, действителността беше надминала и най-дръзките му очаквания. Е, вече нямаше да се тревожи за бъдещето на Уеъръм.
	Бърнъл изглеждаше предоволен. Ходеше напред-назад и ровеше като кокошка из купчините монети.
	— Кралят ще бъде във възторг. Предусещам втора графска титла за вас, а не виждам пречка и Алерик да бъде посветен в рицарство.
	Алерик хлъцна от вълнение. Гарън подхвърли:
	— Сър Алерик! Не звучи лошо. Както не е лошо да получа и втора графска титла за бъдещата си династия. Боя се само, че представата за справедлив дял е доста разтегателна.
	— Не бъдете толкова дребнав, Гарън. Ще преброим парите, после ще проверим дали правилно сме ги преброили и каквото трябва, ще заделим. Не стават лесно тия работи.
	В този момент чуха Мери да вика:
	— Мигинс разправя, че Джейсън Бренан бил с женски дрехи. Псувал наред и искал панталон. Да му дадем ли?
	Гарън се извърна и видя Мигинс. Беше ухилена до уши и четирите й криви зъба се виждаха. Грабна я като перце и я завъртя.
	— Какво ще кажеш, Мигинс, дали да не го оставим с роклята?
	— С роклята, ами как! Божке, да го чуете само как ругае! Бълва змии и гущери. Викам на Пали: „Ще го сритам да млъкне.“ Хубавичко го насиних!
	— Отваряйте си очите — каза Гарън на Хобс и Пали. — Тези пари са бъдещето на Уеъръм. — Стана, отупа ръце и извика дванайсетимата мъже при себе си. — Среброто е в безопасност. Да видим какво става в житницата.
	Докато слизаха по тесните стълби към подземието, Хобс се прокашля и каза:
	— Очаква ви изненада, Гарън.
	Той го изгледа с недоумение.
	— Ей сега ще видите.
	С всяко стъпало въздухът ставаше все по-хладен, тежък и застоял. Нямаше прозорци и колебливата светлина на факлите отстъпваше, задушена от сенките.
	Алерик отключи вратата на избата и вдигна факлата:
	— Джейсън Бренан, сър, в цялото му великолепие.
	Пленникът беше успял да избърше пепелта от лицето и чернилката от зъбите си. На възраст беше като Гарън, млад и хубав, или по-скоро щеше да е такъв, ако не беше толкова мръсен, свъсен и злочест. Не беше свалил женските одежди, за да не се вкочани от студ, хладът в избата пронизваше. Мястото беше отвратително. „Тоест отлично за целта“ — помисли си Гарън с удовлетворение. Пленниците бяха прекарали тук цяла седмица.
	— Е, най-сетне ще се запознаем, Джейсън Бренан. Аз съм Гарън Кърси, граф на Уеъръм. Това съпругът ви ли е?
	Мършата до него се размърда. Беше млад мъж, преоблечен като старец, и той беше успял да поочисти лицето и зъбите си. Гарън се вгледа в него: сър Холрик. Съдбата му го поднасяше на тепсия.
	Пали го посочи и каза:
	— Изненадата за вас, сър. Алерик беше сигурен, че ще се зарадвате на срещата.
	— Познал е. Е, господа, костюмите ви са забавни, но играта свърши. Искам да чуя всичко. Джейсън Бренан, започвай.
	Джейсън събра колкото можа слюнка в устата си и с все сила се изплю в нозете на Гарън, за малко да уцели ботушите му. Усука се като змия и изсъска:
	— Нищо няма да чуеш от мен, мръснико!
	Хобс се обади отстрани:
	— Исках да са бодри и ги храних добре. Я как буйстват, ще изнесат отлично представление.
	— Сър Холрик, при последната ни среща май избягахте от мен.
	Сър Холрик не продума.
	Гарън изгледа Джейсън Бренан, обърна се и тръгна към изхода. Преди да излезе, извика през рамо:
	— Ще се видим пак след два дни. Надявам се тогава да сте по-словоохотливи.
	Вратата се хлопна и мъжете се заизкачваха нагоре. Изпрати ги неясен приглушен говор, примесен с гневни възклицания.
	Следващите два дни Гарън не отвори и дума за пленниците. Само разпореди на Бълик да ги храни добре.
	На другата сутрин, докато закусваше с хляб и сирене, видя Мери да наблюдава Илейн свъсено.
	— Какво има? Нещо да не сте се карали?
	Тя го изгледа и поклати глава.
	— Не, просто ми се струва, че тя се държи странно. Какво толкова говори с оня войник?
	— Е, ти пък — кротко я укори Гарън. — Луси е един от най-добрите бойци на краля. Тя пък е вдовица, може и да се харесат. Какво ти става, Мери, с Илейн бяхте толкова добри приятелки…
	Тя поклати глава, устните й бяха стиснати.
	— Изобщо не е това. Говорят си за теб, съвсем ясно я чух да споменава името ти. Май ти е хвърлила око, кучката.
	Гарън я изгледа недоумяващо.
	Мери потри с ръка слепоочията си:
	— Страшно ме боли глава. Не ми обръщай внимание, много съм изнервена.
	— Че нямаш ли някоя рецепта против главоболие? — Тя го изгледа неразбиращо. — Билкарския алманах, забрави ли го? Виж там за някоя отвара. Да пратя Мигинс да ти помогне, искаш ли? Ти ще четеш, а тя ще вари билките.
	— Ще се справя и сама.
	Той я проследи с поглед, докато се отдалечаваше. Смяташе да я попита дали иска да се оженят утре, но се отказа. Имаше нещо нередно… нещо ставаше. Мери влезе в залата, без да поздрави никого. Той се смръщи: никога не го беше правила. И тази глупост с Илейн, какви ги дрънкаше? Беше неузнаваема, май действието на упойката още не беше преминало.
	В следващия момент чу Алерик да крещи, тичаше подир Гилпин и сипеше змии и гущери. Детска работа: Гилпин вързал Ерик за леглото на Алерик и козата изяла сламеника му!
	Без сам да си дава сметка, Гарън държа Мери под око цял ден.
	Тя странеше от жените, което беше необичайно — нали обичаше да си пъха носа навсякъде? Още по-странно беше това, че и жените я отбягваха. Откакто се прибра, смехът и доброто настроение изчезнаха от Уеъръм. Мери изобщо не беше същата. Всичко в нея беше по-различно — не само мирисът на косата й, която сега носеше разпусната. Нямаше обаче време да мисли над това, защото го чакаше много работа. Броиха парите, мислиха колко да заделят, пак броиха и пак мислиха. Най-сетне двамата с Бърнъл постигнаха споразумение. По-точно Бърнъл каза какво смята да занесе на краля и Гарън нямаше друг избор, освен да се съгласи с решението му, втора графска титла лесно не се даваше.
	Пък и парите бяха на Артър, не бяха негови. Или поне Артър ги беше отмъкнал… сигурно от бащата на Джейсън Бренан, лорд Ранълф, но и това не беше сигурно.
	Бяха манна небесна, нямаше какво толкова да им прави сметката.
	Сутринта на третия ден Гарън, Алерик, Пали, Хобс и Гилпин слязоха отново в подземието.


>	Четирийсет и осма глава

	Гарън се взря през решетката и огледа двамата, които лежаха безмълвни, оваляни в нечистотиите си. Не искаше да ги убива, искаше да пречупи волята им. Май беше дошло времето.
	Влезе във вонящата килия. И двамата не го удостоиха с поглед, нито проговориха. Изглеждаха доста смазани.
	— Алерик, изведи тия мумии на двора, искам да ги разгледам хубавичко, да им се порадвам на премените. Пфу, как вонят! Нищо, ще ги изкъпем с вода от кладенеца. Мери е направила чуден лавандулов сапун, тъкмо за случая. — Гарън се обърна и като си свирукаше, напусна приземието.
	Вън Пали и Хобс се заеха с мнимия калайджия и „съпругата“ му. Съблякоха ги и ги поливаха с кофи ледена вода, двамата подскачаха и зъзнеха, а хората наоколо се забавляваха. До едно време пленниците се опитваха да прикриват срамотиите си, но видяха, че е безполезно, и се заеха да се измият. Лавандуловият сапун ухаеше чудесно и наистина свърши работа. Тълпата обсипваше пленниците с цветисти изрази.
	Мери каза на Гарън:
	— Виж го сър Холрик: колко е жалък, като мокра кокошка е.
	— Аха, наистина. — Гарън стоеше със скръстени ръце и не отделяше поглед от двамата. — Навремето не успя както трябва да се насладиш на компанията му.
	— Джейсън Бренан е млад и красив, точно както ми го описа майка ми.
	— Но ти си го виждала и преди, Мери, не помниш ли? — каза той леко изненадан. — Нали бил дошъл във Валкорт с майка ти?
	— Да, но казвам как го описа тя. — Мери се обърна и леко плъзна пръсти по ръката му.
	— Дръж се прилично, малката — скастри я Гарън и кимна към двамата. — Как хубаво ухае сапунът… Какъв ли ще е този аромат?
	Тя сви рамене.
	— От къде да знам.
	— Нали ти го прави. — Той изстина.
	Пленниците се облякоха — този път в мъжки дрехи, които измъкнаха от дисагите на мулетата. Гарън нареди на Алерик:
	— Заведи ги в залата. Време е да узнаем тайните им. — Разположи се на новия си стол с красива резба. Предстоеше му да раздава правосъдие… за пръв път. Вдъхна аромата на прясно издялано дърво и изпита нещо като благоговение. Робърт Бърнъл стоеше до него и не продумваше. „Пак мисли за парите, чуди се как да измъкне още!“ — рече си Гарън.
	— Джейсън Бренан, да ви представя човека, който ви разобличи. — Той кимна на Мигинс. Старата изпъчи гърди и с гордо вдигната глава застана до него. Озъби се на Джейсън и го заплаши с кокалестия си юмрук:
	— Аз те познах, негоднико! Аз!
	Джейсън Бренан изръмжа:
	— Дърта гарга, ще те изкормя, като се измъкна от тук.
	— Но никога няма да се измъкнете! — обади се Робърт Бърнъл. — И се дръжте прилично, мизерният ви живот виси на косъм.
	Джейсън Бренан много добре знаеше кой стои пред него: Робърт Бърнъл, дясната ръка на краля, най-влиятелният човек в Англия. „Какъв е мършав“ — помисли си. Странно, баща му беше споменавал, че на младини двамата с Бърнъл били приятели. Значи Бърнъл трябваше да има поне прошарена коса. Но неговата беше гарвановочерна, докато бащата на Джейсън беше напълно побелял. Видя кокалестите, изцапани с мастило пръсти на кралския секретар, огледа и овехтялата му черна туника. В крайна сметка канцлерът на Англия беше само един обикновен книжен плъх. Но зад него стоеше кралят — а той беше безмилостен.
	Джейсън скръцна със зъби. Трябваше да си мълчи, бъдещето му не изглеждаше никак розово. До него сър Холрик стоеше наглед безразличен, как ли се владееше?
	— Чакам да чуя истината! — натърти Гарън, като местеше поглед от единия към другия. Двамата мълчаха с наведени глави. Той извади ножа си и стана. — Не искате да ви лиша от едно ухо, нали, Джейсън? Мисля, че е време да поразвържете езика си.
	Джейсън Бренан не отвърна, но сърцето му се качи в гърлото.
	— Може пък с едно ухо човек да чува по-добре. Искате ли да опитаме?
	Онзи продължи да мълчи. Вдигна лице към Гарън и се изплю. Този път уцели туниката му.
	Ножът на Гарън изсвистя тъй бързо, че никой не видя какво стана. Просто миг по-късно Джейсън вече беше само с едно ухо. Изрева като обезумял, стисна главата си, хвърли се на земята и запищя.
	Гарън застана над него и спокойно избърса острието на ножа.
	— Чакам да чуя истината. За да не отлети и другото ви ухо.
	Джейсън се запревива и закрещя:
	— Осакати ме! Чудовище! Как можа!
	Робърт Бърнъл се прокашля.
	— Слушай, мерзавецо, говори или ще те заведа при краля. В сравнение с нещата, които той умее, това тук ще ти се стори детска игра. Гарън ти направи почти услуга, в Лондон ще те дерат къс по къс. Презряна твар! Дръж се достойно — мъж си все пак!
	Онзи сякаш не го чу.
	— Джейсън — обади се сър Холрик. — Кажете им истината. Няма защо да мълчим. Всичко е загубено.
	Джейсън бавно вдигна лице и погледна Бърнъл. По шията му се стичаше кръв и мокреше туниката му. Мери бавно се приближи до него и му подаде сгъната кърпа, за да спре кръвотечението. Гарън само я проследи с поглед, беше се върнал на стола си.
	Бърнъл каза:
	— Познавам баща ти от години, Джейсън. Винаги е бил чепат, но е смел мъж, човек с характер и принципи. Винаги е подкрепял краля. Както знаеш, беше с него при похода му до Божи гроб, радва се на пълното му доверие. Чувал съм, че с баща ти сте на нож, за какво — не знам. Посрами този достоен мъж както сега срамиш себе си. Говори! По-добре тук, отколкото в Лондон, там инквизиторите са страшни и те очакват с отворени обятия.
	— Исках възмездие.
	— За какво? — запита Бърнъл и се провикна: — Изправи се, негоднико!
	Джейсън се опита да се надигне. Мери се спусна да му помогне. Гарън я проследи с поглед, но не продума, лицето му беше безизразно. Джейсън с усилие се задържа на крака, опитваше се да запази достойнството си, но не можеше. Когато заговори, гласът му беше жален и писклив:
	— Не съм виновен. Исках да върна парите на баща си. Те не са твои, Гарън Кърси, нито на проклетия ти брат, който ги отмъкна!
	Гарън се наклони застрашително напред, с юмруци, опрени на коленете му, камата му беше прибрана в ножницата.
	— Твърдиш, че парите не са твои, а на баща ти. Че Артър му ги е отнел, а ти си искал да му ги върнеш. Така ли е?
	— Така е. Нямам причина да лъжа, не и сега.
	Бърнъл каза:
	— Обясни ми как Артър е успял да задигне толкова сребро. И от къде е знаел за съществуването му.
	— Как е успял — не знам, но го е направил. Отмъкнал го е от спалнята на баща ми. Клетият, изобщо не разбра кой го е обрал. Но аз знаех, че е той. Нямаше кой друг да е.
	Гарън сграбчи Джейсън за врата и го раздруса като парцал. Нещастникът понечи да се защити, ала и при най-малкото движение болката от раната жегваше като нажежено желязо мозъка му. Опита се да се отскубне, но Гарън го стискаше здраво.
	— Мислиш, че след като брат ми е мъртъв, можеш да му приписваш какво ли не, тъй ли? — Той извади ножа. — Кучи син, ей сега ще ти отрежа и другото ухо!
	— Не-е-е!
	Гарън се вцепени. Мери беше извикала. Погледна над главата на Джейсън и видя пребледнялото й лице; светлината, която струеше през отворената врата, превръщаше косите й в бушуващи пламъци. Кимна й да говори.
	— Милорд, няма защо да го осакатявате. Той ще ви каже всичко, което искате да знаете.
	— Не се бъркай, не е твоя работа. Е, Джейсън, ще говориш ли, или ще се простиш и с другото си ухо?
	Видя как Мери стрелна с очи Джейсън Бренан и веднага след това предпазливо сведе погледа си. Джейсън притискаше главата си, кръвта се процеждаше през пръстите му. Изкрещя:
	— Проклетият ти брат не е мъртъв! От кого, мислиш, разбрах къде е скрито съкровището? Артър ми обясни, най-сетне изплю камъчето. А ти не си никакъв граф. Нищо не си!
	Гарън скочи, сграбчи го за врата и го вдигна във въздуха. Вгледа се като обезумял в лицето му. Джейсън беше пребледнял като мъртвец, под бялата му превръзка лъкатушеше алена струйка кръв и засъхваше по шията му.
	— Казваш, че брат ми е жив?
	— Да, жив е.
	Мигинс изкрещя:
	— Лъжа, долна лъжа! Мръсен помияр, нали с очите си видях как главата на Артър клюмна. Мъртъв беше. Ти го уби, отровил си го! А ние го погребахме. Чу ли, погребахме го!
	— Не — обади се сър Холрик. — Джейсън каза истината. Лорд Артър не беше мъртъв. Един подкупен слуга му наля силно приспивателно. Изнесохме го от Уеъръм, а вместо него увихме друго тяло в плащаницата. Артър ни беше нужен, за да разберем къде е скрито съкровището.
	— А от къде — запита Гарън — успяхте да се сдобиете с това силно приспивателно?
	— Този крастав лъжец приписа заслугата на себе си, но истината е, че ни я даде вещицата. Тя измисли всичко — процеди сър Хорлик.
	Джейсън извика:
	— Така е, всичко тръгна от вещицата.
	— Тя ли ви научи да подкупите човек, който да пусне в крепостта воините ви?
	— Да.
	— Защо избихте толкова невинни хора?
	— Защото бяха против нас. Криеха съкровището.
	— Но нали само Артър е знаел за него? Какво са били виновни хората?
	— Няма как да е знаел само той. Имал е помощници. Мъже, може би и жени. Такава работа не се върши от сам човек.
	— Защо решихте, че парите са тук?
	— Нямаше къде другаде да са. Нали тук беше домът на Артър? Къде другаде да ги занесе? Тук, при хората си — същите като него, лъжци и престъпници. Тази сган в крепостта не заслужава и един пенс. Нищо, нищичко! — Гневът го заслепи и надви инстинкта му за самосъхранение. Той изкрещя: — Бог ми е свидетел, мразя това място, мразя го от дъното на душата си! Затова колих наред, мачках и унищожавах тези продажни твари, поданиците на брат ти. Ще ги избия всичките!
	В залата беше мъртвешки тихо. После тук-там се чу гневно ръмжене. Хората искаха да разкъсат Джейсън с голи ръце.
	Гарън вдигна ръка:
	— После ще говорим за това. Кажи сега какво стана с брат ми.
	— Нищо. Отнесох го в една селска къща и зачаках. Той тъй и не се събуди. Чаках, чаках и се върнах при вещицата. И тогава тя скрои нов план. — Джейсън се обърна към сър Холрик и го изгледа с омраза. — Който отново се провали — заради този тук. Беше много сигурен, колко му било да се влезе в крепостта, там имало само шепа полуживи призраци. И пак сгреши, като първия път! — Джейсън дишаше хрипливо. — Вещицата ти обясни колко сънотворно да сипеш в бирата на Артър. А ти, нали си много умен, сложи повече! Ти провали всичко! За всичко си виновен ти!
	Сър Холрик го сграбчи за гърлото и изкрещя в лицето му:
	— Защото те послушах! Нали ти измисли всичко! Надут пуяк, толкова беше сигурен в себе си! — И го зашлеви.
	Гарън не беше виждал по-бесен и озлобен човек. Лицето на Джейсън доби цвета на кръвта, която още се стичаше под превръзката му.
	— Как смееш да ми посягаш! Ще те убия, Холрик! Ах, защо не послушах тогава вещицата! Заради теб загубих и парите, и Валкорт! Сега този мерзавец тук ще получи наследството!
	— Мери си думите, Джейсън! — изкрещя Гарън. — Кажи ми какво стана с брат ми. Най-сетне се събуди… и? Измъчвали сте го нали? Как иначе щяхте да разберете къде е скрито съкровището. Вещицата ли ви подучи да се преправите на скитници?
	— Да. Тя измисли всичко. От начало до край. Сега разбирам, че съм бил омагьосан. Тя само е дърпала конците ми. Нямам вина.
	— Майка ми не е вещица!


>	Четирийсет и девета глава

	Залата притихна. Гарън чу как Мери диша на пресекулки. Направи й знак да мълчи. Тишината беше нарушена от плътния гърлен глас на Робърт Бърнъл:
	— Искам да знам нещо. Според теб, Джейсън, съкровището е било на баща ти. Искам да знам как лорд Ранълф се е сдобил с него.
	Бренан бавно извърна лице към канцлера. В този момент Бърнъл беше като бог — гледаше го отгоре, силен и гневен.
	— Съкровището винаги е било наше — промълви. — Разбрах за него като дете. Веднъж заварих баща ми да брои пари: беше зарит в монети, броеше ги и ги прибираше в торби. Личеше, че е щастлив, защото говореше на парите и ги галеше. За пръв път го видях такъв, той не се усмихва никога. Като ме забеляза, не се развика. Махна ми да се приближа и каза: „Това, момчето ми, са наследствени пари. Дарени са ни навремето от Арлет. Не казвай на никого за тях. Езикът ти ще отрежа, ясно ли е! Когато си отида от този свят, парите ще са твои. Пази ги, защото ти ще заемеш мястото ми. Това сребро е семейна тайна, Джейсън, на него дължим всичко. Изчезне ли, с нас е свършено, ще се затрием като род. Затова го пази. Разбра ли ме?“ Нищо не разбрах, както не разбирам и до ден-днешен. Какво искаше да каже баща ми? Че среброто е прокълнато? Че ако някой го пропилее, ще умре? Как ще се затрием като род? Защо? Не знаех нито коя е Арлет, нито кога е дарила парите на семейството ни. Попитах баща ми, а той отговори с благоговение: „Арлет е била жена с необикновени способности. Черпила е вълшебни сили от стволовете на вековни дъбове. Била всемогъща и всесилна, затова хората я търсели за услуги. Купищата сребро били отплата от признателните.“ Не добави друго, а пък аз бях твърде уплашен, за да го разпитвам още. Закле ме да мълча и ме отпрати.
	Бърнъл се обади:
	— В такъв случай защо си казал на Артър?
	Джейсън наведе глава.
	— Бях съвсем млад, едва петнайсетгодишен, Артър беше на осемнайсет. Двамата се бихме в един рицарски турнир близо до Йорк. После мърсувахме и пихме… пийнах повечко. На турнира Артър ме беше сразил и аз, сигурно за да се изтъкна, кой знае защо му се похвалих със съкровището. На сутринта, като изтрезнях, изтръпнах. Запитах Артър дали е чул нещо за някакво съкровище. Отвърна ми, че не помни, бил се натряскал здравата. Повече не говорихме за това. Реших, че наистина е забравил. Турнирът свърши и всички се завърнаха по родните си места.
	— Издаде ли местонахождението на съкровището?
	— Сигурно, но нямам спомен.
	— Призна ли пред лорд Ранълф грешката си?
	— Не, да не съм луд! Нали щеше да ми отреже езика и да ми го натика в гърлото! Като каже нещо, го прави.
	— Значи скри от баща си и той не е знаел за опасността, на която си изложил съкровището… — каза Бърнъл съвсем тихо, толкова тихо, че Гарън трябваше да се наведе, за да чуе думите му.
	— Защо да му казвам, мислех, че Артър е забравил, нали беше пиян. А и нищо не се случи след това. Години минаха! Веднъж, докато бях на поход във Франция, ме намери вестоносец и ми връчи писмо. Баща ми пишеше, че бил нападнат, съборен, бит и че някой отмъкнал всичко, което намерил в тайника. Пишеше на мен, защото съм бил единственият посветен, дори и майка ми не знаела. Не посмях да му призная вината си, знаех, че не си поплюва. Заклех се, че не съм казвал на друг, но мисля, че той се усъмни в думите ми. Все ме гледаше изпод око, държеше се настрана… От там насетне вече нищо не беше същото. А аз бях скован от страх и не знаех как да поправя грешката си.
	Сър Холрик се обади:
	— Лорд Ранълф беше сигурен, че си се издал. И ми заръча да те следя. От пет години съм твоя сянка. Знаехме, че си се изпуснал, само не ни беше ясно пред кого — баща ти не знаеше за Артър. И ми заръча да те следя, надяваше се някой ден да споделиш с мен. И този ден дойде — когато трябваше да осъществиш плана си!
	Джейсън се извърна към Холрик, идваше му да го убие. Вдигна ръка и замахна, но болката го надви. Почти се свлече на колене и изкрещя:
	— Мръсен кучи син! Предател! Беше най-довереният ми човек, а си ме шпионирал, само и само да угодиш на баща ми!
	Сър Холрик го изгледа подигравателно.
	— Трябваше да видиш баща си, като му казах, че си хукнал да дириш помощ като някое пале! Смя се от сърце. Помощ от кого? От вещицата в „Майзерлинг“! Само глупак би се съгласил на такава сделка: съкровището в замяна на Валкорт. Глупак! Намерил с кого да се пазари, с вещица! Баща ти все пак потри ръце, като разбра. Можеше и да излезе нещо, кой знае какви щяхте да ги забъркате… Лорд Ранълф знаеше за всяка твоя стъпка. Планът на вещицата му хареса, макар че беше засрамен и покрусен от безчинствата ти в Уеъръм. Това, че Артър най-сетне излезе от летаргията, беше добре: разбрахме къде е скривалището. Баща ти се смя, като разбра, че ще се предрешиш като бабичка. По негова заръка се преправих на калайджия, нали трябваше да съм постоянно с теб, той ти няма никакво доверие. Сега, като узнае за позорния ни провал, ще ни обеси. Няма прошка за такива неща. Среброто премина в чужди ръце и с вашия род е свършено. Знаеш за проклятието.
	Джейсън изкрещя:
	— Ти си виновен, нещастнико! Вещицата ми обеща Валкорт, но ти изпусна наследницата. Вещицата каза да те убия — аз те съжалих. Толкова години си с мен… и аз съм човек, зная какво е милосърдие. Но сега няма прошка. Ще те очистя, кълна се. Помни ми думата!
	— Нямам вина, просто лош късмет. Налетяхме на Гарън Кърси и той освободи наследницата.
	Джейсън изведнъж се вцепени. После проговори бавно, опитвайки се да надвие болката:
	— Чакай… малко. Ти при мен ли я водеше… или другаде?
	— Помисли малко и ще си отговориш сам, жалък негоднико — презрително се тросна Хорлик.
	Джейсън изстена.
	— Значи си ме предал… за пореден път. Водеше я при баща ми, нали? Той да се ожени за нея! И да получи Валкорт, а аз да гоня вятъра.
	Въздухът беше като наелектризиран. Сър Холрик помълча, после избухна в гръмогласен смях.
	— Естествено! Нещастник такъв! Баща ти щеше да ме възнагради, а от теб, както винаги, нямаше да получа дори признание. — Той се обърна към Гарън: — Не сте никак глупав, сър. След като едва не убихте мен и изклахте хората ми, бързо сте разбрали каква апетитна хапка е била пленницата ни. Защо да не я вземете за жена? Така слагате ръка на цялото й наследство, и то без никакво усилие. Но ме чуйте добре, сър: среброто принадлежи на лорд Ранълф.
	Гарън се усмихна:
	— Сър, тя не ми каза коя е и аз не подозирах, че е наследница. Да не говорим с какви мъки я склоних да ми даде ръката си.
	Холрик се обърна и посочи Мери:
	— Тя е от прокълнат род. Вижте тази дяволска коса — не ви ли говори нещо?
	— Мери е моя! — изкрещя Джейсън. — Тя ми принадлежи. И ме обича. Ето, превърза раната ми! Ще се оженим, а аз ще убия майка й. Валкорт е мой, защото наследницата ми принадлежи!
	Сър Холрик застана пред него, приведе се и просъска:
	— Сляп ли си? Скоро ще си на оня свят. Каква наследница? Валкорт… среброто… ще си останат несбъднати илюзии. Ти загуби… и аз с теб. Сам съм си виновен. Повярвах на баща ти, послушах го. Той само потриваше ръце, заслепен от алчност, вече чуваше дрънкането на монетите. Уж само трябваше да те следя, нищо повече. Преправих се на скитащ калайджия и тръгнах с теб. Е, ето докъде стигнахме. — Сграбчи го и го разтърси. Джейсън се опита да го отблъсне, но не успя и се олюля, болката вече го надвиваше. Сър Холрик го пусна, отстъпи назад и го изгледа с отвращение. — Сега сме тук, мразени и унизени. Дължим го на вещицата. На нея и на проклетите й планове. Знаеш ли колко старинно е това сребро? Арлет го е оставила на прабаба ти, а тя, преди да умре, го е дала на лорд Ранълф. Ти обрече своя род на гибел, нека го сполети прокобата.
	— Арлет… — Бърнъл се обърна към сър Холрик, но сякаш говореше на себе си. — Тя сигурно е била жрица на друидите. И сигурно са й давали сребро за защита от лоши сили или за опрощение. Знаете ли нещо повече?
	— Не. Сър Ранълф не каза нищо друго. Предаде ми онова, което бил чул от майка си.
	— Коя ли ще да е била тази Арлет? Ще поразпитам. Със сигурност е била родственица на Ранълф… негова предшественица.
	Гарън се разсмя; подсмихваше се, докато слушаше Бърнъл, но не издържа и се разсмя на глас.
	— Сър — каза, — търсите под вола теле. Какви друиди, я вижте колко нови са монетите! Та те са почти съвременни. Най-много да са от времето на крал Хенри, нали оттогава се секат пенсове! Ако сър Ранълф е скалъпил тази история за пред сина си и сър Холрик, то ние няма защо да й вярваме. Струва ми се, че кралят трябва да попита Ранълф за истинския произход на имането.
	Бърнъл, този иначе благовъзпитан мъж, пусна една „благословия“ — толкова беше смутен. Като се поокопити, рече:
	— Вярно е, че ни водят за носа. Ама и аз толкова пъти броих тия пари, как не им обърнах внимание? Прав сте, Гарън. Ранълф трябва да обясни на краля от къде има съкровището.
	Гарън се обърна към Джейсън:
	— Искам да знам къде е заточен брат ми. Или вече е късно? Убихте ли го, след като разбрахте къде държи парите?
	— Артър все още е жив — изсумтя Джейсън. — Щях да го убия, но можеше да ми потрябва, не бях сигурен дали е казал истината. — Макар и с усилие, той се засмя: — Както вече споменах, вие не сте никакъв граф. Все още сте най-обикновен страж на краля.
	Този път Робърт Бърнъл не издържа — стана и безцеремонно стовари здравия си юмрук върху брадичката на Джейсън:
	— Службата при Негово Величество е чест! Няма място за ирония.


>	Петдесета глава

	Малко след като Джейсън Бренан и сър Холрик бяха върнати в подземието, Мигинс се промъкна зад Гарън и го подръпна за ръкава.
	— Милорд!
	— Кажи, Мигинс. Да не си открила пак нещо?
	Старата жена неспокойно се огледа и прошушна:
	— Господарю, слушайте внимателно…
	„Какво още?“ — запита се той. Толкова много му се струпа наведнъж. Брат му… новината, че не е граф… Мери… Чакаха го толкова важни решения. Кимна на старицата:
	— Слушам те.
	— Мери се промени. Тъй и не разбрахме защо, но откак се върнахте, тя вече не е същата. Не знае сума ти неща — имена, места, какво ли не… Не помни дори името на козата, а нали тя я кръсти! Ревнува от Илейн, чак позеленя от злоба. Нещо не е наред, милорд. Внимавайте.
	— Не съм ти споменал, но тя не е добре — прошепна Гарън. — Дано се оправи бързо. Като я отвлече, майка й я упои и май още не е минало действието на упойката.
	Мигинс май не му повярва. Понечи да каже още нещо, но Гарън я прекъсна:
	— Нещата се промениха. Ако Артър наистина е жив, значи аз не съм граф на Уеъръм. И нямам право да взема Мери за жена. Така че всичко, за което говориш, вече няма никакво значение.
	Замисли се за пропуснатото време. Трябваше да се ожени досега. Но пък щеше ли кралят да го провъзгласи за граф на Валкорт? Надали. Както и да се беше променила Мери, към добро или към зло, вече нямаше да е негова. Невесело се засмя. Джейсън Бренан беше прав, той отново беше обикновен страж на краля.
	Мигинс продължаваше да гледа смръщено.
	— Чудно нещо — промърмори. — С очите си видях как лорд Артър умря. Сега чувам, че бил жив. На кое да вярвам, на ушите си или на очите си?
	— Джейсън Бренан каза, че му е трябвал жив. Защото само брат ми е знаел къде е скривалището. А след като той е жив, тази крепост принадлежи на него. Той е първородният син, а пък аз трябва да напусна. — Колко трудно беше да се изрекат тези думи!
	— Брат ви беше лош господар, момчето ми, все недоволен, все сърдит. Сега ще остане и без пари. Мислите ли, че кралят ще върне съкровището на лорд Ранълф?
	— Зависи от къде лордът се е сдобил с него. Не знам и не е моя работа, кралят ще реши.
	— Ами тия негодници Джейсън Бренан и сър Холрик?
	— Бърнъл ще ги отведе в Лондон. Ще отговарят пред Негово Величество. С позволението на краля лично аз ще пратя на оня свят Джейсън Бренан — макар, че за него това няма да е достатъчно възмездие.
	— Не знам, момчето ми, не знам… Доста се объркаха работите.
	„Да, за съжаление“ — каза си Гарън и промърмори:
	— Питам се коя ли е била Арлет и как е забогатяла толкова.
	Мигинс се наведе към него и прошепна:
	— Сигурно е била вещица като оная, от която сега си патим. Няма ли да я убиете, милорд? Няма ли да й светите маслото? — Зад гърба им нещо прошумоля и тя подскочи като ужилена.
	— Тая какво ти шепне? — Беше Мери — беше сложила ръце на кръста си, очите й гневно искряха. — Оплаква се от мен, нали? Казва, че не съм истинската Мери! Нали това каза? Дърто чучело!
	„Не била истинска? Как така?“ — Гарън погледна годеницата си. От гъвкавото й тяло струеше сила и живот, разпуснатата й коса беше прихваната със златна лентичка. Той каза миролюбиво:
	— Аз вече не съм господар на това място, Мери. С Мигинс говорихме за брат ми, който, ако наистина е жив, е законен граф на Уеъръм. Не знам какво ни чака от тук насетне. Може кралят да те даде на него. Искаш ли да поговорим?
	— Не ми каза дали си на страната на това дърто чучело.
	Тя беше друг човек. Наистина. Той само я погледна и замълча.
	Мери вирна глава и добави:
	— Бълик искаше да знае кога ще е сватбата, милорд. Казах му, че сватба няма да има, нещата са променени и канцлерът няма да се съгласи. — Тя се извърна към Мигинс: — Какво слухтиш? Нямаш работа тук! Хайде, махай се.
	Старицата се отдалечи, като си мърмореше:
	— Тая упойка ти е взела ума, и ти стана вещица като майка си.
	Мери отново се обърна към Гарън:
	— След като няма да се женим, мисля да отида с Робърт Бърнъл в Лондон и да помоля краля да повика майка ми.
	— Не се безпокой, той сам ще я повика. Дължи му много обяснения.
	— Какви ти ги наговори старата Мигинс?
	— Каза само, че забелязва у теб голяма промяна. Обясних й, че е от упойката. Мислиш ли, че това е причината?
	— Не ти ли е все едно? Нали вече няма да сме заедно…
	Той обходи с поглед залата. И след стотици години тази крепост щеше да е тук и пак да е същата. За него обаче вече нямаше място в родния дом.
	— На теб сякаш ти е все едно, Мери. Изобщо не си разстроена. Толкова ли маловажно беше за теб всичко? Нашите целувки… сватбата?…
	Тя го погледна в очите и каза студено:
	— Няма значение какво чувствам и какво мисля. Нямаш земи, нямаш титла. Дори и сребро вече нямаш. Кралят няма да разреши сватбата. Майка ми ще се види с него и ще му обясни всичко. Няма вина, искала е само да ме спаси. Мен и Валкорт.
	„Това е друга жена!“ — стреснато си помисли Гарън, но опита да я вразуми:
	— Като те е пуснала да си вървиш, майка ти е загубила и последния си коз. Защо го е направила? Няма логика.
	Мери само сви рамене.
	— Скъпа, допреди по-малко от седмица ти се страхуваше от нея и я мразеше. Нима сега искаш да кажеш, че не е виновна за случилото се в Уеъръм?
	— Е, наистина ще я изкараш вещица. Та тя дори не е стъпвала тук, каква е вината й? Умували са с Джейсън Бренан, да, но не е нейна работа какви ги е вършил той. Ще го обясня на краля. Онези двамата лъжат и ще си понесат последствията.
	Докато я слушаше, Гарън си глътна езика. Поовладя се и попита:
	— Наистина ли мислиш, че те лъжат?
	— Все едно какво мисля. Не си блъскай ума, вече не е твоя работа. Вече си обикновен страж на краля.
	За нейна изненада той се изсмя; ако му го беше казала предишната Мери, щеше да се засегне, но сега му беше все едно.
	— О, значи така. „Обикновен страж!“ Целувала си ме само защото бях богат граф. Някога обичала ли си ме истински?
	— Да, но човек трябва да гледа напред, миналото е без значение. А и кой беше виновен да не се оженим досега? Аз чаках и чаках, но ти не предприе нищо. Цяла седмица.
	Думите й сякаш увиснаха в пространството. Какво да й отговори — беше права. Той цяла седмица се колеба. Нямаше смелост или просто не искаше?
	— Кажи ми, би ли се омъжила за Джейсън Бренан, ако отърве кожата?
	Мери се усмихна студено.
	— Никога. Той е обезобразен. Коя би искала за съпруг чудовище?
	— И все пак — настойчиво продължи Гарън, — ако лорд Ранълф докаже, че среброто е негово, кралят ще му го върне. Разбира се, ще задържи своя пай, но Ранълф пак ще е богат. Не искаш ли да се омъжиш за Джейсън, който ще наследи богатството?
	— Ще си помисля. — Мери вирна нос, обърна си и се отдалечи.
	Гарън я изпрати с поглед и се замисли над това колко преходни са понякога нещата. Надежди… планове… човешки съдби… цели светове можеха да рухнат за миг. Момичето, за което допреди няколко дни беше готов да умре, днес му беше чуждо и безразлично. Какво се беше случило, каква магия беше направила вещицата?
	Той от сърце си пожела смъртта на Хелън. Ако кралят не я екзекутираше, щеше да я очисти със собствените си ръце. Това дяволско изчадие трябваше да изчезне от лицето на земята, хората трябваше да спят спокойни. Спомни си кулата: първо със запалена камина, после руина, изоставена от столетия… тази жена притежаваше свръхестествени умения. Неволно потръпна. В съзнанието му блуждаеха объркани мисли — вещицата… Валкорт… Джейсън Бренан… Мери.
	Стига толкова — главата му щеше да се пръсне!


>	Петдесет и първа глава

	_Лондон_
	Беше прекрасен юнски ден. Гарън стоеше пред краля на Англия, от двете страни на когото седяха кралицата и лорд Бърнъл. Мери беше предпочела да остане при придворните дами в дъното на залата, където висяха красиви гоблени, избродирани от кралица Елеонора Акитен през миналия век. Товарът от сребърни монети беше прибран на сигурно място в кралската хазна. Джейсън Бренан и сър Холрик бяха в подземието.
	Едуард погледна Гарън и каза угрижено:
	— Страната гори. Уелсци и шотландци се вдигат срещу нас, убиват хора и плячкосват земите ни. — Разположи се удобно на трона, кръстоса дългите си крака и сключи пръсти. — След връщането ми от Божи гроб всичко върви наопаки. Отгоре на всичко и ти ми създаваш ядове. — Ясните му сини очи се пооживиха за миг. — Добре, че поне ми донесе малко сребро, та да има с какво да платя на армията си. Чакат ни походи — първо до Шотландия, после до Уелс… Тези размирни шотландци, ще им дам да се разберат! Но да се заемем с това, за което сме се събрали. Роби ми каза за какво става дума, чакам от теб подробности. Говори, слушам те.
	— Ваше Величество, искам първо да ви благодаря, че изтръгнахте от Джейсън Бренан истината за брат ми. Слава богу, поне знаем къде е заточен Артър, дано само е добре, защото кой знае колко са го изтезавали.
	На Едуард му беше все едно, затова махна с ръка:
	— Да, да… Ще се заемем и с това. След малко ще изслушам лорд Ранълф и игуменката на „Майзерлинг“.
	Гарън кимна.
	— Питахте ме какво имам да кажа, милорд. Засега нищо. Нека първо участниците в тази злощастна драма застанат пред вас, може би тогава ще разберем подробностите.
	— Това ще е последното действие, Гарън, малко преди завесата. Сега искам да чуя теб. Познавам те като честен мъж, никога не си ме предавал или лъгал. Нали така?
	— Да, сър. Все още съм такъв, какъвто ме помните. Пък и нищо не се е променило, само дето бях граф за една седмица.
	Кралят кисело се усмихна.
	— Ела да поговорим на четири очи. Роби, изчакай ни.
	Притича слуга и дръпна плюшената завеса зад трона. Кралят и Гарън влязоха в малка, разкошно мебелирана стая. Прозорци нямаше. На стените бяха окачени прекрасни фламандски гоблени. Тук кралят идваше, когато искаше да остане необезпокояван. Сега покани Гарън да седне и отново заговори:
	— Роби ми каза, че доброволно си се отказал от брака с наследницата на Валкорт. Така ли е?
	— Да.
	— С Елеонора мислим, че от теб щеше да излезе отличен господар на това имение. Предвид променените обстоятелства Валкорт временно ще се управлява от посочен от мен човек, докато решим на кого да дадем имението. Принципът си е принцип, Гарън: ако брат ти е жив, ти не можеш да бъдеш граф на Уеъръм. Нямаш право нито на имот, нито на титла. Ако той наистина е жив, разбира се. — Кралят стана и закрачи из стаята. — Чудя се какво да правя с теб, момчето ми — промърмори неискрено: личеше си, че този въпрос не го вълнува.
	— Боя се, че нямате кой знае какъв избор. С ваше позволение, бих искал да се дуелирам с Джейсън Бренан, той потопи в скръб бащината ми крепост и трябва да си получи заслуженото. Искам да убия и вещицата.
	Кралят наля рейнско вино в две чаши и подаде едната на Гарън. Двамата отпиха от прекрасната рубинена течност и монархът заяви:
	— Ще те оставя да разпиташ игуменката, тъй като я познаваш по-добре от мен. А аз ще говоря с Ранълф. Той ми е стар познат, познаваше го и баща ми. От него ще узнаем истината. — Усмихна се и намигна: — После ще решим какво да правим със сина му.


>	Петдесет и втора глава

	_Манастирът „Майзерлинг“_
	Хората на краля, водени от сър Данси Арчънкорт, бяха въведени в голяма зала, където според началника на стражата в „Майзерлинг“, ги чакала игуменката. Той ги пусна неохотно, но нямаше как, трябваше да се подчини на кралската заповед. Свирепото изражение на сър Данси не вещаеше нищо добро — май беше дошъл краят на сладката му служба и на спокойствието в „Майзерлинг“.
	Хелън седеше до работната си маса и пишеше с паче перо. Видя мъжете и бавно се изправи.
	Сър Данси се ококори. Пред него стоеше ослепителна жена с млечнобяла кожа и със златиста ангелска коса, нямаше нищо общо с представата му за игуменка.
	— Л-л-лейди Хелън? — заекна той. — Вие ли сте игуменката?
	Хелън забеляза смущението му и се усмихна. Пристъпи грациозно напред и отговори:
	— Да, аз съм майка Хелън. С какво да ви бъда полезна?
	Той се поклони. От главата му не излизаха думите на Гарън: „Отваряйте си очите на четири, Данси, бъдете винаги нащрек. Не приемайте нищо за пиене и не оставайте насаме с нея, трябва да сте винаги с хората си. Тя е по-опасна, отколкото можете да си представите.“
	Впечатлението на сър Данси обаче беше по-различно. Той огледа кръшната снага на игуменката и усети как го обземат нечестиви помисли. Това прелестно същество да е опасно? Глупости.
	— Идвам от кралския дворец, мадам — каза и й връчи един завит на руло пергамент. Не му беше минало през ум да я запита дали може да чете.
	Тя разви пергамента с изящните си бели пръсти и се задълбочи в посланието, което Робърт Бърнъл беше съчинил от името на Негово Величество. След това помълча и каза:
	— Трябват ми два часа да се приготвя.
	Данси кимна.
	— Наредено ми е да бъда с вас навсякъде, така че ще ви придружа до спалнята ви. — Спомни си предупреждението на Гарън и кимна на хората си да го последват.
	„Боже, няма как да се отърва от тях“ — помисли си тя. Нямаше измъкване. Но нищо, кралят щеше да е сам в Лондон и тогава… тя си знаеше работата.


	Мери чу сестра Мод и сестра Алис да говорят отвън пред вратата на килията й. Два пъти дневно й носеха храна, после прибираха подноса и се оттегляха, без да продумат. Така всичките й въпроси, колкото и невинни да бяха, оставаха без отговор. Явно монахините живееха в смъртен страх от майка й и фанатично изпълняваха задълженията си. Сега обаче беше дошъл пратеник, който да отведе игуменката в Лондон, и те шепнешком разговаряха в преддверието. Дали се радваха? Дали мразеха майка й, или страхът беше сковал мозъците им?
	Спомни си онова внезапно изсвистяване. Чу го в началото на гората, малко след като се сбогува със старицата. Отскочи веднага и се озърна, но не видя нищо, само тъмна гора. В следващия миг нещо се стовари върху главата й и тя се строполи на земята. Стори й се, че старицата доволно се кикоти… но вече губеше съзнание. Възможно ли беше тя да я беше ударила? Събуди се тук, в килията. Майка й отново беше постигнала своето, идваше й да вие от отчаяние и от безсилие.
	Сега кралят беше заповядал игуменката да се яви на разпит. Нима нещо го беше усъмнило? Какво се беше случило? Така или иначе новината беше добра.
	Оставаше без надзор: още една възможност да опита късмета си. Тя се усмихна в сумрака.


>	Петдесет и трета глава

	_Лондон_
	Гарън премести погледа си от Хелън върху Мери, която сега стоеше до вещицата. Видя я как посегна към дланта на майка си и онази леко й се усмихна.
	Беше се влюбил в красиво и преливащо от живот момиче, това тук не беше неговата Мери. Вещицата ли имаше пръст… или причината беше друга?
	Лорд Ранълф стоеше изпънат като войник и не трепна, когато въведоха пленниците. Джейсън зърна баща си и се спусна към него, но стражата го задържа. Лордът кимна на сър Холрик, а Джейсън изсъска като змия.
	Гарън се вгледа в човека, който му беше донесъл толкова беди. Защо ли не му беше прерязал гърлото? Сега трябваше да чака позволение от краля. Но каквото и да решеше монархът, той щеше да си отмъсти.
	Негово Величество кимна на Робърт Бърнъл и той се обърна към Ранълф:
	— Излезте напред, милорд, и ни разкажете как успяхте да се сдобиете с толкова пари. Само не ни губете времето с брътвежи за друиди, жрици и проклятия. Кралят иска да чуе истината.
	Гарън извърна очи към бащата на Джейсън Бренан. Също като сина си и лорд Ранълф беше висок и корав човек, мускулест, с красиво лице. Носеше черна туника, а върху нея покрита с прах от дългия път до Лондон ризница. Заговори със силен и дълбок глас:
	— Сър, съчиних тази измислица за пред сина ми, защото беше малък и нямаше друг начин да му обясня. Заклех го да мълчи и всичко беше наред до онзи турнир, на който той се изпуснал пред Артър от Уеъръм. Арлет не е жрица — така се казваше майка ми. Бях на шестнайсет, когато тя за пръв път ми показа съкровището. Обясни, че парите са й били изпратени от Филип, краля на Франция. С тях трябвало да организира метеж срещу крал Джон, за да може Филип лесно да превземе вече отслабената Англия.
	По-късно, когато бях вече по-голям, тя каза друго. Че парите наистина са от крал Филип, но са й били дадени, за да отрови крал Джон, вашия дядо. На младини тя била придворна дама при френския крал и станала негова любовница. Радвала се на пълното му доверие. Както е известно, дядо ви, крал Джон, си отиде от този свят малко след подписването на договора от Ранимийд през есента на 1216 година; официалната версия е, че е починал от дизентерия…
	Бърнъл го прекъсна:
	— Милорд, има ли причина френският крал да възложи тази мисия тъкмо на майка ви? Близка ли е била с крал Джон?
	— Истината е, че тя е била и негова любовница. Веднъж ми довери, че кралят вече е болен и стар, затова не искал друго, освен малко утеха в залеза на дните си. Помня как като малък чувах хората да изказват възхищението си от красотата на майка ми, но аз я гледах с очите на дете и не ми правеше впечатление. Наскоро открих неин портрет и разбрах, че наистина е била красавица.
	Едуард се намеси:
	— Чувал съм, че някой бил сложил отрова в бирата на крал Джон, според други бил ял отровни сливи. Не е изключено Арлет наистина да е погубила дядо ми.
	— Едва ли. Личало му, че съвсем скоро ще си отиде от този свят, и то без чужда помощ. Починал от естествена смърт, но Филип нямало как да го знае. Затова и не си поискал парите за несвършената работа. След смъртта на краля Арлет се омъжила за графа на Карънуик, напуснала Лондон и взела среброто със себе си. Скрила го, за да остане за поколенията. Баща ми почина, без изобщо да разбере за съществуването на съкровището.
	Джейсън Бренан се опита да пристъпи напред, но беше безцеремонно дръпнат от Уейлън.
	— Значи си ме лъгал досега, така ли, татко?
	Ранълф бавно се обърна и го изгледа.
	— Беше едва седемгодишен, синко. Нямаше да разбереш нищо.
	— Защо да не разбера? Ако знаех истината, колкото и да бях пиян, нямаше да се изпусна никога. Пък и нали пораснах, защо по-късно не ми се довери?
	Баща му го изгледа сурово:
	— Защото ти нямах доверие. — Той се обърна пак към краля: — Човекът, на когото разчитах, беше сър Холрик. Като открих, че парите са изчезнали и Джейсън ми се закле, че няма нищо общо с тази работа, накарах Холрик да го следи. Беше ми предан и доколкото беше възможно, поукротяваше сина ми. За съжаление невинаги, както пролича и от случилото се в Уеъръм. Когато Холрик заловил наследницата на Валкорт, решил да я доведе при мен. За жалост се намесил някакъв непознат и я освободил, Гарън Кърси, както разбрахме по-късно. Умолявам ви, Ваше Величество, бъдете милостив към Холрик, той ми беше предан… беше честен с мен.
	— Ами аз, татко? — Джейсън с все сила се опита да се отскубне от пазачите си, но напразно. — Нали заради теб направих всичко! Да върна твоите пари, а не моите! Каква е вината ми?
	Ранълф не отговори; стоеше пред краля и мълчаливо чакаше присъдата му.
	Едуард пък си мислеше как да задържи съкровището за себе си. Да не би да имаше по-малки разходи от Ранълф? Нима неговите нужди не бяха по-важни от тези на когото и да било от поданиците му? Кой, ако не той, трябваше да защитава Англия? И как, ако не с пари? Той дълго барабани с пръсти по страничната облегалка на трона, питайки се как да постъпи. Спомни си още нещо: за потушаване на бунтовете в Шотландия и в Уелс също трябваха пари. От друга страна, Ранълф му беше предан и го подкрепяше във всичко, и с войска, и с пари. И най-важното, беше честен; Едуард беше убеден, че това, което чу от него днес, беше самата истина. Какво да прави?
	Той се обърна към човека, който на два пъти беше спасявал живота му:
	— Какво мислите, Гарън?
	Джейсън изкрещя:
	— Защо го питате? Кой е той? Никой!
	Гарън отговори:
	— Мисля, че е редно парите да се върнат на лорд Ранълф. За благодарност той да ви даде дял, равен на този, който щях да дам аз, ако съкровището беше мое. Мисля също, че Мариана де Лус де Морней следва да се омъжи за лорд Ранълф, така той ще може да се сдобие с наследник, който е по-достоен от сегашния. — Видя как Мери още стиска ръката на вещицата.
	Лорд Ранълф отново не продума, само се взираше в него.
	— Мога ли и аз да кажа нещо, сър? — чу се красив мелодичен глас.
	Гарън заедно с всички останали обърна очи към игуменката на „Майзерлинг“.
	Кралят кимна.
	— Да, мадам, слушам ви.
	— Не е редно дъщеря ми да се омъжи за лорд Ранълф. Трябва да вземе за съпруг Джейсън Бренан, а като нейна майка аз да получа в зестра съкровището. Вие, Ваше Величество, ще приспаднете дължимото ви, а Валкорт ще има достоен суверен, на когото можете да вярвате и разчитате. Стига да простите младежките му лудории: всеки допуска грешки и прави глупости.
	Кралят отново се обърна към Гарън:
	— Чакам мнението ви.
	Гарън нямаше какво да каже. Ясно му беше, че вещицата иска да се добере до парите, а ако Мери се омъжеше за Ранълф, това нямаше да се случи. За него беше важно друго: да отмъсти на Джейсън. Искаше да го предизвика на дуел и да го изкорми с меча си, да стъпи върху трупа му и да се изсмее. Мечтите и надеждите му се бяха стопили като мираж, всичко отново беше постарому. Което всъщност не беше толкова лошо.
	— Аз съм на друго мнение, милорд. Мисля, че е най-правилно наследницата да се омъжи за брат ми Артър и той да получи среброто като обезщетение за погрома, извършен от сина на лорд Ранълф в Уеъръм.
	В залата настана мъртвешка тишина.
	Хелън я наруши, като каза:
	— Невъзможно е. Артър е в кома и няма да се събуди никога.
	— А вие от къде знаете, мадам? — процеди той.
	— Джейсън Бренан ми каза.
	Гарън продължи, без да сваля очи от лицето й:
	— На мен пък Джейсън каза, че брат ми се е пробудил и му е съобщил местонахождението на съкровището.
	Хелън широко се усмихна.
	— В такъв случай не знам на кого да вярвам.
	Гарън се обърна към Джейсън:
	— Чакам да чуя истината. Жив ли е Артър?


>	Петдесет и четвърта глава

	— Жив е, да — измънка Джейсън. — Вече обясних, че го пощадих, за да ми покаже скривалището. Защо да го убивам?
	— Защото си негодник… — изръмжа полугласно Гарън; идваше му да удуши това изчадие.
	— Скоро ще разберем истината — намеси се Робърт Бърнъл.
	Кралят заяви:
	— Реших да послушам Гарън. Утре наследницата на Валкорт ще се омъжи за лорд Ранълф. Съкровището ще му бъде върнато, като се приспадне моят законен дял и репарациите, които се полагат на Уеъръм. Като зестра лорд Ранълф ще получи Валкорт. Точка по въпроса!
	Тук-там се чуха приглушени мърморения, но той не им обърна внимание, а се усмихна на лорд Ранълф, който стоеше като ударен от гръм.
	— Не! — извика Джейсън. — Баща ми е стар. Наследницата е за мен. Нали такъв беше планът на вещицата? Тя ми я беше обещала! Уговорено е!
	Сър Холрик невесело се засмя.
	— Е, най-сетне чухме истината. Този жалък подлец сподели с вещицата за парите и тя реши да се възползва. — Обърна се към Джейсън, който го гледаше с ненавист: — Ти беше чучело в ръцете й. Мислеше да я измамиш и да задържиш среброто за себе си, така ли? Колко си бил наивен! Та тя начаса щеше да те прати на оня свят и да прибере съкровището. Пет години ти се подчинявах и те търпях. Добре, че кралят не ти даде Валкорт, защото си глупак и щеше да го съсипеш за няколко седмици.
	Внезапно вратата се отвори с трясък и в помещението влетя войник: личеше, че идва отдалеч, беше задъхан, потен и кален. Приближи се до монарха, поклони се и коленичи в нозете му.
	— Доведе ли Артър, Анселм? — попита кралят.
	— Лорд Артър Кърси, граф на Уеъръм, е мъртъв, Ваше Величество. Жената, която се беше грижила за него, разказа, че изпаднал в кома след изтезанията на Джейсън Бренан и ден по-късно починал. Показа ни къде са го погребали.
	Кралят не изглеждаше особено изненадан. Обърна се към Джейсън и процеди:
	— Май си накарал жената да лъже, така ли? Убил си го и си го погребал! Сигурен съм, че тъй е станало.
	— Не, сър, кълна ви се! Оставих го жив. Не знаех, че е умрял, как да зная! Оставих го заспал, той каза къде държи парите и се унесе, почти не сме го измъчвали. Защо да го убивам, нали ако ни беше излъгал, трябваше пак да го разпитваме!
	Анселм се прокашля и кралят му кимна да говори.
	— Жената каза, че Джейсън Бренан тръгнал, преди Артър да почине, сър.
	Сър Ранълф изгледа сурово сина си.
	— Все едно. Ти си го изтезавал жестоко, няма значение точно кога се е явил пред Всевишния.
	— Не съм виновен, че е умрял! Казах, почти не го измъчвахме. На вид беше добре, нали го погледнах малко преди тръгване. Нямам вина. Правех всичко за теб, татко, не за себе си.
	Баща му отвърна с леден тон:
	— Чудя се какви ли грехове е трябвало да изкупвам, че да заслужа син изверг.
	Кралят се обърна към Гарън:
	— Разрешавам ти да предизвикаш на дуел Джейсън Бренан. Твое право е. — После се обърна към Хелън: — Нещата най-сетне дойдоха на местата си. Дъщеря ви ще се омъжи за лорд Гарън Кърси, граф на Уеъръм. Половината сребро ще вземе той, а другата се полага на мен и на лорд Ранълф. Милорд, според мен е справедливо. Дължиш на Уеъръм репарации.
	Хелън се провикна:
	— Не, не е справедливо, сър! Част от среброто се полага на мен, нали съм майка на годеницата?
	Кралят помълча, след това кимна на Гарън.
	— Вие вещица ли сте, майко Хелън? — запита Гарън колкото се може по-сдържано.
	Тя се изсмя.
	— Аз? Вещица? Глупости. Това, че съм образована жена, не означава, че съм вещица!
	— Истина ли е това, което чухме от сър Холрик — че сте искали да присвоите среброто? И че сте оставили Джейсън да свърши вместо вас цялата мръсна работа?
	— Среброто беше предназначено за Валкорт. Исках имението да остане все така силно и богато.
	— Отдавали ли сте се на непозволени занимания в една тайна кула насред вековна гора?
	Тя поклати глава:
	— Не знам за какво говорите.
	— Вярно ли е, че сте упоили дъщеря си и сте я отвлекли?
	— Да, вярно е. Боях се за нея. Исках да я спася.
	— Да я спасите от какво, мадам?
	— От вас, сър! Мислите ли, че тя иска да се омъжи за вас? Ето, питайте я.
	— Искаш ли да се омъжиш за мен, Мери?
	— Ще се отдам на онзи, когото ми посочи Негово Величество.
	— В такъв случай защо дойде в спалнята ми в Уеъръм?
	Тя пребледня като платно.
	— Няма такова нещо! Рицар сте, как може да лъжете толкова грозно!
	— Дойдох в спалнята ти, за да свържа живота си с теб, милорд.
	Всички се обърнаха към вратата: там стоеше Мери — окаяна, гологлава, с разпусната коса. Приличаше на умопомрачена, лицето й пламтеше.
	Кралят вдигна ръка, давайки знак на всички да млъкнат, и възкликна:
	— Това пък какво е? Друга Мариана? Гръм и мълнии! — Примигна и заоглежда двете млади жени. — Дявол го взел, близначки. Не вярвам на очите си!
	Мери гордо вирна глава.
	— Аз съм Мариана, сър. Мариана де Лус де Морней, наследница на Валкорт. Нямам представа коя е тази тук. Стражът отвън щеше да припадне, като ме видя. Чудеше се как съм излязла, без да ме види. — Тя се обърна към майка си: — Значи това е тайната. Онова, което баща ми никога не посмя да каже. Че имам сестра близначка. Така ли е?
	— Тази нещастница лъже! Нямам сестра! Аз съм Мариана де Лус де Морней! Майко, потвърди го!
	Мери погледна разгневеното момиче. Сякаш виждаше отражението си в огледало.
	— Не те познавам. А ти мен? Знаеш ли защо майка ни е взела теб, а мен е изоставила?
	— Тя тебе взе, мен не ме е взимала! Аз съм наследница на Валкорт, не ти! Долна малка блудница!
	— Сър, мисля, че мога да разреша този спор съвсем лесно. — Гарън изгледа и двете. — Коя от вас ще разкаже как избяга от сър Холрик?
	Мери се взря в сестра си, която объркано гледаше майка им.
	Гарън стоеше и спокойно чакаше Мери да заговори.
	В следващия миг лицето й стана безизразно, двете с майка й се гледаха втренчено, устните на вещицата едва доловимо мърдаха. Мери леко се олюля.
	— Затвори си очите, Мери! — изкрещя той. — Не гледай майка си!
	Беше късно. Тя нито можеше да затвори очи, нито да помръдне. Стоеше вцепенена, погледът й беше празен; струваше й се, че пада, но кой знае защо това не я смущаваше.
	— Внимавай, Мери, не гледай майка си!
	Гарън. Защо ли й викаше? Чакай… Тук нещо не беше наред. Дали да не се извърне наистина…
	Гарън скочи и с все сила удари с юмрук вещицата. Тя политна назад и се блъсна в стената.
	— Мери! — Той прегърна годеницата си и зарови лице в косата й. Тя усети как бавно идва на себе си. Къде беше преди малко? Какво й беше направила майка й? Взря се в Гарън — в познатото сурово лице, което толкова обичаше, после погледна Хелън, която лежеше на пода в безсъзнание.
	— Искаш да кажа как се спасих от сър Холрик, нали? Добре. Дължа спасението си на теб. Ти го прогони.
	— Как се озова тук? — намеси се кралят.
	— Бях затворена в една кула, но избягах. Майка ми ме отвлече повторно и ме затвори в „Майзерлинг“. Избягах, след като войниците ви я арестуваха. — Тя се обърна към близначката си: — Е, играта свърши. Защо искаше да заемеш мястото ми?
	Сестра й, вече поокопитена, се сопна:
	— Ще ти кажа! Толкова се наслушах на приказки за Гарън Кърси, че реших да го видя колко пари струва. Е, видях: нищо особено. По-скоро бих взела Джейсън, макар да е с едно ухо, отколкото да се омъжа за лорд Гарън.
	Мери подскочи и понечи да се нахвърли върху сестра си, но Гарън я хвана и я притисна до себе си.
	— Наистина ли я обърка с мен? — намръщи се тя. — Нима не усети разликата?
	Той обгърна с едрите си длани изцапаното й личице.
	— Нещо все ме глождеше отвътре, но… Как да ми дойде наум, че имаш двойница? — Приведе се още по-близо и се понамръщи. — Миришеш на конска пот… Но пък косата ти ухае. На диви рози и на…
	Не довърши, защото близначката му се нахвърли:
	— Подлец, уби майка ми!
	Той бутна настрана годеницата си и улови сестра й за китките, но Мери извика:
	— Пусни я!
	Гарън се подчини. Тя злобно се усмихна, замахна с юмрук и повали сестра си с един удар. Сега и двете — майка и дъщеря, лежаха в безсъзнание на пода.
	Гарън хвана ръката на Мери и я целуна:
	— Ще се омъжиш ли за мен сега?
	Кралят го изгледа изумен.
	— Как, веднага ли?
	— Да, сър, с ваше позволение. Страхувам се да не би пак да отвлекат годеницата ми. Не искам да я оставя и за миг, толкова неща се случиха…
	Мери вдигна глава и се засмя:
	— Да, сър, наистина. Моля ви.
	Кралицата стана. Погледна лежащото в безсъзнание момиче и замислено промърмори:
	— Чудни са пътищата на съдбата… Но животът не спира. Ела, Мери, да те приготвя за церемонията. Гарън, с мен няма да й се случи нищо лошо, не се тревожи.
	— Моля ви, Ваше Величество, нека се оженим веднага. Искам всички тук да станат свидетели на сватбата ни, и най-вече майката на годеницата ми, ако се свести.
	Кралицата се усмихна:
	— Е, добре. Да бъде твоето. — Взе от мраморната маса до кралския трон чаша с бира, приближи се до игуменката на „Майзерлинг“ и плисна течността в лицето й.
	Хелън примигна, отвори очи и видя, че кралицата на Англия е надвесена над нея.
	— Ваше Величество… — измънка едва-едва.
	— Мери иска да присъствате на годежа й с лорд Гарън Кърси, граф на Уеъръм.
	Лорд Ранълф използва момента да попита сина си:
	— Знаеше ли за близначката?
	Джейсън дълго гледа ту едната, ту другата млада жена, после заяви:
	— Да, и предпочитам тази, която сега лежи на пода. Каква дама може да е другата, бие се като мъж! А и каква е мръсна, раздърпана…
	Не довърши изречението, защото баща му пристъпи до него и все сила го зашлеви. Хвана го, преди да падне, и изсъска в единственото му ухо:
	— Мълчи! За теб всичко свърши. И когато се биеш с лорд Гарън, бъди мъж. Поне веднъж в живота си.
	Робърт Бърнъл пристъпи към задълженията си. Разпореди на присъстващите да се приближат и всички застанаха в кръг. Само кралят и кралицата останаха седнали: той иронично се подсмихваше, съпругата му изглеждаше удовлетворена.
	Както си беше с мръсната и разкъсана рокля, Мери се изправи до годеника си.
	Бърнъл започна словото си. Гласът му беше плътен и мелодичен, говореше на латински, а кралят от време на време кимаше, все едно разбираше всяка дума.
	След като Бърнъл благослови брачния съюз, Гарън се обърна към Джейсън:
	— Обявявам ти дуел. Ще се бием докрай. Няма място и за двама ни под слънцето.


>	Петдесет и пета глава

C>
	По волята на Негово Величество аз, Робърт Бърнъл, канцлер на Англия, записвам случилото се на трийсетия ден на юни, хиляда двеста седемдесет и осмо лето Господне, тъй щото с кралски печат да бъде пратено на Негово Светейшество папа Николай Трети за негово сведение.
	Заявявам, че описанието е точно, без добавки и украшения.
	На гореспоменатия ден лорд Гарън, граф на Уеъръм, предизвика на смъртен дуел Джейсън Бренан, син на лорд Ранълф, граф на Карънуик. Основание за дуела беше безпричинното нападение на Джейсън Бренан над Уеъръм, довело до тежки загуби на имущество, гибелта на много хора и смъртта на лорд Артър, брат на лорд Гарън.
	Двамата претенденти бяха добре подготвени, равнопоставени и еднакво въоръжени с мечове. При излизането им на мястото за двубоя, където бяха обкръжени от петдесетина бойци, небето внезапно почерня и макар допреди миг времето да беше топло и слънчево, заваля пороен дъжд — толкова силен, че поляната се превърна в тресавище. Всички присъстващи могат да потвърдят, че мъжете се биха храбро, макар лепкавата кал да затрудняваше движенията им. Падаха и ставаха много пъти. Схватките бяха многобройни, но пороят заглушаваше дрънченето на оръжията. Лорд Гарън се дуелираше по-добре, ала миг преди да нанесе смъртоносния си удар, се подхлъзна и падна по гръб. Джейсън Бренан, макар и тежко ранен в ръката и в корема, все още имаше сили. Спусна се към противника, замахна да го прободе смъртоносно, но лорд Гарън успя да парира удара му. Остриетата на мечовете им се допряха и застинаха, слети едно с друго. Двамата се вкамениха като статуи. В същия миг се чу оглушителен гръм. Измежду тъмните облаци проблесна светкавица, сякаш беше меч в ръката на Всевишния, и улучи оръжието на Джейсън Бренан. Той го изпусна и се строполи на земята. Беше мъртъв. Лорд Гарън се изправи над трупа на противника си. Беше невредим. Всички мислят, че се случи чудо
C$
	Робърт Бърнъл прегледа написаното. Така ли се беше случило наистина? Сигурно за стотен път си блъскаше главата над това през изминалата седмица. Ясно видя светкавицата, мечовете, сякаш залепени един за друг… Но Джейсън беше покосен на място, а Гарън остана невредим, с изключение на малка драскотина на рамото му. Чудо ли беше станало наистина? Божие дело ли беше тази съдбоносна светкавица? Той отмести пергамента. Не беше по силите му да тълкува божиите дела, това беше работа на папата. Стана, избърса мастилото от пръстите си и тръгна да занесе пергамента на Негово Величество. Предстоеше да му съобщи лоша новина, затова едва се тътреше към кралските покои. Хелън, игуменката на „Майзерлинг“, и дъщеря й бяха успели да избягат от тъмницата рано сутринта. Никой не знаеше как е станало, подземието се пазеше от двайсетина стражи и за да избяга човек, трябваше да ги подкупи всичките. Но ето на, вещицата се беше измъкнала. Стражите се кълняха, че не са получавали пари, и по ужасените им лица си личеше, че са искрени. Дали вещицата не ги беше омагьосала… Но пък всички наведнъж? С дъщеря й бяха изчезнали яко дим, сякаш се бяха изпарили. Никой не ги беше видял нито в крепостта, нито извън нея. Беше сигурно, че няма да ги хванат. Пък и кой ли щеше да се престраши да гони вещица?
	Поне сър Лайл Клайв беше пак тук, на обичайната си служба при краля. Мисията му в помощ на лорд Гарън беше приключила. Колко обидно — вместо да се довери на него — английския канцлер, Негово Величество беше възложил задачата на този никаквец. Бърнъл си спомни свъсените погледи, които сър Лайл и Мери си разменяха, и усети как отново го обзема негодувание. Замисли се и за среброто. Тази манна небесна щеше да осигури на краля поне петстотин войници за походите му срещу Уелс и Шотландия.
	Всъщност беше станало и още едно чудо: лорд Ранълф беше простил на Гарън за смъртта на сина си, дори го беше прегърнал.
	Неведоми са пътищата Божии.
	Животът, реши Бърнъл, е водовъртеж от възходи и падения, който не ни е съдено да проумеем. Никога.


>	Епилог

	_Крепостта Уеъръм_
	_Четири месеца по-късно_
	Гарън и Мери стояха един до друг на бойниците в Уеъръм. Октомврийският ден беше прекрасен и сравнително топъл, откъм двора на крепостта се чуваше лай на кучета, примесен с детски смях и подвиквания.
	Гарън промърмори:
	— Честно казано, новината, донесена от кралския пратеник, ме изненада.
	— Не се учудвай, че майка ми е писала на крал Едуард. Не помниш ли как се подигра с него, като избяга от тъмницата? Сега пак иска да му натрие носа. Сестра ми се била омъжила за някакъв богат френски благородник! Много важно! Дано майка ми най-сетне се насити.
	Гарън беше готов да даде мило и драго, за да види вещицата мъртва, но май нямаше да има това удоволствие.
	— Изглежда, ще ни надживее. Нас, децата и внуците ни — процеди кисело.
	Мери се опита да го успокои:
	— Няма значение. Нека тя се занимава с магиите си във Франция, да му мислят французите. — Засмя се и облегна глава на гърдите му. — Дали някога ще се върне пак тук?
	„Дано да се върне…“
	— … за да я убия. — Без да се усети, Гарън довърши на глас мисълта си.
	— Ще я убиеш, ако не те изпреваря аз. Срамувам се, че съм й дъщеря. Мразя я. И Ела, която толкова обичах — предателка, служила е на майка ми.
	„Моята храбра Мери!“ — с възхищение си помисли той и промърмори:
	— Все едно, минало-заминало.
	— Дори е успяла да избяга с вещицата във Франция…
	— Изглежда, майка ти е открила еликсира на вечната младост. — Той се наведе и помириса косата й. — Странното е, че те познах по аромата ти.
	Идваше й да извика: „Как можа да я сбъркаш с мен!“ Обаче прехапа устни и каза:
	— Добре, че не се ожени за нея.
	— Подозирах, че нещо не е наред, но откъде да знам, че ти не си ти?
	„Има известна логика“ — каза си Мери и замислено промърмори:
	— Питам се защо след като майка ми обича сестра ми повече, просто не ни е разменила. И тя да е наследницата на Валкорт.
	Гарън се загледа към гората Глен, позамисли се, после отговори:
	— Кой знае… може да се е страхувала. В сестра ти има нещо потайно, нещо зло. — Той сви рамене. — Не мога да го определя, но… Все едно.
	— Чудиш се дали и сестра ми не е вещица, така ли? — Мери сбърчи чело.
	— Дано да е. И да загине в единоборство с майка ти. Чудесно ще е, ако се случи.
	Тя се облегна на стената и се усмихна:
	— Та кога ще пристигне лорд Ранълф?
	— Сигурно утре. Ще доведе и сър Холрик.
	— Каква работа има този злодей тук?
	Гарън докосна страната й.
	— Стига, скъпа. Има много по-лоши хора. Трябва да му простиш.
	— Аз ли? Никога! Похитител на наследници!
	Неговата храбра Мери! Той се засмя и я целуна.
	— Ще ти кажа една клюка: лорд Ранълф ме изуми. Пак ще се жени! На неговите години, представяш ли си? Не иска да се сбъдне проклятието на Арлет, трябва му наследник за Карънуик.
	— Мисля, че иска да те осинови, Гарън.
	Гарън се изкиска:
	— И ако новата му жена роди син, ще си имам брат.
	— Ако ли не, ще имаш три големи имения, за които да се грижиш. Представяш ли си какви данъци ще смъква от теб Негово Величество?
	— Не ми се мисли дори. — Гарън целуна съпругата си по челото и се замисли над обратите на съдбата. Артър… Защо беше посегнал на съкровището? Ако знаеше какво щеше да последва…
	Но всяко зло за добро. Сега до него нямаше да е тази лудетина с непокорни пламтящи плитки. Нежно сложи длан на корема й. Син или дъщеря? Бъдещето вече добиваше очертания в утробата й. Вълнението го помете като ураган, всичко онова, което напираше в него и което щеше да го съпровожда до края на земния му път, се изля в три простички и непреходни думи:
	— Обичам те, Мери.
	Тя сложи дланта си върху неговата:
	— И ние с бебето те обичаме, милорд.


	На другия ден в Уеъръм пристигна лорд Ранълф, граф на Карънуик, със съпругата си Елиз, с която бяха женени само от една седмица; беше толкова щастлив и преизпълнен с надежда, че Гарън само поклати глава и тихо се засмя.
