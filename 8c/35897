>	1

	Цял живот съм си мечтал да видя сняг.
	Казвам се Джордан Блейк. Животът ми беше дванайсет години слънце, пясък и хлор. Не знаех какво е студ, ако не броим хладния полъх в супермаркета. Но него не го броя. В супермаркета не вали сняг.
	Изобщо не знаех какво е студ до приключението.
	Някои ме смятат за голям късметлия, че живея в Пасадена, щата Калифорния, където винаги е слънчево и топло. Е, добре. Но ако никога не си виждал сняг, за теб той е нещо фантастично.
	Нещо като пухкава бяла замразена вода, която пада от небето. Трупа се на земята и можеш да направиш от нея снежен човек, снежни топки и дори крепости. Е, трябва да признаете, че звучи странно.
	Един ден желанието ми се сбъдна. Предстоеше най-сетне да видя сняг. И се оказа по-странен, отколкото очаквах. Доста по-странен.


	— Внимание, деца. Това е нещо страхотно.
	Лицето на татко някак си блестеше на светлината на червената лампа в тъмната стая. Двамата със сестра ми Никол гледахме как проявява филм. С помощта на пинсети той потопи лист специална хартия в химически разтвор в малка ваничка.
	За първи път виждах как татко проявява филм. Той е професионален фотограф. Но никога досега не го бях виждал така въодушевен от някаква снимка… а това трябва да ви говори много.
	Татко снима природата. Всъщност снима всичко.
	Никога не спира да снима. Мама разказва, че веднъж, когато съм бил бебе, съм погледнал татко и съм изпищял. Не съм го разпознал без фотоапарата пред лицето му. Сигурно съм си мислел, че има обектив вместо нос!
	Къщата ни е пълна с доста смущаващи мои снимки — аз като бебе в подпухнал памперс, аз с доста тъпо изражение на лицето, аз плача, след като съм ожулил коляното си, аз удрям сестра си…
	Както и да е. Татко тъкмо се беше върнал от пътуване до Гранд Тетънс. Това е планинска верига в Уайоминг — част от Скалистите планини. Беше много въодушевен от снимките, които беше направил там.
	— Иска ми се и вие, деца, да видите тези мечки — каза татко. — Цяло семейство мечки. Малките мечета ми напомняха за вас двамата… непрекъснато се дразнеха един друг.
	Дразнеха. Ха! Татко си мисли, че с Никол се дразним един друг. Меко казано. Никол — госпожица Многознайка — направо ме влудява.
	Понякога ми се иска да не се беше раждала. Превърнал съм в мисия на живота си да я накарам да се чувства точно така. Искам да кажа — опитвам се да я накарам да мечтае да не се е раждала.
	— Трябваше да ни вземеш със себе си в Гранд Тетънс, татко — измрънках аз.
	— В Уайоминг е много студено по това време на годината — каза Никол.
	— Откъде знаеш, Умницо? — ръгнах я в ребрата аз. — Никога не си била в Уайоминг.
	— Прочетох го, докато татко беше там — обясни тя. Разбира се. — Има книга с картинки в библиотеката, ако искаш и ти да научиш нещо, Джордан. Тъкмо като за тебе е — за първолаци.
	Не се сетих какво да й отговоря. Това ми е проблемът. Твърде късно се сещам какво е трябвало да отговоря. Ръгнах я още веднъж.
	— Ей, ей — промърмори татко. — Без ръгане. Все пак аз работя.
	Тъпа Никол. Не че е тъпа… в действителност е много умна. Но според мен — по тъп начин. Толкова е умна, че прескочи пети клас и… се оказа в моя клас. Тя е с една година по-малка от мен, но учи в моя клас и… получава само шестици.
	Снимките на татко плуваха в химическия разтвор във ваничката и лека-полека започваха да се проявяват.
	— Валя ли сняг, докато беше там, татко? — запитах аз.
	— Разбира се, че валя — отвърна той.
	Беше се съсредоточил в работата си.
	— А кара ли ски? — попитах аз.
	Татко поклати глава.
	— Не, имах много работа.
	Никол се държи така, сякаш знае всичко. Но също като мен не е виждала сняг. Никога не сме напускали Южна Калифорния и човек може да се досети само като ни види.
	И двамата цяла година се печем на слънце. Косата на Никол е зеленикаворуса от хлора в басейна, а моята е кестенява с руси кичури. И двамата сме в училищния отбор по плуване.
	— Бас държа, че при мама сега вали сняг — каза Никол.
	— Възможно — отвърна татко.
	Мама и татко са разведени. Мама скоро се премести в щата Пенсилвания. Ще изкараме лятото при нея. Но останахме в Калифорния, при татко, за да си завършим годината.
	Мама ни изпрати снимки от новата си къща. Цялата е в сняг. Дълго гледах снимките и се опитвах да си представя студа.
	— Искаше ми се да сме с мама, докато те нямаше — казах аз.
	— Джордан, това вече го обсъдихме. — Татко прозвуча малко нервно. — Ще отидете при майка си, когато тя се устрои. Още не си е купила мебели. Къде щяхте да спите?
	— Предпочитам да спя на голия под, отколкото да слушам госпожа Уичънс да хърка на дивана — изсумтях аз.
	Госпожа Уичънс гледаше мен и Никол, докато татко го нямаше. Тя е кошмар. Всяка сутрин чисти стаите ни — на практика проверява дали няма прах. Всяка вечер без изключение ни кара да ядем черен дроб, брюкселско зеле и супа от рибени глави плюс чаша соево мляко.
	— Тя не се казва Уичънс — поправи ме Никол. — Името й е Хичънс.
	— Знам, Кикол — отвърнах й язвително аз.
	Снимките ставаха все по-ясни на червената светлина в тъмната стаичка. Гласът на татко ми прозвуча въодушевено.
	— Ако тези снимки станат добре, може да ги издам в книга — каза той. — Ще се казва „Кафявите мечки от Уайоминг“ от Гарисън Блейк. Звучи добре.
	Той млъкна, за да извади една от снимките. Докато я разглеждаше, от нея паднаха няколко капки.
	— Странно — промърмори татко.
	— Кое е странно? — запита Никол.
	Татко остави снимката, без да каже нищо. С Никол вперихме поглед в нея.
	— Татко — каза Никол, — не искам да те плаша, но това прилича на плюшено мече.
	Беше снимка на плюшено мече. Мече играчка с изкривена усмивка, седнало на тревата. Не приличаше на създанията, които могат да се видят в Гранд Тетънс.
	— Сигурно е станала някаква грешка — каза татко. — Почакайте снимката да се прояви изцяло. Ще видите. Невероятни са.
	После извади от разтвора още една снимка и я заразглежда.
	— Боже мой!?
	Грабнах снимката. Още едно плюшено мече.
	Татко извади трета снимка. После четвърта. Вадеше все по-бързо и по-бързо.
	— Още плюшени мечета! — извика той.
	Беше бесен. Дори в мрака на тъмната стая виждах, че е паникьосан.
	— Какво става? — изкрещя той. — Къде са снимките, които направих?


>	2

	— Татко — подхвана Никол, — сигурен ли си, че мечките, които си видял, са истински?
	— Разбира се, че съм сигурен — избоботи той. — Мога да различа кафява мечка от плюшено мече!
	Той започна да крачи напред-назад в тъмната стаичка.
	— Дали пък не съм загубил филма? — измърмори той, хванал се за главата с една ръка. — Възможно ли е някой да го е подменил?
	— Странното е, че си снимал мечки — отбеляза Никол, — а се оказваш с плюшени мечета. Много странно.
	Татко ядосано удари с две ръце масата за проявяване. Измърмори нещо на себе си. Започваше да изперква.
	— Дали не съм загубил филма в самолета? Дали не съм си разменил чантата с някой друг?
	Обърнах се с гръб към татко. Раменете ми се тресяха.
	— Джордан? Какво става? — Татко ме сграбчи за раменете. — Добре ли си?
	Завъртя ме към себе си.
	— Джордан! — извика татко. — Ама ти се смееш!?
	Никол скръсти ръце и присви очи към мен.
	— Какво си направил със снимките на татко?
	Татко се намръщи. Гласът му вече беше малко по-спокоен.
	— Добре, Джордан. Какъв е майтапът?
	Поех си въздух, за да се опитам да спра да се смея.
	— Не се притеснявай, татко. Снимките ти са наред.
	Той ми хвърли в лицето една от снимките с плюшено мече.
	— Наред били! Това ли наричаш наред!?
	— Взех фотоапарата, преди да тръгнеш за Уайоминг — обясних аз. — Направих няколко снимки на старото ми мече. Просто за майтап. На филма нататък трябва да са истинските мечки.
	Много си падам по майтапите. Просто не мога да се удържа.
	Никол каза:
	— Нямам нищо общо с това, татко. Кълна се.
	Малката госпожица Сладуранка.
	Татко поклати глава.
	— Майтап ли?
	Върна се към снимките и прояви още няколко. На следващата снимка се виждаше истинско малко мече да лови риба в поток. Татко се засмя.
	— Знаеш ли — каза той, като сложи снимката с истинското мече до една от снимките с плюшено мече, — не изглеждат толкова различни, колкото се очаква.
	Знаех, че на татко бързо ще му мине. Винаги е така. Затова и толкова ми харесва да си правя майтапи с него. Той също е голям майтапчия.
	— Казвал ли съм ви за номера, който погодих на Джо Морисън? — запита той.
	Джо Морисън също е фотограф, приятел на татко.
	— Джо се беше върнал от Африка, където месеци наред беше снимал горили. Беше много въодушевен от снимките. Видях ги и те наистина бяха впечатляващи. Имаше среща с редакторка от едно природонаучно списание. Щеше да й покаже снимките. Беше сигурен, че списанието ще ги грабне на мига. Не се познаваше с редакторката, а аз я познавах от колежа. Обадих й се и я помолих да спретнем един майтап с Джо. Когато Джо отишъл и й показал снимките, тя ги заразглеждала, без да каже нищо доста време. Джо не издържал на напрежението и запитал — „Е, харесвате ли ги или не?“. Той си е нетърпелив човек.
	— И какво казала тя? — запитах аз.
	— Тя се смръщила и казала: „Вие сте добър фотограф, господин Морисън. Но се опасявам, че са ви подвели. Животните, които сте заснели, изобщо не са горили“. Долната челюст на Джо направо паднала. Той казал: „Какво искате да кажете — как така да не са горили?“. Редакторката отвърнала с напълно спокойно лице: „Това са хора в костюми на горили. Не виждате ли разлика между истинска горила и човек в костюм на горила, господин Морисън?“.
	Задавих се.
	Никол запита:
	— После какво стана?
	— Джо изпаднал в нервна криза. Грабнал снимките и се вторачил в тях. После извикал: „Не разбирам! Как е възможно? Нима прекарах шест месеца от живота си, за да изучавам хора в костюми на горила?“. Най-накрая редакторката избухнала в смях и му казала за шегата. Казала му, че харесва снимките и иска да ги публикува. Отначало Джо не й повярвал. Трябвали му петнайсет минути, за да се успокои.
	Двамата с татко се разсмяхме.
	— Мисля, че е много подло, татко — скара се Никол.
	Чувството си за хумор съм наследил от татко. Никол прилича на мама. Тя е по-практична.
	— Джо видя колко е смешно всичко, след като излезе от шока — увери я татко. — И той ми е погаждал доста номера.
	Татко пусна още една снимка в химическия разтвор. После я извади с пинсетите си. На нея две мечета се боричкаха. Усмихна се доволен.
	— Този филм е страхотен — каза той. — Но имам доста работа тук, деца. Защо не излезете малко навън, а?
	Той изключи червената лампа и включи нормалната. Никол отвори вратата.
	— Само не се цапайте — добави татко. — Ще вечеряме навън. Искам да отпразнуваме късмета, който имах с тези мечки.
	— Ще внимаваме — обеща Никол.
	— Говори за себе си — казах аз.
	— Не се шегувам, Джордан — предупреди ме татко.
	— Само се майтапех, татко.
	Когато отворихме вратата на тъмната стаичка, ни блъсна гореща вълна. Със сестра ми излязохме на двора, примижавайки на следобедното слънце. Винаги, след като съм бил в тъмната стаичка, очите ми трябва да свикнат с ярката светлина навън.
	— Какво искаш да правим? — попита Никол.
	— Не знам — отвърнах аз. — Толкова е горещо. Толкова е горещо за каквото и да било.
	Никол затвори очи и се отнесе за около минута.
	— Никол? — подбутнах я аз. — Никол, къде се отнесе?
	— Представям си снега от снимките на татко в Гранд Тетънс. Реших, че може да ме охлади.
	Тя продължи да стои така със затворени очи, без да мърда. По челото й се плъзна струйка пот.
	— Е? — запитах. — Стана ли?
	Тя отвори очи и поклати глава.
	— Не. Как да си представя сняг, когато никога не съм пипала сняг.
	— Така си е — въздъхнах и се огледах.
	Живеем в едно от предградията на Пасадена. В квартала има само три вида къщи. В продължение на километри се повтарят само тези три архитектурни стила.
	Толкова е досадно наоколо, че ми става още по-топло. Навсякъде има палми, но не толкова, че да правят сянка. Срещу нас, от другата страна на улицата, има празен парцел, точно до къщата на семейство Милър. А най-вълнуващото нещо в двора ни — може би и за целия квартал — е отвратителната купчина гнилоч, където татко оставя органичните отпадъци да станат на тор.
	Присвих очи и още веднъж се огледах. Всичко изглеждаше избеляло от слънцето. Дори тревата изглеждаше почти бяла.
	— Толкова ми е скучно, че ми иде да закрещя — измрънках аз.
	— Да покараме колела — предложи Никол. — Може вятърът да ни поохлади.
	— Може и Лорън да реши да дойде — добавих аз.
	Лорън Сакс живее до нас. От един клас сме. Виждаме се толкова често, че ми е като сестра.
	Извадихме колелата от гаража и се запътихме към Лорън. Подпряхме ги на къщата й. И тръгнахме към задния двор.
	Лорън седеше върху хавлия под една палма. Никол седна върху хавлията до Лорън. Аз се облегнах на дървото.
	— Толкова е горещо! — проплака Лорън и подръпна късите си жълти панталонки.
	Тя е висока и мускулеста, има дълга кестенява коса и бретон. Гласът й е някак си носов, точно като за оплакване.
	— Би трябвало да е зима. Навсякъде е зима. Нормална зима със сняг и лед, поледици, леден дъжд и студен, студен въздух. А ние какво!? Нищо, освен слънце! Защо трябва да е толкова горещо?
	Изведнъж усетих болка в гърба си.
	— Ооох! — залитнах напред. Нещо ме прободе. Нещо ме ухапа, нещо остро и… леденостудено. Лицето ми се изкриви от болка.
	— Джордан! — зяпна Никол. — Какво ти е? Какво стана?


>	3

	Докоснах ледената точка на гърба си.
	— Какво е това? — извиках аз. — Толкова е студено!
	Никол скочи на крака и погледна гърба ми.
	— Джордан, ти си намушкан! — обяви тя. — С лилава ледена близалка!
	Завъртях се и чух гаден смях. Близнаците на Милър изскочиха иззад едно дърво.
	Трябваше да се сетя. Близнаците Милър — Кайл и Кара. С еднакви чипи нослета, палави очички и късо подстригана червена коса. Гадост. И двамата с водни оръдия, червени при това.
	Тия близнаци обичат майтапите. Повече и от мен. И са много по-гадни.
	Всички в квартала се страхуват от тях. Нападат малки деца на автобусната спирка и им вземат парите за обяд. Веднъж взривиха пощенската кутия на семейство Сакс с воняща бомба. Миналата година Кайл така ме удари на един бейзболен мач, че ми извади въздуха. Беше му забавно да гледа как посинявам.
	По някаква неизвестна за мен причина тези близнаци обичат да ми погаждат номера повече отколкото на всеки друг.
	Кара е точно толкова опасна, колкото и брат й. Срам ме е да призная, но Кара може да ме повали с един удар. Знам го от опит. Миналото лято насини окото ми.
	— Ох, толкова е горещо. Толкова е горещо — присмя се Кара, имитирайки плачливия глас на Лорън.
	Зад гърба си Кайл премести водното оръдие от едната в другата си ръка. Направи го така, че да изглежда като сложно движение.
	— Арнолд ме научи как да го правя — похвали се той.
	Опитва се да ме накара да мисля, че говори за Арнолд Шварценегер. Твърди, че познава Арнолд. Но аз се съмнявам.
	Никол ме дръпна за ризата отзад.
	— Татко ще те убие, Джордан — каза тя.
	— Защо?
	Извих врат назад. На гърба на ризата ми имаше тъмнолилаво петно.
	— О, страхотно — измърморих аз.
	— Татко каза да не се цапаме — припомни ми Никол.
	Като че ли трябваше да ми се напомня.
	— Не се притеснявай, Джордан — каза Кайл. — Ще го почистим.
	— Е… ами добре — измърморих аз. Каквото и да имаше предвид Кайл под „ще го почистим“, знаех, че няма да ми хареса.
	Бях прав.
	Двамата с Кара вдигнаха водните си оръдия и ги насочиха към мен, Никол и Лорън.
	— Спрете! — изпищя Лорън. — Ще ни измокрите!
	Кайл и Кара се изсмяха по техния си маниакален начин.
	— Нали казахте, че ви е горещо!
	Направо прогизнахме. Ризата ми беше толкова мокра, че можех да изцедя цяла чаша вода от нея. Изгледах близнаците.
	Кайл вдигна рамене.
	— Исках само да помогнем.
	Да бе, да не повярваш.
	Трябваше да съм благодарен, че само ни намокриха. Все пак леко ни се размина.
	Не понасям тия близнаци. Никол и Лорън също не ги понасят. Мислят се за голяма работа. Само защото са на тринайсет и имат плувен басейн в задния двор.
	Баща им работи в една филмова компания. Непрекъснато се хвалят, че гледат филмите на специалните премиери и се познават с филмови звезди.
	Досега не съм виждал филмова звезда да им идва на гости. Нито веднъж.
	— Олеле, целият си мокър — присмя се Кара. — Защо не покараш колело, за да изсъхнеш?
	С Никол се спогледахме. Когато сме само двамата, не се разбираме много. Но когато близнаците Милър са наблизо, двамата сме като едно.
	Познаваме двамата Милър твърде добре. Нямаше да споменат колелата ни без причина. Лошо!
	— Какво сте направили на колелата ни? — запита Никол.
	Близнаците се направиха на невинно учудени.
	— Кой — ние ли? Нищо не сме направили на скъпоценните ви колела. Идете и вижте.
	С Никол погледнахме към къщата на Лорън, където бяхме оставили колелата.
	— Оттук изглеждат добре — прошепна Никол.
	— Има им нещо — казах аз. — Изглеждат странно.
	Приближихме се до колелата. Със сигурност изглеждаха странно. И двете кормила бяха завъртени на обратно.
	— Надявам се да имате задна скорост — изхили се гадно Кайл.
	Обикновено не се бия, но нещо прещрака в мен. Този път Кайл и Кара бяха отишли твърде далече.
	Скочих върху Кайл. Стоварихме се на земята и започнахме да се боричкаме. Опитах се да го прикова с коляно, но той ме отблъсна встрани.
	— Спрете! — изкрещя Никол. — Спрете!
	Кайл ме претърколи по гръб.
	— Мислиш си, че може да ми скачаш, така ли, Джордан? Голям скапаняк си!
	Ритнах го. Той прикова рамото ми с коляно.
	Никол закрещя истерично.
	— Джордан! Внимавай!
	Погледнах нагоре. Кара стоеше над мен и държеше камък, голям колкото главата й. На лицето й се разля гадна усмивка.
	— Хайде, Кара, пускай го! — заповяда Кайл.
	Опитах се да се претърколя настрани, но не можех да мръдна. Кайл ме беше приклещил.
	Кара вдигна камъка. После го пусна… право върху главата ми.


>	4

	Присвих очи.
	Камъкът падна върху челото ми и… отскочи.
	Отворих очи. Кара изцвили. Вдигна камъка и отново го пусна върху лицето ми. Отскочи като предишния път.
	Лорън го грабна.
	— От дунапрен е! — извика тя и го стисна. — Фалшив е.
	Кайл се разсмя.
	— Това е филмов реквизит, тъпако.
	— Трябваше да си видиш лицето — добави Кара. — Ама че бъзльо!
	Изритах Кайл от себе си и отново му се хвърлих. Този път бях толкова бесен, че имах сила за двама такива като него. Съборих го на земята и го приклещих.
	— Какво става, деца?
	Олеле! Татко.
	Изправих се на крака.
	— Здравей, татко. А, нищо…
	Кайл приседна, търкайки лакътя си.
	Татко изглежда не беше забелязал, че се бием. Беше толкова развълнуван от нещо.
	— Чуйте ме… имам страхотна новина. Току-що ми се обадиха от списание „Див свят“. Искат да замина за Аляска!
	— Супер, татко — казах подигравателно аз. — Заминаваш на ново вълнуващо пътешествие, а ние да мрем тук от скука.
	— И от жега — добави Никол.
	Татко се разсмя.
	— Обадих се на госпожа Хичънс дали ще може да стои с вас… — започна той.
	— Не! Само не пак госпожа Хичънс! — извиках аз. — Тя е направо ужасна! Не понасям как готви. Ще умра от глад, ако ни гледа тя.
	— Няма, Джордан — каза Никол. — Дори само на хляб и вода ще оцелееш без проблем една седмица.
	— Никол? Джордан? — каза татко, като почука лекичко по главите ни. — Ще ме чуете ли? Още не съм свършил.
	— Извинявай, татко.
	— Както и да е, госпожа Хичънс не може да дойде. Така че вие двамата май трябва да дойдете с мен.
	— В Аляска?! — извиках аз. Толкова бях развълнуван, че не можех да повярвам.
	— Ура! — извика Никол.
	Заподскачахме и двамата.
	— Такива късметлии сте! — каза Лорън.
	Кара и Кайл стояха отстрани. Без да кажат нищо.
	— Отиваме в Аляска! — извиках аз. — Ще видим сняг! Тонове сняг! Снегът на Аляска!
	Разтреперих се от вълнение. А татко още не беше казал най-интересното.
	— Това е много странен проект — продължи той. — Искат да проследя някакво тайнствено снежно същество — Йети*.
	[* Йети — митично човекоподобно същество, което се предполага, че живее в Хималаите и на други заснежени места по света.]
	— Леле! — зяпнах аз.
	Кайл и Кара изсумтяха. Никол поклати глава.
	— Йети? Някой всъщност виждал ли го е?
	Татко кимна.
	— Забелязано е някакво космато човекоподобно същество. Кой знае какво е в действителност. Но каквото и да е то, от списанието искат да го снимам. Струва ми се безнадеждна работа. Няма такова нещо като Йети.
	— Тогава защо отиваш? — запита Никол.
	Сръгах я в ребрата:
	— Какво значение има? Заминаваме за Аляска!
	— Списанието плаща много добре — обясни татко. — А дори и да не намерим снежното същество, ще направя страхотни снимки на тундрата.
	Лорън запита:
	— Какво е тундра?
	Татко тръгна да отговаря, но Никол се намеси:
	— Аз ще обясня, татко — прекъсна го тя.
	Исках да изкрещя. И в училище винаги прави така.
	— Тундрата е огромна замръзнала равнина. Има я в Арктика, Аляска и Русия. Думата „тундра“ е руска и означава…
	Запуших устата й с ръка.
	— Някакви други въпроси, Лорън?
	Лорън поклати глава.
	— Само това исках да разбера.
	— Умницата ще продължи до безкрай, ако не я спрем — пуснах устата на Никол.
	Тя ми се изплези.
	— Пътуването ще е супер! — извиках радостно. — Ще видим истински лед и сняг! Ще търсим Йети! Страхотно!
	Час по-рано се чудехме какво да правим и скучаехме. Сега всичко се промени.
	Татко се усмихна.
	— Трябва да се върна в тъмната стаичка за малко. Да не забравите, че ще вечеряме навън.
	Той тръгна през моравата и влезе вкъщи. Веднага щом татко си отиде, Кара започна да се смее:
	— Йети — снежно чудовище! Каква смешка!
	Типично за Кара — тя е голяма бъзла и не би посмяла да каже и дума пред татко.
	Кайл ми се присмя, като заподскача и записука:
	— Аляска! Аляска! Ще видя сняг!
	— И двамата ще посинеете и ще замръзнете — ехидно каза Кара.
	— Ще се оправим — каза Никол. — Ваш ред е да замръзнете! — Тя грабна водното оръдие на Кара и я изпръска в лицето.
	— Престани! — изкрещя Кайл и се хвърли към Никол.
	Никол се разсмя и хукна да бяга, като през няколко крачки се обръщаше, за да ги мокри.
	— Върни ми го! — изкряска Кара.
	Близнаците подгониха Никол. Кайл вдигна своето водно оръдие и насочи струята в гърба на Никол.
	Двамата с Лорън се затичахме след тях. Никол се втурна в задния ни двор. Обърна се и отново напръска близнаците.
	— Не можете да ме хванете! — извика тя и продължи да стреля с вода, като вървеше заднешком.
	Вървеше право към купчината с гниещите отпадъци на татко.
	Дали да я предупредя, помислих си аз. В никакъв случай.
	— Дръжте! — извика тя, плискайки вода върху близнаците.
	После се подхлъзна и полетя назад върху гнилоча.
	— Гадост! — изпъшка Лорън.
	Никол бавно се изправи. Косата й беше омазана със зелено-кафява слуз, която капеше по гърба, ръцете и краката й.
	— Уф! — изписка тя. — Уф!
	Всички бяхме спрели и гледахме. Приличаше на същинска Йети. Цялата покрита с помия.
	Стояхме втрещени, когато татко се подаде от задната врата.
	— Деца, готови ли сте да излизаме? — извика той.


>	5

	— Ето го! — Татко се опита да надвика грохота на двигателя на малкия самолет. — Икнек. Това е самолетната писта.
	През прозореца виждах малката кафява ивица, на която трябваше да кацнем. През последния половин час не видях нищо друго, освен километри сняг. Леле. Толкова е бяло!
	Снегът блестеше на слънцето много силно. Напомни ми за коледните песни. Една от тях ми се завъртя в главата и направо ме подлуди.
	Докато летяхме, все гледах да видя гигантски стъпки. Колко ли големи са стъпките на снежното чудовище? Дали са толкова големи, че да се видят от нисколетящ самолет?
	— Надявам се там да има ресторант — каза Никол. — Умирам от глад.
	Татко я потупа по рамото.
	— Ще хапнем добре, преди да тръгнем. След това — само консерви.
	— Как ще си напалим огън в снега? — запита Никол.
	— Ще се настаним в малка хижа — отвърна татко. — Навътре в тундрата е, но е по-добре, отколкото да спим в палатки. Трябва да има печка с дърва. Поне се надявам.
	— Може ли да си построим иглу и да спим в него? — попитах аз. — Или пък да си изкопаем ледена пещера.
	— Не можеш просто ей така да си направиш иглу, Джордан — троснато каза Никол. — Това не е крепост от сняг. Нали, татко?
	Татко махна капачката от обектива на фотоапарата си и започна да снима през прозореца на самолета.
	— Така е — каза разсеяно той. — О-хо!
	Никол също се обърна към прозореца. Изимитирах я зад гърба й. „Не можеш просто ей така да си построиш иглу“ — повторих думите й, като само мърдах устни без глас. Тя се държи сякаш ми е учителка. Много е неприятно, когато го прави пред всички в училище.
	— Как ще намерим хижата? — попита Никол. — Всичко е еднакво в снега.
	Татко се обърна и я щракна с фотоапарата.
	— Каза ли нещо, Никол?
	— Чудя се как ще намерим хижата — повтори тя. — Знаеш ли как се работи с компас, татко?
	— Компас ли? Не, но няма значение. Един човек — Артър Максуел се казва — трябва да ни чака на летището. Той ще ни е водач през тундрата.
	— Знам го Артър — извика пилотът. — Той познава тези места като петте си пръста. Знае всичко за кучетата и шейните. Мисля, че познава тази част на Аляска по-добре от всеки друг.
	— Може да е виждал Йети — предположих аз.
	— Откъде знаеш, че въобще има такова нещо? — подигравателно рече Никол. — Не сме видели и следа от него.
	— Никол, някои хора са го виждали с очите си — отвърнах аз. — И ако няма такова същество, какво правим ние тук?
	— Някакви хора казват, че са го виждали — каза Никол. — Или мислят, че са го видели. Няма да повярвам, докато сама не видя доказателства.
	Самолетът направи кръг над малкото градче. Заиграх се с ципа на новото ми арктическо яке. Преди няколко минути бях гладен, но сега вече бях прекалено развълнуван, за да мисля за ядене.
	Някъде там долу е Йети, помислих си аз. Знам, че съществува. Потръпнах от студ, въпреки струята топъл въздух от климатика на самолета.
	Ами ако го намерим? После какво?
	Какво ще стане, ако се окаже, че тайнственото създание не обича да го снимат?
	Самолетът се сниши, за да се подготви за кацане. Приземихме се с леко подскачане и продължихме по пистата. Машината леко се наклони, когато пилотът натисна спирачките.
	В края на пистата изведнъж изникна нещо голямо. Нещо огромно, бяло и ужасно.
	— Татко, виж! — извиках аз. — Виждам го! Йети!


>	6

	Гумите на самолета изскърцаха по пистата и той спря точно пред голямото чудовище.
	Татко, Никол и пилотът се разсмяха… на мен.
	Мразя, като става така. Но не мога да им се сърдя. Голямото бяло чудовище се оказа бяла мечка.
	Статуя на бяла мечка.
	— Бялата мечка е символът на града — обясни пилотът.
	— Ооо — промълвих аз. Усетих, че се изчервявам и се обърнах.
	— Джордан знае това — каза татко. — Това беше поредната му шегичка.
	— Аха — съгласих се аз. — Знаех си, че е статуя.
	— Не знаеше, Джордан — каза Никол. — Беше се изплашил не на шега!
	Бутнах Никол по рамото.
	— Не бях изплашен! Беше шега.
	Татко ни прегърна през раменете.
	— Не е ли страхотно как тези двамата се бъзикат? — попита той пилота.
	— Щом казвате — отвърна пилотът.
	Скочихме от самолета. Пилотът отвори багажното отделение. С Никол грабнахме раниците си.
	Татко беше купил два големи херметически затворени контейнера за филмите, фотоапаратите, храната, спалните чували и другите неща. Пилотът му помогна да ги пренесе.
	Контейнерът беше толкова голям, че татко можеше да влезе цял в него. Приличаше ми на червен пластмасов ковчег.
	Аерогарата на Икнек беше една малка дървена сграда с две помещения. Двама пилоти с кожени якета седяха на маса и играеха карти.
	Висок, загорял мъж с тъмна коса, гъста брада и изопната кожа се изправи и тръгна към нас. Сивият му анорак беше отворен и се виждаше, че е облечен с бархетна риза и панталони от еленска кожа.
	Това вероятно е водачът ни, помислих си аз.
	— Господин Блейк? — обърна се мъжът към татко. Гласът му беше нисък и груб. — Аз съм Артър Максуел. Да ви помогна ли? — Той хвана сандъка там, където до този момент го държеше пилотът. — Доста голям контейнер сте взели — добави Артър. — Дали ще са ви нужни толкова много неща?
	Татко почервеня.
	— Нося доста фотоапарати, стативи и такива работи… Е, може да съм попрекалил малко.
	Артър погледна смръщено към мен и Никол:
	— Така ми се струва.
	— Наричайте ме Гари — каза татко и после кимна към нас. — Това са децата ми — Джордан и Никол.
	Никол каза „Здравей“, а аз добавих „Приятно ми е да се запозная с вас“. Понякога мога да бъда много любезен.
	Артър ни изгледа и изсумтя.
	— Не споменахте деца — измърмори той на татко след около минута.
	— Сигурен съм, че споменах — възпротиви се татко.
	— Не си спомням — отвърна смръщено Артър.
	Всички се умълчахме. Минахме през вратата на аерогарата и продължихме по някакво кално шосе.
	— Гладен съм — казах аз. — Да отидем в града и да хапнем.
	— Колко далече е градът, Артър? — запита татко.
	— Колко далече ли? — повтори Артър. — Пред вас е.
	Огледах се изненадано. Имаше само едно шосе. Започваше от летището и стигаше до купчина сняг малко по-надолу, където се виждаха няколко дървени постройки.
	— Това ли е? — извиках аз.
	— Е, не е Пасадена — промърмори Артър. — Но за нас това е домът ни.
	По пътя стигнахме до закусвалня, която се казваше „Бетис“.
	— Предполагам, че сте гладни — отново измърмори той. — А е хубаво да хапнем нещо топло, преди да тръгнем.
	Седнахме на маса до прозореца. С Никол си поръчахме хамбургери, пържени картофки и кока-кола. Татко и Артър поръчаха кафе и телешка яхния.
	— Приготвил съм шейна и четири кучета — обяви Артър. — Кучетата ще теглят този ваш контейнер и другите неща. Ние ще вървим до шейната.
	— Звучи добре — каза татко.
	— Ами! — възроптах аз. — Ще вървим пеша? Колко дълго?
	— Около петнайсет километра — отвърна Артър.
	— Петнайсет километра!? — Никога досега не бях вървял толкова много. — А защо трябва да вървим? Не може ли да наемем хеликоптер или нещо друго?
	— Защото искам да снимам по пътя, Джордан — обясни татко. — Пейзажът е изключителен. Никога не знаеш какво ще срещнеш.
	Може пък да попаднем и на мистериозното същество, помислих си аз. Би било страхотно!
	Храната ни пристигна. Ядяхме мълчаливо. Артър не ме поглеждаше в очите. Не поглеждаше никого в очите. Докато ядеше, зяпаше през прозореца. По улицата мина джип.
	— Виждал ли си това снежно същество, което търсим? — татко запита Артър.
	Артър разкъса парче месо с вилицата си и го пъхна в устата. Започна да дъвче. Дъвка доста дълго. Татко, Никол и аз го гледахме, очаквайки отговора.
	Най-накрая той преглътна.
	— Никога не съм го виждал — каза той. — Но съм чувал за него. Доста истории.
	Очаквах да чуя някоя от историите. Но Артър продължи да яде.
	Любопитството ми надделя и не се стърпях да попитам:
	— Какви истории?
	Артър попи с парче хляб сос, полепнал по брадата му. После го лапна. Задъвка. Преглътна.
	— Хора от града — каза той — са виждали чудовището.
	— Къде? — попита татко.
	— Някъде след снежното възвишение — каза Артър. — След хижата на водачите на кучешки впрягове. Където ще отседнем.
	— Как изглежда? — запитах аз.
	— Казват, че е голямо — каза Артър. — Голямо и с кафява козина. Човек може да реши, че е мечка. Но не е. Ходи на два крака като човек.
	Потръпнах. Представих си тайнственото двуного като зло пещерно чудовище, каквото видях в един филм.
	Артър поклати глава:
	— Аз лично се надявам да не го открием.
	Татко зяпна:
	— Но ние сме тук точно заради него. Това ми е работата — да го намеря… ако съществува.
	— Съществува без съмнение — обяви Артър. — Мой приятел — друг водач — в една виелица направо налетял на него.
	— И какво станало после? — попитах аз.
	— По-добре да не знаеш. — Артър пъхна още хляб в устата си.
	— Със сигурност искаме да знаем — настоя татко.
	Артър потупа брадата си.
	— Чудовището грабнало едно от кучетата и избягало. Приятелят ми хукнал след тях, за да си върне кучето. Никога не го открил. Но чувал воя на кучето… било много ужасно.
	— То сигурно е месоядно — каза Никол. — Повечето животни тук са такива. Почти няма растителност…
	Ръгнах Никол.
	— Искам да чуя за снежното чудовище… а не тъпите ти факти.
	Артър погледна Никол малко нервно. Представих си какво си мисли. Тази от коя точно планета е паднала? Точно това си мисля и аз всеки път.
	Той прочисти гърлото си и продължи:
	— Приятелят ми се върна в града. Двамата с още един човек тръгнаха да търсят и да хванат чудовището. Прекалено глупаво, ако питате мен.
	— После какво стана с тях? — попитах аз.
	— Не знам — каза Артър. — Не се върнаха.
	— Какво? — зяпнах аз. Преглътнах трудно. — Извинете, не се върнаха ли казахте?
	Артър кимна тържествено.
	— Не се върнаха.


>	7

	— Може би са се загубили в тундрата — предположи татко.
	— Съмнявам се — каза Артър. — И двамата знаеха какво правят. Чудовището ги е убило. Това е станало.
	Той направи пауза, за да намаже масло на парче хляб.
	— Затвори си устата, Джордан — каза Никол. — Не ми се гледат полусдъвканите ти картофки.
	Ченето ми беше увиснало. Затворих уста и продължих да дъвча.
	Артър е странен тип, помислих си аз. Но не ни залъгваше. Наистина вярваше, че снежният човек Йети съществува.
	— Някой друг виждал ли е снежното чудовище? — запита Никол.
	— Аха. Двама телевизионни журналисти от Ню Йорк. Бяха чули какво е станало с приятелите ми и дойдоха в града да проучат. Влязоха в тундрата. И също не се върнаха. Намерихме единия от тях замръзнал. Беше се превърнал в леден къс. Кой знае какво се е случило с другия. После госпожа Картър — тя живее в края на главната улица — видяла снежното чудовище няколко дни по-късно — продължи с по-нисък глас Артър. — Гледала с телескопа си и го забелязала в тундрата. Дъвчело кокали, каза тя. Ако не ми вярвате, идете да я питате.
	Татко издаде някакъв звук. Погледнах го. Опитваше се да не се разсмее.
	Не виждах какво смешно има. Това мистериозно същество ми се виждаше доста страшно.
	Артър изгледа татко.
	— Не е нужно да ми вярвате, ако не искате, господин Блейк — каза той.
	— Наричайте ме Гари — повтори татко.
	— Ще ви наричам както искам, господин Блейк — отвърна остро Артър. — Това, което ви казвам, е истина. Това чудовище е истинско… и е убиец! Поемате голям риск, като искате да го преследвате. Никой досега не го е хванал. Всеки, който тръгне след него… не се връща.
	— Ще се пробваме — каза татко. — Чувал съм и преди подобни истории. В други части на света. Истории за чудовища в джунглата или за странни същества в океана. Досега историите не са се оказали верни. Имам усещането, че и с този Йети ще стане така.
	От една страна, наистина исках да видя снежното чудовище. Но от друга — се надявах татко да е прав. Не си струва да умра, помислих си аз, само защото искам да видя сняг!
	— Добре — каза татко и избърса устата си. — Да тръгваме. Готови ли сте всички?
	— Аз съм готова — изчурулика Никол.
	— Аз също — казах аз. Нямах търпение да излезем навън на снега.
	Артър не каза нищо.
	Татко плати сметката за обяда. Изчакахме за рестото.
	— Татко — попитах аз, — ами ако снежното чудовище се окаже истинско? Ако попаднем на него? Какво ще правим?
	Той извади нещо малко и черно от джоба на палтото си.
	— Това е радиопредавател — обясни той. — Ако попаднем в беда в тази пустош, мога да изпратя сигнал в станцията в града. Ще изпратят хеликоптер да ни помогне.
	— За каква беда говориш, татко? — попита Никол.
	— Сигурен съм, че нищо няма да се случи — увери ни татко. — Но е добре човек да е подготвен за всякакви ситуации. Нали, Артър?
	Артър стисна устни и прочисти гърлото си. Но не отговори. Явно беше ядосан на татко, че не повярва на историите му за мистериозното чудовище.
	Татко прибра радиопредавателя в джоба на палтото си. Остави бакшиш на сервитьорката. После излязохме на студения въздух на Аляска, готови да се отправим към замръзналата тундра.
	Дали някъде там ни причакваше Йети?
	Скоро щяхме да разберем.


>	8

	Прас!
	Право в целта. Ударих със снежна топка раницата на Никол.
	— Татко! — извика Никол. — Джордан ме удари със снежна топка!
	Татко държеше фотоапарата пред очите си и щракаше наред, както винаги.
	— Браво, Никол — отвърна й той разсеяно.
	Никол извъртя очи. После дръпна скиорската ми шапка. Напълни я със сняг и я нахлузи на главата ми.
	Снегът се плъзна по лицето ми. Студът изгори кожата ми.
	В началото си мислех, че снегът е нещо много яко. Можех да го мачкам в ръце и да правя снежни топки. Да падна в него, без да се ударя. Да си го сложа на езика и да го изчакам да се разтопи.
	Но започна да ми става студено. Не усещах пръстите на ръцете и на краката си. Вече бяхме на около три километра извън града. Когато погледнах назад, не го видях.
	Остават още само дванайсет километра до хижата, помислих си аз, мърдайки пръстите си в ръкавиците. Още дванайсет километра! Това е цяла вечност. А около нас — нищо друго, освен сняг… километри сняг.
	Татко и Артър вървяха след шейната. Артър беше взел четири хъскита — Бинко, Роки, Тин-Тин и любимеца на Никол — Ларс. Те теглеха големия контейнер на татко и другите неща, сложени на дългата тясна шейна.
	С Никол си носехме раниците, пълни с храна и разни други неща за всеки случай. Ако се случи нещо, както каза татко.
	Какво да се случи, чудех се аз. Да се загубим? Кучетата да избягат с шейната? Или да ни хване Йети?
	Татко направи снимки на кучетата, на нас, на Артър, на снега.
	Никол се хвърли по гръб в една снежна пряспа.
	— Виж… ангел! — извика тя и размаха ръце нагоре-надолу.
	После стана и заразглеждахме снежния ангел.
	— Яко! — признах аз и също легнах да направя такъв ангел.
	Когато Никол се приближи да види, я замерих със снежна топка.
	— Ей! — извика тя. — Ще ти го върна.
	Скочих и избягах. Дълбокият сняг скърцаше под краката ми.
	Никол хукна след мен. Изпреварихме кучешкия впряг.
	— Внимавайте, деца! — извика татко след нас. — Да не стане беля!
	Спънах се в снега. Никол се хвърли върху мен. Успях да се освободя и да се изстрелям напред.
	Какво беля може да стане, помислих си аз, докато снегът хрупаше под обувките ми. Тук няма нищо друго, освен километри сняг. Дори не можем да се загубим тук!
	Обърнах се и тичешком се върнах при другите, махайки на Никол.
	— Опитай се да ме стигнеш, госпожице Фактологическа! — подразних я аз.
	— Наричането с прякори е детинщина! — кресна тя, докато ме гонеше.
	После спря и посочи нещо зад мен.
	— Джордан! Гледай!
	— Айде де… не се хващам на този изтъркан номер — извиках й аз. Обърнах се и продължих да тичам заднешком, за да не я изпусна от поглед, ако се канеше да ме засипе със снежни топки.
	— Джордан, не се шегувам! — изписка тя. — Спри!


>	9

	Туп!
	Паднах тежко по гръб върху купчина сняг.
	— Ух! — изпъшках изненадано аз. Опитах се да поема въздух. После се огледах.
	Бях паднал в нещо като пукнатина в ледовете. Седнах, треперейки, в купчина сняг, заобиколен от надвиснал синкав лед и скали.
	Изправих се и погледнах нагоре. Отворът на процепа беше поне на шест метра над мен. Хвърлих се обезумял към ледените стени. Хванах една изпъкнала скала и заопипвах къде да стъпя, с надежда да се изкатеря нагоре.
	Издигнах се на около метър и нещо. Ръката ми се хлъзна и се свлякох обратно на дъното. Опитах отново. Ледът беше прекалено гладък.
	Как ще изляза оттук?
	Къде са татко и Никол? Опитах се да стопля бузите си с ръкавица. Защо не идват да ме извадят? Ще замръзна тук!
	Най-после лицето на Никол се появи в процепа. Никога не съм бил толкова щастлив да я видя!
	— Джордан? Добре ли си?
	— Извадете ме оттук! — извиках аз.
	— Не се бой! — Никол се опита да ме успокои. — Татко идва.
	Облегнах се на ледената стена. Слънцето не стигаше до дъното. Пръстите на краката ми се бяха вкочанили. Бяха толкова измръзнали. Заподскачах, за да се стопля.
	Малко по-късно чух гласа на татко.
	— Джордан, как си? Някакви поражения?
	— Не, татко! — извиках му аз.
	Той, Никол и Артър ме гледаха отгоре.
	— Артър ще ти спусне въже — обясни татко. — Хвани го и ще те издърпаме.
	Отдръпнах се настрани, когато Артър хвърли в процепа единия край на въже с възли. Стиснах въжето с ръкавиците си.
	Артър извика:
	— Вдигаме!
	Татко и Артър теглеха въжето. Отблъсквах се с крака от ледената стена на процепа. Въжето се плъзгаше между ръцете ми. Хванах го по-здраво.
	— Дръж се, Джордан! — извика татко.
	Дръпнаха отново. Ръцете ми сякаш щяха да се измъкнат от ставите.
	— Ооо! — извиках аз. — Внимателно!
	Постепенно ме издърпаха до ръба на урвата. Не можех да направя почти нищо — краката ми се хлъзгаха по ледената стена. Татко и Артър хванаха ръцете ми и ме изтеглиха от дупката.
	Легнах на снега и се опитах да си поема дъх.
	Татко опипа ръцете и краката ми за изкълчване или счупване.
	— Сигурен ли си, че всичко е наред? — попита той.
	Кимнах.
	— Не е редно да се водят деца тук — изсумтя Артър. — Снегът не е толкова твърд, колкото изглежда. Ако не бяхме видели, че падаш, никога нямаше да те намерим.
	— Трябва да бъдем по-внимателни — съгласи се татко. — Искам двамата да не се отделяте от шейната. — Той се надвеси над процепа и щракна снимка.
	Изправих се и изтупах снега от гърба си.
	— Вече ще внимавам — обещах аз.
	— Добре — каза татко.
	— По-добре да вървим — каза Артър.
	Тръгнахме през снега. От време на време потупвах Никол и тя ми отвръщаше. Но вече бяхме по-тихи. Никой не искаше да измръзне до смърт на дъното на някоя снежна дупка. Татко снимаше през цялото време.
	— Колко остава до хижата? — попита той.
	— Няколко километра — отговори Артър и посочи стръмна планина сняг в далечината. — Виждате ли онова снежно възвишение на около петнайсет километра? Там последно е забелязано снежното чудовище.
	Йети е било видяно край онова снежно възвишение, замислих се аз. Къде ли е сега? Дали вижда, че идваме? Дали се крие някъде и ни наблюдава?


	Продължихме напред, без да откъсвам поглед от снежното възвишение. Сякаш ставаше по-голямо, докато се приближавахме. Беше осеяно с борове и морени.
	След около час на около километър и половина от нас се появи малка кафява точка.
	— Това е изоставената хижа на водачите на впрягове, където ще пренощуваме — обясни татко. Той потърка ръкавиците си една в друга и добави: — Със сигурност ще е приятно да поседнем край бумтящия огън.
	Плеснах ръкавиците си, за да размърдам кръвта в ръцете си.
	— Нямам търпение — съгласих се аз. — Тук сигурно е минус две хиляди градуса.
	— Всъщност е само минус десет — обяви Никол. — Поне това е средната температура за този район по това време на годината.
	— Благодаря, Синоптичке — пошегувах се аз. — След прогнозата на времето е ред на спортните новини, нали, Артър?
	Артър се смръщи в брадата си. Мисля, че не разбра шегата. Той изостана малко, за да провери края на шейната.
	Татко се обърна, за да направи снимка на Артър.
	— Когато стигнем до хижата, ще направя още няколко пейзажни снимки — каза татко, докато сменяше филма в апарата. — Може да снимам и хижата. После всички си лягаме. Утре е важен ден.
	Докато стигнем хижата, стана почти осем часа вечерта.
	— Доста дълго пътувахме — измърмори Артър. — Тръгнахме от града по обед. Трябваше да стигнем за пет часа. Премеждията с децата и всичко останало ни забави много.
	Татко беше застанал на няколко крачки от него и му правеше портретни снимки.
	— Господин Блейк, чухте ли ме? — изръмжа Артър. — Престанете да ме снимате!
	— Какво? — каза татко и пусна фотоапарата пред гърдите си. — О, да — децата. Но те са гладни.
	Разгледах хижата. Не отне много време. Малката дървена барака беше празна, ако изключим стара печка за дърва и два потрошени нара.
	— Защо хижата е толкова празна? — запита Никол.
	— Водачите на впрягове вече не спират тук — обясни Артър. — Страхуват се от чудовището.
	Това не ми прозвуча никак добре. Погледнах Никол. Тя извъртя очи.
	Артър сложи кучетата да спят под навеса навън. Навесът беше залепен за задната стена на хижата. Беше постлан със слама, върху която да спят кучетата. Забелязах подпряна в ъгъла ръждясала шейна.
	После Артър запали огъня и започна да готви вечерята.
	— Утре ще претърсим района за така нареченото чудовище — обяви татко. — Всички трябва добре да се наспим.
	След вечеря се мушнахме в спалните си чували. Останах буден доста дълго, заслушан във воя на вятъра отвън. Ослушвах се да чуя тежките стъпки на тайнствения снежен човек Йети.


	— Никол, остави ме! — Тя се претърколи със спалния си чувал и ме сръга с лакът в ребрата. Изблъсках ръката й и се мушнах по-дълбоко в приятно топлия ми чувал.
	Никол отвори очи. В хижата струеше яркото сутрешно слънце.
	— Връщам се след минутка и ще приготвя закуската, деца — каза татко. Беше седнал на един стол и завързваше връзките на ботушите си. — Първо ще отида да видя как са кучетата. Преди малко Артър отиде да ги нахрани.
	Той пристегна якето си и излезе. Потърках носа си — беше студен. През нощта огънят в печката беше изгаснал и още не беше запален.
	Никак не ми се излизаше от спалния чувал, но нямаше как. Започнах да навличам дрехите си. Никол също се обличаше.
	— Как мислиш, дали тук има душ? — зачудих се аз на глас.
	Никол ми се подсмихна:
	— Много добре знаеш, че няма душ, Джордан.
	— Боже мой! Това е невероятно! — чух татко да вика отвън.
	Нахлузих ботушите си и хукнах към вратата. Никол се лепна за гърба ми.
	Татко стоеше до хижата и сочеше потресен земята.
	Погледнах надолу и видях дълбоки стъпки в снега. Огромни стъпки. Грамадни стъпки.
	Толкова големи, че можеше да бъдат само на чудовище.


>	10

	— Невероятно! — измърмори татко, загледан в снега.
	Артър дотича откъм навеса. Спря, като видя стъпките.
	— Да! — извика той. — Било е тук!
	Червендалестото му лице пребледня. Челюстта му се разтрепери от ужас.
	— Трябва да се махнем оттук. Веднага! — каза той на татко с нисък, изпълнен със страх глас.
	Татко се опита да го успокои:
	— Чакай малко. Да не прибързваме със заключенията.
	— В страшна беда сме! — настоя Артър. — Чудовището е наблизо! Ще ни разкъса на парчета!
	Никол приклекна в снега и заразглежда стъпките.
	— Мислиш ли, че са истински? — попита тя. — Че са истинските стъпки на Йети?
	Тя мисли, че са истински, помислих си аз. Тя вярва.
	Татко коленичи до нея.
	— Изглеждат ми съвсем истински.
	После забелязах блясък в очите му. Вдигна глава и подозрително присви очи в мен. Отстъпих назад.
	— Джордан! — извика обвинително Никол.
	Не устоях и се разсмях.
	Татко поклати глава:
	— Джордан! Трябваше да се сетя.
	— Какво? — Артър изглеждаше объркан… а после ядосан. — Искаш да кажеш, че това дете е направило отпечатъците? Че е майтап?
	— Опасявам се, че е така, Артър — въздъхна татко.
	Артър ме изгледа намръщено. Лицето под брадата му почервеня до цвета на парче сурова пържола.
	Разтреперих се. Не можех да спра. Артър ме изплаши. Той със сигурност не обича деца… особено деца, които си правят майтапи.
	— Имам си работа — измърмори Артър, обърна се и тръгна през снега.
	— Джордан, голям гадняр си — каза Никол. — Кога ги направи?
	— Събудих се рано сутринта и се измъкнах навън — признах аз. — Издълбах стъпките по очертанията на моите, с ръкавици. После на връщане стъпвах в тях, за да прикрия следите си. Ти повярва, че са истински — добавих аз и насочих пръст към Никол. — Макар и за миг повярва в снежното чудовище.
	— Не съм — възрази Никол.
	— Повярва, повярва. Накарах те да повярваш.
	Преместих поглед от раздразненото лице на Никол към сърдитото лице на татко.
	— Беше смешно, нали? — запитах аз. — Беше просто шега.
	Обикновено татко харесва шегите ми. Но не и този път.
	— Джордан, не сме си вкъщи в Пасадена. Ние сме в средата на нищото. Дивата Аляска. Тук може да стане много опасно. Видя това вчера, като падна в пукнатината.
	Кимнах и сведох глава.
	— Не се шегувам, Джордан — предупреди ме татко. — Никакви майтапи повече! Тук съм по работа. И не искам нищо лошо да се случи на теб, на Никол или на когото и да е от нас. Разбра ли?
	— Да, татко.
	Никой не каза нищо в продължение на минута. После татко ме потупа по гърба.
	— Добре тогава. Да влезем вътре и да си направим закуска.
	Артър се върна в стаята след няколко минути. Изтупа снега от ботушите си, вперил поглед в мен.
	— Мислиш си, че е смешно — измърмори той. — Но чакай да видиш чудовището. Да видим дали тогава ще ти е смешно?
	Преглътнах трудно.
	Отговорът на този въпрос беше „не“. Твърдо не.


>	11

	След закуска впрегнахме кучетата в шейната и се отправихме към снежното възвишение. Артър не ми говореше и почти не ме поглеждаше. Май още ми се сърдеше заради шегата.
	Другите ми простиха, мислех си аз. Защо той продължава да ми се сърди?
	С Никол вървяхме пред кучешкия впряг. Зад мен фотоапаратът на татко щракаше бясно. Това значеше, че е намерил нещо хубаво за снимане. Обърнах се назад.
	Към нас приближаваше голямо стадо лосове. Движеха се към възвишението. Спряхме да ги погледаме.
	— Виж ги само — прошепна татко. — Невероятни са!
	Бързо зареди нов филм в апарата и отново започна да щрака.
	Лосовете вървяха внимателно през снега с високо вдигнати рога. Спряха край едни храсти и започнаха да ядат. Артър дръпна юздата на кучетата, за да не лаят.
	Изведнъж един лос вдигна глава. Сякаш беше надушил нещо. Друг лос се изправи напрегнато. После се завъртяха и всички се втурнаха в галоп през тундрата. Копитата им гърмяха на снега.
	Татко пусна фотоапарата на гърдите си.
	— Странно — каза той. — Какво стана?
	— Нещо ги подплаши — каза мрачно Артър. — Но не ние. Не и кучетата.
	Татко огледа хоризонта.
	— Какво тогава?
	Очаквахме отговора на Артър, но той само каза:
	— Трябва да се върнем в града.
	— Няма да се връщаме — настоя татко. — Не и след като сме дошли дотук.
	Артър го изгледа.
	— Ще се вслушаш ли в съвета ми, или не?
	— Не — отвърна татко. — Тук съм по работа. И те наех, за да свършиш работа. Няма да се върнем без причина.
	— Има причина — настоя Артър. — Само че ти не я виждаш.
	— Давай напред! — заповяда татко.
	Артър се намръщи и извика „Марш!“ на кучетата. Шейната потегли. Ние я следвахме към снежното възвишение. Никол вървеше на няколко крачки пред мен. Вдигнах буца сняг и направих топка. После обаче реших, че е по-добре да не я хвърлям. Май никой не беше в настроение за бой със снежни топки.
	Вървяхме в снега още два часа. Свалих ръкавиците и раздвижих пръстите си. По горната ми устна се събираше скреж, който все избърсвах.
	Стигнахме до скупчени един до друг борове в подножието на възвишението. Изведнъж кучетата спряха на място. И започнаха да лаят.
	— Марш! — извика Артър.
	Кучетата отказаха да продължат.
	Никол се приближи до любимото си куче Ларс.
	— Какво има, Ларс? Какво става?
	Ларс започна да вие.
	— Какво им става? — запита татко Артър.
	Лицето на Артър отново пребледня. Ръцете му трепереха. Гледаше вторачено дърветата, леко присвил очи от ярката светлина.
	— Нещо подплаши кучетата — каза той. — Виж как козината им настръхна.
	Потупах Ларс. Така беше. Козината му беше настръхнала. Кучето изръмжа.
	— Тези кучета не се плашат току-така — каза Артър. — Каквото и да е, яко ги е уплашило.
	Всички кучета започнаха да вият. Никол се сгуши до татко.
	— На възвишението има нещо страшно — каза Артър. — Нещо страшно и… то е много близо.


>	12

	— Предупреждавам ви, господин Блейк — каза Артър. — Трябва да се върнем.
	— В никакъв случай! — възпротиви се татко. — Няма да се връщаме. Категоричен съм.
	Кучетата лаеха и скимтяха нервно. Артър поклати глава.
	— Няма да продължа нататък. Кучетата също.
	Татко извика „Марш!“ на кучетата. Те нададоха вой и отстъпиха назад.
	— Марш! — отново извика той.
	Вместо да тръгнат напред, кучетата се опитаха да се завъртят обратно.
	— Притесняваш ги — каза Артър. — Няма да продължат напред… казах ти. Ако сега тръгнем обратно — добави той, — ще успеем да стигнем до хижата, преди да е станало късно.
	— Какво ще правим, татко? — попитах аз.
	Татко се намръщи.
	— Може Артър да е прав. Нещо със сигурност плаши кучетата. Може наблизо да има мечка или нещо друго.
	— Не е мечка, господин Блейк — настоя Артър. — Тези кучета не са плашливи. Аз също.
	Той тръгна към хижата.
	— Артър! — извика татко. — Върни се тук!
	Артър не се обърна. Не каза и дума. Просто продължи напред.
	Сигурно е много уплашен, помислих си аз. И от тази мисъл ме полазиха тръпки.
	Кучетата продължиха да лаят яростно, завъртяха шейната на обратно и тръгнаха след Артър.
	Татко се вторачи между дърветата.
	— Да можех да видя какво има там.
	— Хайде да проверим — подканих аз. — Каквото и да е, сигурно ще стане супер снимка. — На такова предложение обикновено татко не устоява.
	Той погледна към Артър, кучетата и шейната, поели към хижата.
	— Не… твърде опасно е. Нямаме избор. Да вървим, деца.
	Затътрихме се към хижата.
	— Може да успея да убедя Артър утре пак да дойдем — промълви татко.
	Не казах нищо, но усещах, че няма да е лесно Артър да бъде накаран да изкачи това снежно възвишение. И може би е прав, помислих си аз. Кучетата бяха наистина уплашени. Направо си беше страшничко.
	Когато стигнахме хижата, видяхме, че Артър разпряга кучетата от шейната. Те вече се бяха поуспокоили.
	Смъкнах раницата и се стоварих върху спалния си чувал.
	— Може да похапнем — изстена татко. Виждах, че е в ужасно настроение. — Джордан, защо с Никол не съберете малко дърва? И внимателно.
	— Да, татко — каза Никол.
	Изправихме се и тръгнахме да излизаме.
	— Джордан! — скара ми се татко. — Сложи си раницата! Не искам никъде да ходиш без нея. Ясно ли е?
	— Отиваме само за дърва — възпротивих се аз. — Уморих се да я нося. Отиваме само за няколко минути и… освен това Никол носи нейната.
	— Не желая да спорим — остро каза татко. — Ако се изгубиш, храната ще те спаси, докато те намерим. Щом излизаш от хижата, раницата трябва да е на гърба ти. Повече няма да повтарям.
	Леле, той беше в лошо настроение.
	— Добре — казах аз и привързах раницата.
	С Никол тръгнахме през снега към близките дървета, които ограждаха снежно хълмче.
	Покатерихме се на хълмчето. Бях пръв на върха.
	— Никол, виж!
	От другата страна на хълма имаше замръзнал поток. Това беше първата вода, която виждах, откакто бяхме пристигнали.
	С Никол се плъзнахме по хълма и се вторачихме в ледения поток. Пробвах дебелината на леда с крак.
	— Не стъпвай, Джордан! — извика Никол. — Може да паднеш вътре.
	Потупах леда с ботуша си.
	— Твърдо е — казах й аз.
	— Въпреки това — каза Никол. — Не рискувай. Татко ще те убие, ако ти се случи нещо.
	— Чудя се дали има риба отдолу — казах аз и се загледах в леда.
	— Трябва да кажем на татко — каза Никол. — Може да реши да го снима.
	Оставихме потока и тръгнахме да събираме клони под дърветата. Понесохме ги по хълма и после през снега към хижата.
	— Благодаря, деца — каза татко, когато се втурнахме в хижата. Взе дървата и запали огън в печката. — Какво ще кажете — палачинки за вечеря?
	Вече е в по-добро настроение, помислих си аз с облекчение.
	Никол каза на татко за замръзналия поток.
	— Интересно — каза татко. — Ще отида да го видя след вечеря. Трябва да намеря нещо друго за снимане, освен сняг и лед.
	Палачинките ни разведриха… с изключение на Артър. Той хапна доста, но не каза почти нищо. Изглеждаше нервен. Изпусна вилицата на пода. Мърморейки си нещо, я вдигна и продължи да яде с нея, без да я избърше.
	Когато свършихме да ядем, с Никол помогнахме на татко да почисти. Прибирахме продуктите, когато кучетата се разлаяха.
	Видях, че Артър замръзна на място.
	— Какво е това? — извиках аз. — Какво подплаши кучетата?


>	13

	Кучетата започнаха да лаят. Дали имаше някой навън? Животно? Чудовище?
	— Ще ида да проверя — обяви тържествено Артър. Метна си палтото, сложи си вълнена шапка и бързо излезе от хижата.
	Татко също грабна палтото си.
	— Стойте тук! — нареди ни той и последва Артър.
	Спогледахме се, заслушани в кучетата. Не знаехме какво ги е подплашило. След малко лаят спря.
	Татко подаде глава през вратата.
	— Нищо нямаше навън. Не знаем какво ги е подплашило. Но Артър в момента ги успокоява.
	Татко взе фотоапарата си.
	— Вие двамата лягайте да спите. Аз ще ида до потока и веднага се връщам.
	Той прехвърли фотоапарата през врата си. Вратата на хижата се тръшна след него.
	Чухме как стъпките на татко хрущят по снега. После тишина. С Никол се пъхнахме в спалните си чували. Завъртях се на моята страна, опитвайки се да се наместя. Беше малко след осем часа вечерта, но навън беше още светло. Слънчевите лъчи се процеждаха през прозореца на хижата.
	Светлината ми напомни за времето, когато бях малък. Мама се опитваше да ме накара да поспя следобед. Но не можех да спя на светло.
	Затворих очи. Отворих ги. Не ми се спеше. Завъртях глава и погледнах Никол. Лежеше по гръб с широко отворени очи.
	— Не мога да заспя — обявих аз.
	— Аз също — отвърна тя.
	Завъртях се в спалния си чувал.
	— Къде е Артър? — попита Никол. — Чудя се защо се бави толкова?
	— Предполагам, че е с кучетата — казах аз. — Мисля, че ги харесва повече, отколкото нас.
	— Със сигурност — съгласи се Никол.
	Въртяхме се и се обръщахме известно време. Небето оставаше светло. Светлината се изливаше през прозореца на хижата.
	— Предавам се — изпъшках аз. — Да излезем и да направим снежен човек или нещо друго.
	— Татко каза да стоим вътре.
	— Няма никъде да ходим. Ще бъдем до хижата — уверих я аз. Изпълзях от спалния си чувал и започнах да се обличам.
	Никол седна.
	— Не бива — предупреди ме тя.
	— Хайде. Какво толкова ще стане?
	Тя се изправи и си сложи пуловера.
	— Ако не направя нещо, ще полудея — призна тя.
	Закопчахме се. Отворих вратата на хижата.
	— Джордан, почакай! — извика Никол. — Забрави си раницата.
	— Просто излизаме отвън, нищо повече — измрънках аз.
	— Хайде, моля те, сложи си раницата. Татко каза, че трябва да ги носим! Ще се разбеснее, ако ни намери отвън. И ще бъде още по-бесен, ако не си с раница.
	— Ох, добре — изръмжах аз. Метнах раницата на рамене. — Като че ли нещо ще ни се случи.
	Излязохме навън на студа. Подритнах снега.
	Никол ме хвана за ръкава.
	— Чуй! — прошепна тя.
	Чухме скърцане на стъпки зад хижата.
	— Това е Артър! — казах й аз.
	Промъкнахме се отзад. Наистина беше Артър. Беше се навел над шейната и впрягаше едно от кучетата. Две вече бяха завързани за шейната.
	— Артър! — извиках аз. — Какво става?
	Той се обърна стреснат към нас. Не отговори. Вместо това скочи в шейната.
	— Марш! — нареди той на кучетата с все сила.
	Кучетата се наведоха напред и дръпнаха силно. Шейната се плъзна напред.
	— Артър! Къде отиваш? — изпищях аз. — Върни се!
	Шейната набра скорост.
	— Артър! Артър! — С Никол хукнахме след него и продължихме да го викаме.
	Но шейната летеше напред и бързо се отдалечаваше от нас.
	Артър въобще не погледна назад.


>	14

	С Никол тичахме след шейната, която постепенно се смаляваше в далечината.
	— Артър! Върни се!
	— Взел е храната ни! — извиках аз.
	Не можеше да го оставим да се изплъзне. Тичахме с все сила, ботушите ни затъваха дълбоко в снега.
	Шейната се заизкачва по снежното възвишение.
	— Спри! Спри! — изпищя Никол. — Моля те!
	— Не можем да надбягаме кучетата — задъхано казах аз.
	— Трябва да опитаме — извика бясно Никол. — Не можем да позволим Артър да ни остави тук!
	Шейната прехвърли възвишението и изчезна зад него. Продължихме да се изкачваме. Снегът се плъзгаше под краката ни. Докато стигнем билото, Артър и кучетата бяха отпрашили далече напред. Ужасени гледахме как бързо изчезват в тундрата. Стоварих се изтощен в снега.
	— Избягаха — задавено казах аз.
	— Джордан, ставай! — замоли ме Никол.
	— Не можем да ги стигнем — изстенах аз.
	После Никол каза с тънък глас:
	— Къде се намираме?
	Изправих се и се огледах. Сняг, сняг, сняг. Наоколо нищо друго, освен сняг. Нищо, което да спре погледа. Нито следа от хижата.
	Облаци покриха слънцето. Вятърът се усили. Започна да вали сняг.
	Нямах никаква представа къде се намираме.
	— Накъде е хижата? — попитах с писклив глас. — Откъде дойдохме?
	Заразглеждах хоризонта през стелещия се сняг. Хижата не се виждаше никъде.
	Никол ме дръпна за ръката.
	— Хижата е натам. Да вървим!
	— Не!
	Снегът заваля по-силно, боцкайки очите ми. Опитах се да надвикам вятъра.
	— Хижата е в другата посока! Не дойдохме оттам!
	— Виж! — изкрещя Никол и посочи надолу. — Това са нашите следи. По-добре да ги следваме.
	Спуснахме се надолу по хълма, като следвахме следите, които бяхме оставили в снега. Вятърът виеше и ставаше все по-силен.
	Известно време следвахме следите си. Беше толкова трудно да се гледа през падащия сняг. Всичко беше бяло и сиво. Целият свят. Бял и сив.
	Никол ме погледна през дебелата пелена сняг.
	— Едвам те виждам! — извика тя.
	Бяхме се привели, за да следваме следите си.
	— Изчезнаха! — извиках аз. Снегът вече ги беше покрил.
	Никол ме стисна за ръката.
	— Джордан, започвам да се страхувам.
	И аз се страхувах. Но не казах на Никол.
	— Ще намерим хижата — уверих я аз. — Не се тревожи. Сигурен съм, че татко вече ни търси.
	Искаше ми се да повярвам на думите си. Вятърът ни засипваше с твърд леден сняг. Присвих очи срещу вятъра. Нищо, освен бяло. Бяло върху бяло. Бяло върху сиво.
	— Не се отделяй от мен! — извиках на Никол.
	— Какво?
	— Казах да не се отделяш от мен! Може лесно да се загубим в тази виелица!
	Тя ме стисна по-силно за ръката, за да ми покаже, че ме е разбрала.
	— Студено ми е — извика тя. — Хайде да потичаме!
	Опитах се да тичам в снега, залитайки от вятъра.
	— Татко! — провикнахме се и двамата. — Татко!
	Нямах представа накъде вървим… но знаех, че трябва да вървим нанякъде.
	— Виж! — извика Никол, сочейки през гъстия сняг. — Мисля, че виждам нещо!
	Вторачих се, колкото мога, но нищо не видях.
	Никол ме дръпна.
	— Хайде! — извика тя.
	Затичахме се слепешката. Земята поддаде под краката ни.
	Все още се държах за Никол, когато усетих, че нещо ме засмуква в снега.


>	15

	Падахме надолу. Падахме в ледено бяло. Снегът се вдигна нагоре и се завъртя около нас.
	И ни затрупа.
	Още една ледена пукнатина, помислих си аз. Още една дълбока дупка в снега. Доста по-дълбока от предишната.
	И двамата извикахме при приземяването. Оплетени един в друг.
	Бях замаян. Опитах се да се изправя. После хванах Никол за ръцете и я вдигнах.
	— О, не — изпъшка тя.
	И двамата погледнахме нагоре. Едвам различих сивото небе високо над нас.
	А наоколо — само високи снежни стени. Снежен прах, който се стелеше върху нас. Взрях се към ръба на дупката. От ледените стени се откъснаха парчета и тупнаха глухо на снега до нас.
	— Блокирани сме тук долу! — проплака Никол. — Татко никога няма да ни намери. Никога!
	Хванах я за раменете. От стената на дупката се откъсна парче сняг и се стовари върху ботушите ми.
	— Успокой се — казах й аз. Но гласът ми трепереше, докато го произнасях.
	— Да се успокоя? Как да се успокоя? — изписка тя.
	— Татко ще ни намери — казах аз. Не бях сигурен, че си вярвам. Преглътнах трудно, опитвайки се да надвия паниката.
	— Тааааткоооо! — извика Никол. Сложи ръце като фуния пред устата си, вдигна глава към небето и закрещя с все сила: — Таааааткоооо! Тааааааткоооо!
	Запуших устата й с ръкавицата си.
	Твърде късно.
	Чух глухо буботене.
	Буботенето се превърна в грохот, когато снежните стени започнаха да се пукат и да се разпадат.
	Падаха надолу. Към нас.
	Разтреперих се от ужас. Знаех какво става.
	Никол беше предизвикала лавина.


>	16

	Сграбчих Никол, докато върху нас се стоварваха снежни късове. Блъснах я към стената на дупката. После и аз се залепих с лице към стената.
	Снегът падаше с трясък.
	Притиснах се силно в стената… и за мой ужас стената поддаде!
	— Оооо! — извиках изненадан.
	С Никол залитнахме през стената на дупката. Полетяхме напред в пълен мрак.
	Зад гърба си чух трясък. Сърцето ми биеше лудо. Обърнах се точно когато дупката се запълни. Снегът запълни отвора в стената.
	С Никол бяхме блокирани. Затворени в тази черна дупка.
	Пътят ни за измъкване беше затворен. Дупката беше изчезнала.
	Запромъквахме се през нещо като тунел, целите треперещи и задъхани от ужас.
	— Къде сме? — задавено попита Никол. — Какво ще правим сега?
	— Не знам — натиснах стената. Изглежда се бяхме оказали в нещо като тесен проход. Стените около нас бяха от камък, а не от лед.
	Очите ми свикнаха с тъмнината. В края на прохода виждах бледа светлина.
	— Да видим какво има там — подканих Никол.
	Запълзяхме на четири крака към светлината. Проходът свърши. Изправихме се.
	Оказахме се в голяма пещера. Таванът се издигаше високо над главите ни. По една от стените се стичаше вода. Някъде от дъното се процеждаше бледа светлина.
	— Светлината сигурно идва отвън — каза Никол. — Това означава, че там има изход.
	Промъкнахме се бавно през пещерата. Единственото, което чувах, беше „кап-кап-кап“ от топящите се ледени висулки.
	Скоро ще се измъкнем, помислих си аз.
	— Джордан — прошепна Никол. — Виж!
	На пода на пещерата забелязах стъпка. Гигантска стъпка. По-голяма от онази, която измайсторих в снега сутринта.
	В стъпката кракът ми се побираше пет пъти.
	Направих няколко крачки… и видях още една стъпка.
	Никол ме хвана за ръката.
	— Мислиш ли, че…? — Тя спря.
	Знаех какво си мисли.
	Проследих гигантските стъпки по пода на пещерата. Водеха към тъмния ъгъл в дъното… и не продължаваха.
	Погледнах нагоре.
	Никол ахна.
	Видяхме го едновременно.
	Снежното чудовище.
	Йети.
	Извисяваше се над нас.
	Стоеше изправено като човек. Беше покрито с кафява козина. Черни очи ни гледаха от грозното, получовешко, полугорилесто лице.
	Не беше много високо — може би само с глава по-високо от мен. Но изглеждаше огромно. Тялото му беше набито и мощно, с гигантски стъпала и покрити с козина лапи, големи колкото ръкавици за бейзбол.
	— За-кле-ще-ни-сме! — на пресекулки рече Никол.
	Беше права.
	Входът зад гърба ни беше блокиран от лавината. Нямаше начин да се промъкнем покрай гигантското същество.
	Никакъв начин.
	Йети ни гледаше втренчено. После се размърда.


>	17

	Зъбите ми затракаха.
	Стиснах очи и затреперих в очакване чудовището да ни се нахвърли.
	Мина секунда. После още една.
	Не се случи нищо.
	Отворих очи. Снежното чудовище си стоеше на мястото.
	Никол направи крачка напред.
	— Замръзнал е! — извика тя.
	Премигнах на бледата светлина.
	— Моля?
	Беше вярно. Снежното чудовище беше замръзнало в огромен блок прозрачен лед.
	Докоснах леда. Чудовището стоеше вътре като статуя.
	— Ако е замръзнал в леда — зачудих се аз, — тогава от какво са тези гигантски стъпки?
	Никол се наведе, за да разгледа отпечатъците. Потръпна от огромния им размер.
	— Водят точно до ледения блок — обяви тя. — Явно чудовището ги е направило по някакъв начин.
	— Може да е влязло тук и някак си да е замръзнало — предположих аз. Докоснах задната стена на пещерата, където се стичаше ледената вода.
	— А може да се превръща в лед, докато си почива — добавих аз.
	Направих крачка назад. Беше много страшно да си близо до него. Но чудовището си стоеше абсолютно неподвижно под дебелия лед.
	Никол се наведе по-близо до леда.
	— Погледни ръцете му! — извика тя. — Или лапите.
	Ръцете му, също като останалата част на тялото, бяха покрити с кафява козина. Имаше дебели пръсти като на човек. От тях стърчаха дълги, остри нокти.
	При вида им по гърба ми пропълзя студена тръпка. За какво ли ги използва? Да разкъсва диви животни на парчета? Да разкъсва хора, които му се изпречват на пътя?
	Имаше силни крака, с по-къси нокти на пръстите. Разгледах лицето му. Козината покриваше цялата глава без очите, носа и устата. Кожата беше розово-червена. Устните му бяха плътни и бели, застинали в лукава гримаса.
	— Определено е бозайник — обяви Никол. — По козината се познава.
	Извъртях очи.
	— Моментът не е подходящ за уроци по биология, Никол. Почакай само татко да види това. Ще полудее! Ако успее да направи снимка, ще стане известен!
	— Аха — въздъхна Никол. — Ако намерим татко. Ако въобще се измъкнем оттук.
	— Трябва да има някакъв начин — казах аз.
	Отидох до стената и я натиснах с ръце. Затърсих дупка или поне пукнатина в скалата. След няколко минути открих малка пукнатина.
	— Никол! — извиках аз. — Намерих нещо!
	Тя дотича. Показах пукнатината в стената.
	— Това е просто пукнатина — намръщи се тя разочаровано.
	— Не разбираш — възпротивих се аз. — Тук може да има тайна врата. Таен проход. Или нещо такова.
	Никол въздъхна.
	— Може пък и да си струва усилието.
	Започнахме да натискаме пукнатината. Пъхнахме пръсти в нея. Ритнахме я. Изпробвах и удар от карате.
	Нищо.
	— Не искам да те разочаровам, Джордан — каза тя, — но бях права. Както винаги. Намерил си обикновена пукнатина в стената.
	— Ами продължавай да търсиш — изсумтях аз. — Трябва да се измъкнем оттук.
	Продължих да търся. Продължих да опипвам стената с гръб към чудовището.
	Внезапно дочух шум. Силен пукот!
	— Никол! — извиках аз. — Ти ли направи нещо?
	Завъртях се и осъзнах, че звукът не беше дошъл от Никол. Тя гледаше ужасена чудовището.
	— Какво? — запитах аз. — Какво има?
	Чух още едно изпукване.
	— Ледът се пука! — изпищя Никол. — Йети… ще излезе!


>	18

	Прас!
	Леденият блок се разцепи на две. Двамата с Никол се притиснахме към стената и гледахме ужасени.
	Йети изскочи от леда. По пода се посипаха парчета лед и се пръснаха като стъкло. Снежното чудовище се разтресе и нададе вой като вълк.
	— Бягай! — изпищях аз.
	Хукнахме, но нямаше къде да идем. Запътихме се към другия край на пещерата — колкото се може по-далече от чудовището.
	— Проходът! — извиках аз. Наведох се и започнах да пълзя в прохода.
	Никол ме хвана.
	— Спри! Блокиран е! Лавината — забрави ли?
	Да. Разбира се. Изходът от пещерата беше блокиран от тонове сняг.
	От другата страна на пещерата чудовището нададе яростен рев, който разтърси стените.
	С Никол се свихме в ъгъла на пещерата. Усетих, че трепери.
	— Може и да не ни е видял — прошепнах аз.
	— Тогава защо изрева? — също шепнешком попита Никол.
	Чудовището вдигна носа си, който приличаше на нос на горила, и подуши въздуха.
	О, не, помислих си аз. Дали ще ни надуши в другия край на пещерата?
	То завъртя огромната си, покрита с козина глава на една страна, после на другата.
	Търси ни. Надушва ни.
	— Уух — изръмжа то. Погледна към ъгъла на пещерата — нашия ъгъл.
	— Уух — отново изръмжа то.
	— О, не! — изстена Никол. — Видя ни!
	Голямото същество се заклатушка тежко към нас, като пъшкаше при всяка стъпка.
	Притиснах се към стената на пещерата и си пожелах скалата да ни погълне.
	Всичко друго би било по-добре от това съществото да ни глътне!
	Чудовището приближаваше. Стъпките му разтърсваха пода на пещерата. Буум, буум, буум.
	Свихме се на пода. Опитвахме се да се смалим колкото можем.
	То спря на няколко сантиметра от нас и отново изрева. Оглушителен рев.
	— Зъбите му! — извика Никол.
	Аз също ги видях. Два реда огромни, остри като ножове зъби.
	Чудовището изръмжа.
	И се протегна към нас. Острите му нокти блеснаха.
	Посегна към мен. Опитах да се свия.
	Чудовището изпъшка учудено. После пак се протегна…
	Хвана с мощна лапа главата на Никол.
	— Помощ! — изпищя Никол. — Ще ме смачка.


>	19

	— Пусни я! — изкрещях аз. Но знаех, че съм безсилен.
	Снежното чудовище изръмжа и грубо завъртя Никол. После посегна зад гърба й и хвана раницата й. Рязко и силно я дръпна от рамото й и я откъсна.
	— Ей! — извиках ужасен.
	С нокътя на пръста си чудовището разкъса платнената раница. Бръкна вътре. И извади нещо.
	Пликче. Пликче с ядки, сушени плодове и късчета шоколад.
	С Никол гледахме втрещени, докато то изсипа пликчето в устата си.
	— Странно — задавено казах аз. — Обича ядки.
	Йети смачка пликчето и заровичка в раницата на Никол, търсейки още.
	— Няма повече — прошепна ми Никол.
	Чудовището изръмжа ядосано и запрати раницата встрани.
	— Сега какво? — прошепна пак Никол.
	Бръкнах в моята раница и с трепереща ръка извадих моето пликче с ядки. Подхвърлих го към косматия звяр.
	Пликчето падна на пода и се плъзна в краката му. То се наведе. Грабна го. Разкъса го. И настървено го изсипа в устата си.
	Когато свърши, му подхвърлих моята раница.
	То изсумтя. После извади всичките ми неща.
	Нямаше повече ядки.
	Ужас!
	Чудовището се протегна и изрева. После се надвеси над нас. И с гигантските си ръце ни хвана.
	Вдигна ни във въздуха.
	Приближи ни до лицето си.
	Към устата си.
	Готвейки се да ни изяде.


>	20

	Опитах да се съпротивлявам, но чудовището беше много силно. Заудрях с юмруци по гърдите му. Ритах, колкото сила имам. То изглежда нищо не усещаше. Стискаше двама ни, сякаш бяхме кукли.
	— Моля те, не ни яж! — помолих го аз. — Моля те!
	Чудовището изсумтя. Прехвърли и двама ни върху едната си ръка. После се заклатушка през пещерата, като ни стискаше здраво.
	Ритнах го отстрани. Никаква реакция. Нищо.
	— Пусни ни! — изпищях аз. — Пусни ни долу!
	— Къде ни води? — извика Никол, докато чудовището вървеше през пещерата.
	Може да иска да ни опече, помислих си мрачно аз. Може да не обича сурови дечица.
	Понесе ни към дъното на пещерата. Замахна силно с лапа и бутна настрани голямо парче скала. Отзад се появи тесен проход.
	Никол изстена.
	— Защо не го видяхме преди? Може би щяхме да се измъкнем!
	— Вече е твърде късно — изстенах аз.
	Снежното чудовище ни вмъкна в прохода. Оказахме се в по-малка пещера, цялата в светлина. Погледнах нагоре.
	Над нас се виждаше сивото небе.
	Бяхме навън!
	Балансирайки с нас в едната си ръка, чудовището се заизкачва по стената на пещерата. С големи клатушкащи се стъпки то се измъкна от дупката.
	Студеният въздух ме удари в лицето. Но тялото на Йети пулсираше топло.
	Виелицата беше спряла.
	Чудовището се заклатушка през снега, като пъшкаше при всяка стъпка.
	Огромните му стъпала потъваха дълбоко в снега. Крачките му бяха доста големи.
	Къде ли ни води? Къде?
	Може би си има и друга пещера, помислих си аз и потръпнах. Пещера с още чудовища. Неговите приятели. Ще си направят пир с нас!
	Отново се опитах да се отскубна от хватката му. Започнах да ритам и да се извъртам с все сила.
	Чудовището изръмжа. Заби нокти в мен.
	— Ох! — изревах аз. Но престанах да се мятам. Ако помръдна, ноктите му ще се забият по-надълбоко.
	Горкият татко, помислих си тъжно аз. Никога няма да разбере какво е станало с нас.
	Освен ако не открие костите ни, заровени в снега.
	Внезапно чух кучешки лай. Куче!
	Йети спря. Изръмжа и започна да души въздуха. После внимателно остави Никол и мен в снега.
	Стъпихме неуверено на крака.
	Никол ме гледаше учудено.
	Затичахме се, препъвайки се в дълбокия сняг. Погледнах назад.
	— Преследва ли ни? — запита Никол.
	Не бях сигурен. Не го виждах. Виждах само белота.
	— Тичай, не спирай! — извиках аз.
	Тогава видях нещо познато в далечината. Кафява точка.
	Бутнах Никол.
	— Хижата!
	Затичахме се още по-бързо. Само да можехме да стигнем до хижата…
	Яростният лай идваше от хижата — лаеше кучето, което Артър беше изоставил.
	— Татко! Татко! — извикахме ние. Втурнахме се през вратата. — Намерихме го! Намерихме Йети!
	— Татко?
	Хижата бе празна. Празна и гола.
	Татко го нямаше.


>	21

	Очите ми пробягаха из празната хижа.
	— Татко? Татко?
	Сърцето ми прескочи. Устата ми изсъхна. Къде ли е отишъл? Дали ни търсеше някъде навън? Дали не се е загубил в снега?
	— Съвсем сами сме — промълвих аз.
	Изтичахме към прозореца. Тънък слой скреж беше покрил стъклото. Вторачихме се в ярката слънчева светлина навън. Никаква следа от татко.
	— Поне чудовището не ни преследва — казах аз.
	— Джордан, защо то ни остави? — попита тихо Никол.
	— Мисля, че лаят го изплаши — отвърнах аз.
	Ако кучето не беше излаяло, какво ли щеше да ни стори чудовището?
	Докато въпросът се оформяше в главата ми, чух, че кучето отново се разлая.
	С Никол ахнахме.
	— Чудовището… — извиках аз. — Върнало се е! Крий се!
	Огледах се, бясно търсейки добро скривалище. Хижата беше толкова гола, че нямаше да отнеме много време на чудовището да ни открие.
	— Зад печката! — предложи Никол.
	Втурнахме се към малката квадратна печка и се свихме зад нея.
	Дочухме бавните, тежки стъпки на чудовището пред хижата.
	Туп, туп, туп. Стъпки по снега.
	Никол ме хвана за ръката. Замръзнахме в очакване. Целите в слух.
	Туп, туп.
	Моля те, не влизай в хижата, помолих се аз. Моля те, не ни хващай отново.
	Стъпките спряха пред вратата. Стиснах очи.
	Вратата се отвори. В стаята нахлу струя студен въздух.
	— Джордан? Никол?
	Татко!
	Изскочихме иззад печката. На прага стоеше татко с фотоапарата си на врата. Затичахме се и го прегърнахме.
	— Татко, толкова се радвам, че си ти!
	— Здравейте — отвърна той. — Какво става тук? Очаквах да спите. — Той огледа хижата. — Ей… къде е Артър?
	— Избяга! — извиках почти без дъх. — Взе шейната. Взе всичката ни храна и три от кучетата.
	— Хукнахме след него — добави Никол, — но той се измъкна.
	На лицето на татко първо се изписа изненада, после ужас.
	— По-добре да повикам помощ по радиото. Няма да издържим дълго без храна.
	— Татко… чуй! — Препречихме му пътя към радиото. — С Никол открихме Йети!
	Той ме заобиколи.
	— Моментът не е подходящ за шеги, Джордан! Ако не получим помощ, ще умрем от глад тук!
	— Той не се шегува, татко — настоя Никол, дърпайки го за ръката. — Наистина намерихме снежното чудовище. Живее в пещера под снега.
	Татко спря и се вгледа в Никол. Той винаги й вярва. Но този път се поколеба.
	— Вярно е! — извиках аз. — Ела… ще ти покажем!
	С Никол го задърпахме към вратата.
	— Джордан, ако това е поредният ти номер, здравата ще загазиш — предупреди ме той. — Положението е сериозно…
	— Татко, той не се шегува! — нетърпеливо извика Никол. — Хайде!
	Заведохме го до мястото, където чудовището ни беше оставило. Показахме му огромните стъпки.
	— Защо да вярвам на това? — каза татко. — Ти сутринта вече направи едни фалшиви стъпки. Тези изглеждат просто по-големи.
	— Татко, кълна се… Не съм направил аз тези отпечатъци!
	— Ще ти покажем пещерата, татко — обеща Никол. — Следвай стъпките и ще видиш. Невероятно е!
	Зная, че татко тръгна с нас само защото Никол настояваше. Той й има доверие. Тя никога не се майтапи с него.
	Приведени заради вятъра, следвахме гигантските отпечатъци в снега. Татко не се стърпя да щракне няколко снимки… за всеки случай.
	Стъпките ни отведоха до пещерата. Свършиха при отвора в земята.
	— Пещерата е там долу — казах на татко и посочих.
	Мисля, че сега вече татко ни повярва.
	— Да слезем и да проверим — каза той.
	— Какво!? — извиках аз. — Отново там долу? При чудовището?
	Татко вече се спускаше през отвора на пещерата. Протегна се да помогне на Никол. Аз се колебаех.
	— Татко… почакай. Не разбираш. Вътре има чудовище!
	— Хайде, Джордан — подкани ме татко. — Искам да видя това с очите си.
	Нямах избор. Татко щеше да влезе там, независимо какво кажех. А не исках да стоя отвън сам и да чакам. Пъхнах се в отвора на пещерата.
	Тримата заопипвахме тесния проход, докато стигнем до отвора на голямата пещера.
	Вървяхме един до друг, без да се отделяме. Но аз спрях на входа и погледнах пещерата.
	— Джордан! Хайде! — прошепна татко.
	Вътре има чудовище, помислих си аз, потръпвайки. Огромно чудовище с дълги нокти и с остри зъби.
	Веднъж успяхме да избягаме. Защо ни е да се връщаме? Какво ще ни се случи сега?
	Имах лошо предчувствие. Много лошо предчувствие.


>	22

	Татко ме хвана за ръката и ме дръпна в пещерата. Чух как ледената вода капе по стената в дъното. Премигах в тъмнината.
	Къде е то? Къде е Йети?
	Чух фотоапарата на татко да щрака. Стараех се да не се отдалечавам. Извиках, когато забелязах чудовището. Очаквах да изреве и да ни подгони.
	Но то стоеше вдървено и гледаше право напред.
	Отново замръзнало. Вътре в огромен леден блок.
	Никол се приближи до него.
	— Как ли го прави това?
	— Това е невероятно! — извика татко, щракайки снимка след снимка. — Невероятно!
	Загледах се в лицето на чудовището. То ни наблюдаваше от ледения къс. Очите му блестяха, устата му беше озъбена.
	— Това е най-невероятното откритие в историята! — възкликна татко. — Осъзнавате ли колко известни ще станем?
	За миг спря да снима и се вторачи в кафявото космато същество.
	— Защо да спираме дотук? — промълви той. — Защо да се връщаме само със снимки? Защо да не отведем и самото чудовище в Калифорния? Знаете ли каква сензация ще бъде?
	— Но… как? — попита Никол.
	— То е живо, разбираш ли, татко — предупредих го аз. — Искам да кажа, то може да разчупи леда. И като го направи, е наистина страшен. Не мисля, че можеш да го овладееш.
	Татко почука леко по леда.
	— Няма да му позволим да излезе от леда — каза той. — Поне не, докато е в наши ръце.
	Татко обиколи целия леден блок, потърквайки с ръка брадичката си.
	— Ако поочупим малко леда, може да се побере в един от контейнерите ни — каза той. — После ще отнесем чудовището в Калифорния като къс лед, заключен в контейнера. Той е херметически, така че ледът няма да се стопи.
	Приближи се до леда и щракна още няколко снимки на озъбеното лице на чудовището.
	— Да идем да донесем контейнера, деца.
	— Татко… почакай! — Не ми хареса идеята му. — Не разбираш. Чудовището може да ни види сметката! Веднъж ни пусна. Но защо да го прави втори път?
	— Погледни зъбите му, татко — примоли се Никол. — Толкова е силен, че ни вдигна и двамата.
	— Рискът си струва — настоя татко. — Никой от вас не е пострадал, нали?
	С Никол кимнахме.
	— Да, но…
	— Да вървим. — Татко вече беше решил. Нямаше да чуе нашите предупреждения.
	Никога не го бях виждал толкова развълнуван. Докато излизахме от пещерата, той извика на чудовището:
	— Стой тук… веднага се връщаме!
	Втурнахме се към хижата през снега.
	Татко извади контейнера навън. Беше дълъг към два метра и широк към метър.
	— Ще се побере — каза той. — Но контейнерът заедно с него ще стане много тежък.
	— Трябва ни кучешки впряг, за да го изтеглим — каза Никол.
	— Но Артър взе шейната — напомних аз. — Така че май не става. Ще трябва да се приберем у дома без Йети. Колко жалко!
	— Отзад може да има и друга шейна — предположи татко. — Все пак това е било хижа на водачи на впрягове.
	Сетих се за старата шейна под навеса на кучетата. Никол също я беше виждала. Тя поведе татко натам.
	— Фантастично! — извика татко. — Сега да идем да хванем чудовището, преди да е избягало.
	Впрегнахме Ларс, единственото ни куче, в старата шейна и забутахме контейнера към леговището на Йети.
	Прокраднахме се тихичко в пещерата, теглейки контейнера след себе си.
	— Внимателно, татко — предупредих аз. — Може да е разчупил вече леда.
	Но косматият Йети стоеше там, където го бяхме оставили, замръзнал в буца лед.
	Татко започна да реже леда с трион, за да го смали.
	Крачех нервно.
	— Побързай! — прошепнах. — Може всеки момент да изскочи.
	— Не е лесно — рязко отвърна татко. — Режа толкова бързо, колкото мога.
	Всяка секунда ми се струваше като цял час. Наблюдавах внимателно чудовището за някакви признаци на движение.
	— Татко, трябва ли да режеш толкова шумно? — притесних се аз. — Шумът може да го събуди!
	— Успокой се, Джордан — каза татко. Но гласът му прозвуча напрегнато и пискливо.
	После дочух изпукване.
	— Внимавай! — извиках аз. — То започва да чупи леда.
	Татко се изправи.
	— Аз отчупих малко от леда, Джордан.
	Погледнах чудовището. Не беше помръднало.
	— Добре, деца — каза татко. — Готови сме. — Той беше оформил правоъгълник с дължина към два метра. — Помогнете ми да го плъзна в контейнера.
	Отворих капака. С Никол помогнахме на татко да подпъхне ледения къс и внимателно да го пусне в контейнера. Едвам се смести. После плъзнахме контейнера по земята до отвора на пещерата. Татко го върза с въже и излезе от дупката.
	— Ще вържа въжето за шейната — извика татко отгоре. — Така Ларс ще ми помогне да го извадим.
	— Ей — прошепнах на Никол. — Да пъхнем няколко топки сняг в контейнера. Просто за забавление. Може да ги метнем по Кайл и Кара, когато се приберем. Сняг от пещерата на Йети — никога няма да могат да ни надвият.
	— Не, моля те. Не отваряй контейнера — примоли се Никол. — Едвам напъхахме чудовището вътре.
	— Има място и за снежни топки — настоях аз и бързо направих няколко, като ги стисках силно. После открехнах капака и ги пъхнах до ледения блок.
	За последен път погледнах чудовището за някакви признаци на живот. Леденият къс беше непокътнат. Бяхме в безопасност.
	— Вътре няма да се разтопят — казах аз, докато затварях здраво капака на контейнера. Завихме болта на ключалката и затегнахме въжето. Бях абсолютно сигурен, че снежното чудовище няма да може да се измъкне, дори да разчупи леда вътре.
	— Готови? — извика татко отгоре. — Едно, две, три — вдигаме!
	Татко и Ларс затеглиха въжето, докато контейнерът не се отлепи от земята. С Никол се мушнахме под него и го бутахме отдолу.
	— Пак! — изкрещя татко. — Вдигаме!
	Бутахме с всичка сила.
	— Много е тежък! — измрънка Никол.
	— Хайде, деца! — извика татко. — Бутайте!
	Бутнахме силно контейнера. Татко и Ларс го издърпаха през ръба на отвора на пещерата. Татко се свлече на снега.
	— Уф! — измърмори той и избърса веждата си. — Най-трудното мина.
	Помогна ни да излезем навън.
	Починахме си няколко минути. После довлякохме контейнера върху шейната. Татко я прикрепи здраво с въжето. Ларс затегли шейната към хижата.
	Вече вътре, татко ни прегърна.
	— Ама че ден! Велик ден! — Обърна се към мен. — Видя ли, Джордан? Нищо лошо не се случи.
	— Извадихме късмет — казах аз.
	— Много ми се спи — измрънка Никол, потъвайки в спалния си чувал.
	Погледнах през прозореца. Както обикновено, слънцето си стоеше високо в небето. Но знаех, че вече трябва да е много късно.
	Татко погледна часовника си.
	— Почти полунощ е. Вие двамата трябва да поспите — каза той и се намръщи. — Но не искам да се събудя и да няма храна. Ще повикам помощ по радиото. Така че ще спите, като стигнем града.
	— Може ли да отидем на хотел? — запитах аз. — Да спим в легло?
	— Ако намерим — обеща татко.
	Отвори раницата си и започна да търси радиото. Разрови нещата, после ги извади едно по едно. Компас. Резервен фотоапарат. Кутийки с филми. Чифт чорапи, загънати на топка.
	Не ми харесваше изражението на лицето му. Той обърна раницата и изсипа всичко на пода. Отново прегледа всичко и започна да нервничи.
	— Татко? Какво става?
	Когато ме погледна, на лицето му беше изписан ужас.
	— Радиото — промълви той. — Няма го.


>	23

	— Не! — изкрещяхме с Никол.
	— Не мога да повярвам! — извика татко и удари с юмрук празната раница. — Сигурно Артър е взел и радиото, за да не можем да го издадем.
	Закрачих из стаята, уплашен и бесен. Кучетата ни, шейната ни, храната ни — Артър беше взел всичко.
	А сега и радиото.
	Дали не ни остави да замръзнем тук? Да умрем от глад?
	— Успокой се, Джордан — каза татко.
	— Но, татко… — прекъсна го Никол.
	Татко изшътка.
	— Чакай малко, Никол. Трябва да измисля как да се справим.
	Татко започна да тършува из цялата хижа.
	— Не се паникьосвай! Не се паникьосвай! Не се паникьосвай! — чух го да си повтаря той.
	— Но, татко… — каза Никол, като го дръпна за ръкава.
	— Никол! — рязко й казах аз. — Ние сме в голяма беда. Може да умрем тук!
	— Татко! — настоя тя. — Чуй ме! Ти вчера уви радиото, за да не замръзне. То е в спалния ти чувал!
	Татко зяпна.
	— Права си! — извика той. Тръгна бързо към спалния си чувал и бръкна вътре. Порови… и извади радиото, увито във вълнен шал.
	Включи го и завъртя скалата.
	— Икнек. Икнек. Обади се, Икнек.
	Татко помоли от летището на Икнек да ни изпратят хеликоптер. Опита се да опише къде се намираме.
	С Никол се усмихнахме един на друг полузаспали.
	— Отиваме си вкъщи! — каза радостно тя. — Вкъщи, в слънчева и топла Пасадена.
	— Ще разцелувам някоя палма! — обявих аз. — Не искам никога повече да виждам сняг!
	Нямах идея, че снежното ни приключение тепърва започва!


>	24

	— Ооох! — въздъхнах аз. — Усещаш ли слънцето? Приятно и топло.
	— Чух по радиото, че днес е към 38 градуса — съобщи Никол.
	— Супер! — тържествувах аз. — Обичам топлината!
	Плеснах още крем против изгаряне върху гърдите си.
	Сега, когато вече си бяхме у дома, пътуването ни до Аляска изглеждаше нереално. Студът, снегът и вятърът, който духаше върху стелещата се бяла тундра. Ръмженето на кафявия космат Йети. Всичко изглеждаше като сън.
	Но знаех, че не е сън.
	Татко беше скрил контейнера с Йети в тъмната стаичка в задния двор. Всеки път като минех покрай нея, си спомнях за приключението… сещах се за съществото, което лежеше замразено вътре… и потръпвах.
	Облечени в бански, с Никол събирахме тен в задния си двор. Хубава и слънчева Пасадена. Където никога, ама никога не валеше сняг.
	Слава богу!
	Лорън намина, за да й разкажем за пътуването. Исках да й разкажа цялата история. Но татко ни каза да си мълчим… поне докато снежното чудовище си намери безопасен дом.
	— Не ви вярвам! — изсумтя Лорън. — Преди седмица не спирахте да говорите за сняг. Сега седите и се пържите на слънцето!
	— Е, след студа, сега се радваме на топлото — казах й аз. — Във всеки случай толкова много сняг ми стига за цял живот.
	— Разкажете ми за пътуването — настоя Лорън. — Разкажете ми всичко!
	— Тайна — каза й Никол.
	Двамата се спогледахме.
	— Тайна ли? Каква тайна? — зачуди се Лорън.
	Преди да й отговорим, татко се появи от тъмната стаичка. Присви очи на слънцето. Беше облечен в дълго палто, ски шапка и ръкавици. Беше усилил климатика в тъмната стая и беше покрил контейнера с торбички лед, за да запази студа на снежното чудовище.
	— Отивам до града — обяви той, докато си махаше палтото.
	Татко имаше среща в Лос Анджелис с някакви учени и специалисти по дивата природа. Искаше да предаде Йети на точните хора. Искаше да е сигурен, че към него ще се отнасят добре.
	— Ще ви оставя за малко сами, какво ще кажете? — попита той.
	— Добре — отвърна Никол. — Оцеляхме в тундрата на Аляска. Мисля, че ще преживеем и един следобед в задния ни двор.
	— Мама е вкъщи — каза Лорън. — Може да ни помогне, ако имаме нужда от нещо.
	— Добре — кимна татко. — Добре. Тръгвам. Но запомнете… Джордан и Никол, слушате ли ме? Не пипайте контейнера. Не се доближавайте до него… разбрахте ли?
	— Абсолютно — заявих аз.
	— Добре. Ще донеса пица за вечеря.
	— Успех, татко! — извика Никол.
	Видях го да се качва в колата и да тръгва.
	— Е, каква е голямата тайна? — запита Лорън веднага щом татко тръгна. — Какво има в контейнера?
	С Никол се спогледахме.
	— Хайде. Изплюйте камъчето! — подкани ни Лорън. — Няма да ви оставя на мира, докато не ми кажете.
	Не можах да се сдържа. Трябваше да разкажа на някого.
	— Намерихме го. Намерихме го и го доведохме тук.
	— Кого намерихте?
	— Снежното чудовище! — възкликна Никол. — Йети!
	Лорън извъртя очи.
	— Да бе. А случайно не намерихте ли и Феята на зъбките?
	— Аха, и нея намерихме — пошегувах се аз.
	— Сега лежи в тъмната стаичка — каза Никол на Лорън.
	Изражението на Лорън се изкриви от почуда.
	— Кой… Феята на зъбките ли?
	— Не. Йети. Истинският — казах аз. — Замразен в леден блок.
	Заедно с четири-пет топки сняг, помислих си аз. Топки сняг, които можем да метнем по Лорън. Просто за кеф.
	— Докажете! — предизвика ни Лорън. — Измисляте си. И смятате, че сте голяма работа.
	С Никол се спогледахме. Знаех какво си мисли. Обещахме на татко да не се доближаваме до контейнера.
	— Същите сте като близнаците Милър — измрънка Лорън.
	Това беше прекалено.
	— Ела! — казах аз. — Ще ти покажем.
	— Недей, Джордан! — настоя Никол.
	— Нищо няма да повредим — обещах аз. — Само ще отворим мъничко капака, колкото Лорън да го види. После пак плътно ще го затворим. Нищо работа.
	Станах от шезлонга и тръгнах през моравата към тъмната стаичка. Никол и Лорън ме последваха.
	Знаех си, че така ще стане.
	Отворих вратата на тъмната стаичка и запалих лампата. Връхлетя ме струя студен въздух и кожата по голите ми гърди настръхна.
	Никол се поколеба на вратата.
	— Джордан, може би не трябва.
	— О, стига, Никол! — смъмри я Лорън. — Няма никакъв Йети. Вие двамата сте отчайващо смешни!
	— Не сме смешни! — възпротиви се Никол.
	— Все пак да й покажем, а, Никол? — казах аз.
	Никол не отговори. Влезе в тъмната стаичка и затвори вратата.
	Бях само по бански и вече треперех от студ. Все едно бяхме в Аляска.
	Коленичих до огромния контейнер и освободих резетата.
	Бавно, внимателно повдигнах тежкия капак.
	Надникнах вътре.
	И нададох потресаващ, смразяващ кръвта писък на ужас.


>	25

	Никол и Лорън извикаха и отскочиха назад.
	Никол се удари силно в стената. Лорън се скри под масата за проявяване на филми.
	Не успях да запазя сериозното си изражение. Започнах да се смея.
	— Вързахте се! — извиках весело. Бях доволен от себе си.
	Бях ги уплашил до смърт. И двете бяха по-вдървени от самия Йети. Той лежеше замразен и неподвижен в ледения си блок.
	— Голяма си гад, Джордан! — ядосано заяви Никол и силно ме удари по гърба.
	Лорън също ме удари. После надникна в отворения контейнер.
	И нададе още един писък.
	— Той е истински! Няма… няма майтап! — Видях, че диша тежко.
	— Всичко е наред, Лорън — уверих я аз. — Не може да ти навреди. Замразен е.
	Тя се приближи и се загледа в него.
	— Огромен е! — извика тя учудено. — Очите му… са отворени. Имат гадно излъчване!
	— Затвори капака, Джордан! — нареди ми Никол. — Бързо! Видяхме достатъчно.
	— Сега вече ни вярваш, нали? — запитах Лорън.
	Тя кимна.
	— Страхотно е! — поклати глава, шашната от невероятната гледка.
	Преди да затворя капака, измъкнах две снежни топки от дъното на контейнера. Тайничко подадох едната на Никол.
	— Какво е толкова смешно? — подозрително запита Лорън.
	— Нищо — казах аз.
	Щракнах капака и дръпнах резетата на контейнера. Татко никога няма да разбере, че сме се промъкнали, за да погледнем чудовището.
	Излязохме от тъмната стаичка и внимателно затворихме вратата.
	— Това същество е направо страхотно! — възкликна Лорън. — Какво ще прави баща ви с него?
	— Не знаем точно — отвърна Никол. — Татко още не е решил.
	Държеше ръцете си зад гърба, като криеше снежната топка от Лорън. Внезапно извика:
	— Хей, Лорън! Бързо!
	Метна топката по Лорън, но не я улучи.
	Прас! Топката се удари в едно дърво.
	— Добър удар, Умницо! — извиках подигравателно.
	Но после зяпнах потресен дървото. Топката не се разби и не се свлече към земята.
	А започна да нараства!
	Дебел бял сняг се плъзна по дънера на дървото… към клоните. След секунди цялото дърво беше покрито със сняг!
	— Леле! — ахна Лорън. — Никол… как го направи?
	С Никол гледахме шашнати покритото със сняг дърво.
	Бях толкова изненадан, че снежната топка падна от ръката ми.
	Отскочих назад, когато тя падна на земята и… започна да се разпростира!
	— Олеле! — изписках аз.
	Гледах как снегът покрива моравата като бяло одеяло. Плъзна се под голите ни крака. Към входната алея. Навън по улицата.
	— Ооох! Студено е! — проплака Никол, подскачайки от крак на крак.
	— Много странно! — извиках аз. — Температурата е 38 градуса, а снегът не се топи! Даже се увеличава и… става по-дебел!
	Обърнах се към Лорън, която подскачаше и се въртеше като обезумяла.
	— Сняг! Сняг! — тананикаше си тя. — Чудесно е! Сняг в Пасадена!
	— Джордан… — тихичко каза Никол. — Нещо не е наред. Трябваше да оставим снега в пещерата. Това не е нормален сняг.
	Беше права. Мястото, където живееше Йети, не беше обикновено. Но как можехме да предположим…?
	— Да направим снежен човек! — извика въодушевено Лорън.
	— Не! — предупреди я Никол. — Не го докосвай! Не прави нищо, Лорън! Докато не разберем какво става.
	Не мисля, че Лорън я чу. Беше твърде възбудена. Ритна сняг към зеления храст. Храстът замръзна под снега.
	— Какво ще правим? — запитах Никол. — Какво ще стане, когато татко се върне? Ще побеснее!
	Никол вдигна рамене.
	— Така е.
	— Но… но… нали ти си мозъкът! — казах на пресекулки аз.
	— Това е толкова яко! — изписука Лорън. — Сняг в Пасадена!
	Тя грабна сняг и започна да прави топка.
	— Бой със снежни топки! — извика тя.
	— Спри, Лорън! — изкрещях аз. — Много загазихме. Не разбираш…
	Лорън хвърли топката по Никол.
	Изведнъж дебел бял сняг покри цялото тяло на Никол. Покри я. Покри я така, че Никол заприлича на снежен човек!
	— Никол! — извиках аз, тичайки през снега към нея. — Никол… добре ли си?
	Хванах я за ръката. Вдървена като висулка лед.
	Беше напълно замръзнала!
	— Никол? — Погледнах покритите й със сняг очи. — Чуваш ли ме, Никол? Можеш ли да дишаш? Никол? Никол?


>	26

	— О, не! — изписка Лорън. — Какво направих?
	Сестра ми беше статуя. Замръзнала, покрита със сняг статуя.
	— Никол, толкова съжалявам — извика Лорън. — Чуваш ли ме? Много съжалявам!
	— Да я внесем вътре — предложих обезумял аз. — Ако я вкараме в топлата къща, може да успеем да я разтопим.
	Лорън хвана едната ръка на Никол. Аз хванах другата. Внимателно започнахме да влачим скованото й тяло към къщата. Голите пръсти на краката й, твърди като лед, оставиха дълга следа в снега.
	— Толкова е ледена! — извика Лорън. — Как да стопим снега?
	— Да я сложим до фурната — казах аз. — Може би ако я пуснем на най-силно, снегът ще се стопи.
	Изправихме я пред фурната. За всеки случай включих и котлоните.
	— Това трябва да помогне — казах аз. По лицето ми се спусна струйка пот. От жега… или от притеснение?
	С Лорън гледахме и чакахме. Гледахме и чакахме. Не помръдвах. Не дишах. Снегът не се топеше.
	— Не става — изпъшка Лорън. — Нищо не става.
	Потупах Никол по ръката. Твърд лед.
	Опитах се да запазя спокойствие. Но сякаш стотици пеперуди танцуваха в корема ми.
	— Добре де, не става. Трябва да пробваме нещо друго. Нещо друго…
	По бузите на Лорън потекоха сълзи.
	— Какво друго? — запита ме тя с разтреперан глас.
	— Ами… — Зачовърках мозъка си да се сетя кое е най-горещото място. — Пещта! Да я изправим пред пещта!
	Завлякохме Никол при пещта, която се намираше зад гаража. Снегът тежеше сякаш цял тон. Скапахме се, докато я занесем до там.
	Включих пещта на най-силното. Лорън изправи Никол пред отворената врата на пещта.
	От силната струя горещ въздух с Лорън залитнахме назад.
	— Ако и това не помогне, нищо не може да помогне — изхълца Лорън.
	Жегата бушуваше в пещта. Червените пламъци се отразяваха върху леденото лице на Никол.
	Сърцето ми биеше лудо. Стоях и чаках да видя как ледът ще започне да капе, а снегът — да се стича от Никол.
	Но ледът не се разтопи. Сестра ми си остана човешка сладоледена фунийка.
	— Джордан… какво ще правим? — проплака Лорън.
	Поклатих глава, дълбоко замислен.
	— И пещта не помага. Какво друго е горещо? — Бях твърде уплашен, за да мисля трезво.
	— Не се тревожи, Никол — каза Лорън на замразената ми сестричка. — Ще те измъкнем от това… по някакъв начин.
	Изведнъж се сетих колко горещо беше снежното чудовище, когато ни носеше през тундрата на Аляска. Наоколо беше десет градуса под нулата, навсякъде дълбок сняг, а от тялото на чудовището струеше жега.
	— Хайде, Лорън — наредих й аз. — Ще я занесем в тъмната стачка.
	С голямо усилие издърпахме Никол обратно навън и през задния двор я довлякохме в тъмната стая.
	— Стой тук! — казах на Лорън. — Веднага се връщам.
	Втурнах се в кухнята. Отворих всички шкафове и чекмеджета, отчаяно търсейки едно нещо — ядки, сушени плодове и парченца шоколад.
	О, боже, дано някъде вкъщи има ядки, молех се аз.
	— Да! — Открих едно пликче зад стара кутия от спагети. Грабнах го и полетях обратно към тъмната стая.
	Лорън погледна пликчето в ръката ми.
	— Какво е това?
	— Ядки.
	— Ядки ли? Джордан, не можеш ли да почакаш малко?
	— Не е за мен… за него е — посочих контейнера.
	— Какво?
	Дръпнах резетата и отворих контейнера. Йети лежеше вътре непокътнат, замръзнал в парче лед.
	Грабнах шепа ядки и я размахах пред лицето му.
	— Събуди се! — примолих се аз. — Моля те, събуди се! Виж… донесох ти малко ядки!
	— Джордан… ти напълно откачи — изписка Лорън. — Какво, за бога, правиш?
	— Не се сещам как иначе да спася Никол — извиках аз.
	Ръката ми трепереше, докато нервно размахвах ядките пред снежното чудовище. Събуди се! Моля те, събуди се! Излез и ни помогни!
	Наведох се и се вторачих в очите му. Чаках да мигне. Чаках да видя някакви признаци на живот.
	Но очите не мигнаха. Чудовището гледаше безжизнено през ледения блок. Отказвах да се предам.
	— Ам, ам! — извиках с висок и див глас. — Ядки, момче! Толкова са вкусни! — Пуснах няколко стафиди в устата си и замлясках. — Мммм-мм! Вкусни ядки. Толкова са хубави! Хайде… събуди се и ги опитай сам!
	— Не помръдва! — изхълца Лорън. — Откажи се, Джордан! Не става.


>	27

	Подскочих, когато чух глух шум. Леко изпукване.
	Погледнах ледения блок.
	Дали чудовището помръдна?
	Не. Тишина. Черните очи на Йети блестяха безжизнени и празни.
	Дали пък не си въобразявах?
	Лорън е права, помислих си тъжно аз. Идеята ми не струва.
	Нищо не се получава.
	Нежно докоснах вкочанената ръка на сестра ми. Може би, когато татко се върне, ще измисли някакъв начин да я спасим.
	— Какво ще правииииим? — хълцаше Лорън.
	Тя никак не ми помагаше.
	Пук.
	Чух го отново… този път по-силно.
	И после — пууууууууууук!
	Дълга пукнатина разцепи леда.
	Йети изпъшка.
	Лорън отскочи назад с див писък.
	— Оживя!
	Ледът се разчупи. Косматото чудовище бавно се надигна с пъшкане.
	Лорън извика уплашена. Притисна се до стената.
	— Какво ще направи?
	— Шшшт!
	Чудовището отърси парченца лед от раменете си. Изправи се и излезе от контейнера. Изръмжа глухо.
	— Джордан, внимавай! — извика Лорън.
	Снежното чудовище се хвърли към мен.
	Сърцето ми подскочи. Искаше ми се да отстъпя назад… да избягам. Но не можех. Трябваше да остана и да помогна на Никол.
	— Уух! — изстена то и замахна с гигантската си лапа към мен.
	Лорън отново изписка. Отскочих назад. Какво ще направи чудовището?
	— Уух! — извика отново то и пак замахна.
	— Да се махаме оттук! — извика Лорън. — Ще те удари!
	Исках да избягам. Но Никол…
	Чудовището отново замахна и… грабна пликчето с ядки от ръцете ми.
	Разбрах какво е искал. Замахвал е да хване пликчето.
	Изсипа ядките в устата си, замляска и запреглъща шумно. После хвърли пликчето настрана.
	Лорън се сви в ъгъла на тъмната стая.
	— Накарай го да се върне в контейнера! — извика тя.
	— Луда ли си? Как да направя това?
	Чудовището изръмжа и се заклатушка към вратата. Тежките му стъпки разтресоха пода. Спря пред Никол. Разпери силните си ръце, прегърна покритото със сняг тяло и… го стисна.
	— Спри го! — изпищя Лорън. — Ще я смаже!


>	28

	Не можех да помръдна. Стоях втрещен. Голямото чудовище здраво прегръщаше Никол… толкова силно, че я повдигна от пода.
	— Спри! — най-сетне успях да изрека задавено. — Ще я смачкаш!
	Без да мисля, се хвърлих напред. Хванах с две ръце косматите му китки… и се опитах да го отскубна от сестра ми.
	Той изсумтя ядосано и ме блъсна настрани.
	Залитнах назад и… паднах върху Лорън. Обърнах се и видях, че чудовището продължава да стиска Никол.
	Лорън посочи към пода.
	— Джордан… виж!
	Погледнах надолу и видях малка локвичка под краката на Никол. От нея капеше вода и се изпаряваше. Изчезваше.
	Привидя ли ми се или беше истина — пръстите на краката на Никол се размърдаха.
	Да!
	Приближих се. Погледнах лицето й. На бузите й се бяха появили розови петна.
	Да!
	Парчета лед се свлякоха от тялото й. Удариха се в пода, стопиха се и изчезнаха. Обърнах се към Лорън.
	— Ура! — извиках радостно. — Той я размразява!
	По лицето на Лорън пробяга неуверена усмивка.
	Няколко секунди по-късно снежното чудовище пусна Никол. Ледът и снегът се бяха стопили и бяха изчезнали. Чудовището доволно изсумтя и направи крачка назад.
	Никол вдървено размърда ръцете си. Потърка лице, сякаш се събуждаше.
	— Никол! — извиках аз и я хванах за раменете. Топли. Раменете й бяха топли. — Добре ли си?
	Тя поклати замаяно глава.
	— Какво стана?
	Лорън дотича до Никол и я прегърна.
	— Ти замръзна! — каза й тя. — Замръзна като снежен човек! Но слава богу — вече си добре!
	Обърнах се и видях, че чудовището ни гледа.
	— Благодаря ти! — извиках му аз.
	Не знам дали ме разбра, но изсумтя.
	— Да се махаме оттук — подкани ни Лорън. — Замръзвам!
	— Може би слънцето ще те стопли — казах й аз.
	Отворихме вратата на тъмната стаичка и излязохме навън. Слънцето все още прежуряше. Въздухът беше прекалено горещ. Но целият двор беше покрит със сняг.
	— О, да — измърмори Лорън. — Забравих за това.
	— Ей… — извиках аз, когато видях, че Йети се измъква от тъмната стаичка. — Той ще избяга! — изкрещях аз.
	— Татко ще ни убие! — извика Никол.
	Тримата започнахме да крещим на чудовището.
	То не обърна внимание на виковете ни и с тежки стъпки тръгна през снега. Присви очи към покритото със сняг дърво и пристъпи към него. Обгърна го с ръце. И го гушна силно, точно както беше гушнал Никол.
	Видях, че снегът започна да се топи. Бялата пелена се свлече надолу, надолу, сви се и… дървото отново стана зелено и златисто под слънчевите лъчи.
	— Леле! — тихо казах аз, притиснал с ръце лицето си.
	Но голямото космато същество криеше още изненади.
	Изсумтя силно и падна върху покритата със сняг земя. Докато го гледахме изненадани, то започна да се търкаля в снега.
	Снегът полепна по козината му. И докато се търкаляше, снегът изчезваше под него.
	Не след дълго снежното чудовище се търкаляше по зелената трева. Най-сетне снегът беше изчезнал.
	То скочи на крака. Ококори очи и нададе болезнен вик.
	— Какво му е? — зачуди се Лорън.
	Йети се огледа, шашнат от зелената трева, от палмите. После вдигна очи към палещото слънце.
	Стисна косматата си глава и нададе още един ужасен вик.
	За миг изглеждаше объркан. Уплашен. После изсумтя с дебел глас… и хукна надолу по улицата. Големите му лапи удряха силно по тротоара.
	Затичах се след него.
	— Чакай! Върни се!
	Пресече през някакъв двор и продължи да тича.
	Отказах се. Нямаше как да го хвана. Никол и Лорън ме настигнаха.
	— Къде отива? — запита Никол.
	— Мисля, че търси студено място — каза Лорън.
	Никол се съгласи:
	— Сигурно си права. Трябва да му е много горещо. Пасадена не е място за Йети.
	— Може би ще си намери пещера горе в планината — казах аз. — Там е доста по-студено от тук. Само се надявам да си намери пликче с ядки.
	Затътрихме се обратно към нашия двор. Отново зелен. И горещ. Знаех, че в главите и на двама ни се върти една и съща дума — _Татко_.
	Беше ни забранил да пипаме контейнера. А ние не го послушахме.
	Сега снежното чудовище го нямаше. Голямото откритие на татко. Големият шанс на татко за слава.
	Нямаше го. Завинаги.
	Вината беше наша.
	— Поне татко има снимки — казах глухо аз. — Снимките сами по себе си са впечатляващи.
	— Предполагам — отвърна Никол, хапейки нервно долната си устна.
	Върнахме се в тъмната стая, за да затворим контейнера. Погледнах вътре. Бяха останали две вълшебни снежни топки.
	— Тези неща са опасни. По-добре да ги махнем оттук — предупреди Никол.
	— Не ги пипам — отстъпи назад Лорън.
	— Права си — казах на сестра ми. — Трябва да ги скрием някъде. Твърде опасни са, за да останат тук.
	Никол изтича до къщата и се върна с чувал за боклук.
	— Бързо… пъхни ги тук.
	Внимателно вдигнах снежните топки една по една и ги пъхнах в чувала. После го усуках и го вързах здраво.
	— Сега какво? — запита Лорън.
	— Ще трябва да ги изстреляме в космоса — каза Никол. — Ако някой се добере до тях и навсякъде се покрие със сняг, ще стане голяма беля. Ще ни е нужно снежното чудовище, за да се отървем от снега… а него вече го няма.
	— Пасадена може да се превърне в ски курорт! — пошегувах се аз. — Може да караме кънки в плувния басейн на Кайл и Кара.
	Потръпнах. Не ми се искаше да мисля за близнаците. Не исках да мисля за сняг.
	— Трябва да заровим снежните топки — казах им аз. — Но къде?
	— Не в моя двор! — възпротиви се Лорън.
	Аз пък не исках да ги заравям в нашия двор. Какво ли щеше да стане с тях под земята? Дали снегът ще се разпространи и под земята?
	Излязохме от тъмната стая и огледахме района за подходящо място.
	— Какво ще кажете за празния парцел? — предложи Никол.
	От другата страна на улицата, точно до къщата на Кайл и Кара Милър, имаше свободен парцел. Там нямаше нищо, освен купчини пясък и няколко празни бутилки.
	— Идеално — казах аз. — Никой няма да намери снежните топки там.
	Никол изтича до гаража и взе лопата. Пресякохме улицата, като се оглеждахме някой да не ни види.
	— Хоризонтът е чист — казах аз.
	Хванах лопатата и изкопах дълбока дупка в пясъка. Отне повече време, отколкото предполагах. Пясъкът все се свличаше в дупката.
	Най-накрая дупката стана достатъчно дълбока.
	Никол пусна чувала вътре.
	— Довиждане, снежни топки — каза тя. — Довиждане, Аляска.
	Затрупах дупката с пясък. Лорън я заравни, така че да не се познава, че там е копано.
	— Пфу — изпъшках аз и избърсах потта от лицето си. — Радвам се, че всичко свърши. Да влезем и да се охладим.
	Оставих лопатата навън. После с Никол и Лорън си сипахме ябълков сок и се тръшнахме пред телевизора.
	След малко чухме, че колата на татко влиза във входната алея.
	— О-хо! — подскочи Лорън — Май е по-добре да се прибирам. Чао, до скоро! — Тя се затича към задната врата. — Късмет! — Вратата се тръшна след нея.
	Погледнах притеснено Никол.
	— Колко ли ще се ядоса татко? Той откри невероятно рядко създание, донесе го вкъщи, а ние го изпуснахме и то избяга. Доста гадно, а?
	Никол потръпна.
	— Ако му разкажем цялата история, ще се зарадва, че не сме пострадали и може да не ни се ядоса толкова.
	— Аха. Може би.
	Предната врата се отвори.
	— Ей, деца! — извика татко. — Как е снежното ни чудовище?


>	29

	Вечеряхме рано. Беше доста тихо на масата.
	— Радвам се, че вие сте живи и здрави — каза за пети път татко. — Това е важното.
	— Аха — каза Никол, дъвчейки пицата си.
	— Аха — добавих тихо аз.
	Обикновено ям по три парчета. Но тази вечер едва се справих с едно. И оставих коричката в чинията.
	Горкият татко. Толкова се стараеше да не се ядоса, че сме изпуснали Йети. Но с Никол знаехме колко ужасно се чувства. Татко пусна изяденото наполовина парче пица в чинията си.
	— Ще съобщя на Природонаучния музей, че ще трябва да се задоволят само със снимките.
	— По-добре снимки, отколкото нищо — казах аз.
	— По-добре от нищо ли? Ти добре ли си? — извика Никол. — Тези снимки ще шашнат света!
	Татко вдигна глава.
	— Така е. Споменах за тях на едни телевизионни продуценти. Направо пощуряха.
	Той стана и отнесе чинията си в мивката.
	— Мисля да отида в тъмната стая и да проявя филма веднага. Снимките ще ме разсеят. Направо са невероятни! Исторически!
	Радвах се да видя, че татко надмогва разочарованието си. С Никол го последвахме. Бяхме любопитни да видим снимките.
	Седнахме тихо под червената лампа, докато татко проявяваше негативите. Най-сетне той извади първите листа от химическия разтвор.
	С Никол се надвесихме, за да видим снимките.
	— Ха! — озадачено извика татко.
	Сняг. Нищо друго, освен сняг. Десет снимки сняг.
	— Това е странно — задавено каза татко. — Не си спомням да съм правил такива снимки.
	Никол ме погледна злобно. Знаех какво си мисли.
	Вдигнах невинно ръце.
	— Този път не съм аз! Кълна се.
	— Надявам се да е така, Джордан — предупреди ме сурово татко. — Не съм в настроение за шеги.
	Той се обърна към ваничките с разтвора и прояви още няколко снимки. Когато ги извади, и тримата вперихме очи във все още мокрите снимки.
	Още сняг. Нищо друго, освен сняг.
	— Не е възможно! — извика татко. — Йети стоеше точно тук! — посочи той.
	Ръцете му трепереха, когато хвана останалите негативи и ги вдигна срещу червената лампа.
	— Снимките на тундрата са чудесни — съобщи той. — Кучетата, шейната, стадото лосове — всички се виждат. Всички са идеални. Но снимките в пещерата на чудовището…
	Гласът му изчезна. Поклати тъжно глава.
	— Не разбирам. Просто не разбирам. Как е възможно? Нито една снимка с чудовището. Нито една.
	Въздъхнах. Стана ми толкова мъчно за татко. Стана ми толкова мъчно и за трима ни.
	Никакъв Йети. Никакви снимки на снежното чудовище.
	Като че ли никога не е съществувало. Като че ли цялото това нещо не се е случило.


	С Никол оставихме татко в тъмната стая, за да завърши работата си.
	Затътрихме се покрай къщата към предния двор. Никол изстена и ме хвана за ръката.
	— О, не! Виж!
	През улицата, в празния парцел видях близнаците Милър клекнали да ровят в пясъка.
	— Търсят снежните топки! — ахнах аз.
	— Ама че негодници! — изстена Никол. — Сигурно са ни проследили, когато ги закопахме.
	— Трябва да ги спрем! — извиках аз.
	Затичахме се през улицата с все сила. Видях, че Кайл отваря чувала за боклук и изважда едната от снежните топки. Изви ръка и се прицели в Кара.
	— Не… Кайл! Спри! — изкрещях аз. — Не я хвърляй! Спри! Не я хвърляй, Кайл!
	_Прас._
