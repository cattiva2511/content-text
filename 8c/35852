P>
	Животът, казват, продължава — 
	отвъд кошмар и мъка,
	покрай ужасни изпитания
	напредва с плаха стъпка.

	Животът, казват, има смисъл —
	напук на скръб и отчание,
	противно на безброй абсурди,
	той има свойто основание.

	Животът, казват, е единствен,
	неповторим и уникален;
	безценен и неоценяван;
	съвсем непостоянен.

	Животът, казват… осъзнавам,
	че тоз живот човешки
	е бил описван много пъти
	и с доста думи тежки.

	Животът, казвам, е измамен —
	злорадо ни подвежда
	да търсим вечно щастие,
	невехнеща надежда.

	Животът, казват, продължава,
	понесъл куп съдбички.
	Напред животът се е втурнал.
	Но явно не за всички.
P$
