P>
	Защо към камъка посягаш,
	момче с очи като бадеми,
	с потайна и нечиста мисъл
	да го запратиш по дървото.
	Това, което зло не прави,
	не заслужава зли обноски.
	Дали е то върба печална
	или е портокал усмихнат,
	човекът трябва да почита
	и пази винаги дървото:
	рани ли го немирник лошав,
	баща си, брата си ранява.
	Аз не разбирам, честна дума,
	как е възможно ти да имаш
	тоз израз зъл и недостоен,
	макар тъй хубаво и нежно.
	Не знае майка ти навярно,
	че е отхранила чер гарван:
	за истински човек те смята.
	Досущ обратното аз мисля:
	едва ли има днеска в Чили
	по-пакостно момче от тебе.
	Защо тоз камък, съблазнено,
	като кама отровна сграбчваш,
	когато ти разбираш ясно
	величието на дървото!
	То щедро дава плод прекрасен,
	по-скъп от млякото и нара:
	дърво добро и златно зиме,
	сребриста хладна сянка лете,
	то свръх това ни надарява
	със птиците и ветровете.
	Добре си помисли, признай си,
	че няма по-добър приятел;
	където и да се обърнеш,
	до себе си го ти намираш,
	вървиш ли по земята твърда
	или в морето неспокойно,
	люлееш ли се в детска люлка
	или дочакваш своя заник,
	то е от роба по-покорно,
	от огледалото по-вярно.
	Поразмисли какво ще сториш
	и не забравяй, че те гледат,
	моли да ти прости земята
	сега за тая тежка грешка
	и свирейки, да не излита
	от твойта длан противен камък.
P$
